<?xml version="1.0" encoding="utf-8"?>
<rss version="2.0">
  <channel>
    <title><![CDATA[Weekendwijsheid]]></title>
    <link>https://www.volkskrant.nl</link>
    <description><![CDATA[Weekendwijsheid]]></description>
    <item>
      <title><![CDATA[Ex-profvoetballer Merel van Dongen: ‘Niet alles is mogelijk, en juist dat geeft vrijheid’]]></title>
      <description><![CDATA[<p>Ex-profvoetballer Merel van Dongen (32): ‘Tijdens mijn sportcarrière ben ik gebombardeerd met het idee dat alles mogelijk is. ‘Grenzen zijn mentaal’, ‘Als je maar sterk genoeg bent kan je alles’, dat soort dingen. De marathon in twee uur lopen? Kan. Met 6-0 achterstand winnen met 6-7? Tuurlijk. Als je maar niet opgeeft. Dat is zeker onderdeel van me geworden – ik ga tot het gaatje. Sinds m’n voetbalcarrière voorbij is, ben ik erachter dat helemaal niet alles mogelijk is, en dat dat een veel bevrijdendere gedachte is. Niet alles kan, en die begrenzing geeft juist vrijheid. Ik zou het bijvoorbeeld geweldig vinden om goed te kunnen zingen. Enige probleem: ik kan het gewoon niet. Als ik nu uren zou besteden aan zangles en alle tijd erin zou investeren, zou ik hoogstens in de maat kunnen blijven en de juiste toonhoogte kunnen aanhouden, maar Adele ga ik nooit worden. Accepteren dat dat nooit gaat lukken geeft me vrijheid, en leidt ertoe dat ik nog meer geniet van zingen onder de douche. Nu ik niet meer voetbal, is alles mogelijk – loodgieter of juf worden, de politiek ingaan – maar ik vind het helemaal geen fijn idee. In plaats van de ‘anything is possible’-mentaliteit probeer ik te beseffen dat sommige dingen gewoon buiten mijn mogelijkheden liggen. Niet dat ik niet ambitieus ben: ik wil nog steeds de baas van de FIFA worden, de bondscoach van de mannen, en de grenzen opzoeken van tot hoe ver ik het kan schoppen in dit leven. Maar juist die grenzen geven focus en voldoening. Dat geeft ruimte om blij te zijn met wat je wel hebt: een baan, nachtrust zonder stress of een kind dat blij over straat loopt.  Als niet alles kan, hoef je ook niet alles te willen.’</p>]]></description>
      <guid>https://www.volkskrant.nl/volkskrant-magazine/ex-profvoetballer-merel-van-dongen-niet-alles-is-mogelijk-en-juist-dat-geeft-vrijheid~b51298b0/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[Weekendwijsheid van Willem Voogd: ‘Ontdooi je vriezer bij vorst’]]></title>
      <description><![CDATA[<p>Acteur Willem Voogd (37): ‘Ik heb een hekel aan de vriezer ontdooien. Toch is het iets dat nog weleens moet gebeuren, want het is vervelend als de lades stroef schuiven omdat je door allerlei ijslagen heen moet gaan. Je weet wel, dat je een la opent en je zo’n naar piepgeluid hoort. Echt het nagels-over-een-schoolbordgeluid. Rustig dichtschuiven gaat dan ook niet meer, dus je ijsklontjesbad overstroomt dan direct, waardoor je het probleem nog erger maakt. Nou, dat bouwt zich dus maar op, maar het is zo’n rottaak om te doen. Ik blijf het maar uitstellen en uitstellen. Niet gek, want het is echt een haastklus om alles zo snel mogelijk uit te halen, schoon te maken en weer terug te leggen. De vriezer moet uit, al dat ijs en de viezigheid moet eruit, en dat duurt even. Zo lang dat de inhoud van je vriezer ontdooit. En ik heb volle lades, met allemaal lekkere restjes, dus ik vind het zonde als ik het weg moet gooien. Je wil niet dat al dat eten verpietert terwijl je ijs aan het weghakken bent. Maar begin dit jaar was het natuurlijk héél koud, en een collega kwam met een ontzettend goed idee: als je de vriezer aanpakt in de vrieskou, kan je alles wat erin zit gewoon op je balkon of in je tuin leggen. Dan blijft het toch bevroren en zit je niet met allerlei half-ontdooide restjes nadat je dat ding hebt schoongemaakt. Trek de vriezer helemaal leeg, gooi die obscure pasta die je je niet meer kan herinneren weg, zet een grote pan met heet water in de ontkoppelde vriezer en hij ontdooit zichzelf langzaam. Die rottaak verandert gewoon in een uitje. Alle stress dat het snel moet gebeuren, verdwijnt bij vorst.’</p>]]></description>
      <guid>https://www.volkskrant.nl/volkskrant-magazine/weekendwijsheid-van-willem-voogd-ontdooi-je-vriezer-bij-vorst~b123bbd3/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[Weekendwijsheid van Roué Verveer: ‘Vul de gaatjes met een maaltijdshake’]]></title>
      <description><![CDATA[<p>Cabaretier Roué Verveer (53): ‘Ik at altijd al slecht. Weinig eiwitten vooral, maar überhaupt te weinig eten en dan ook nog ongezond. Vooral vroeg in de ochtend heb ik moeite om iets naar binnen te krijgen, ontbijten is niet aan mij besteed. Tot ik iets nieuws vond: maaltijdshakes. Dat zijn een soort drankjes die pretenderen dat je er een maaltijd mee kunt overslaan. Drinken gaat me een stuk makkelijker af dan eten. Ik heb altijd een shake in de koelkast staan. Weet je wat het is, als je ouder wordt moet je vaak ’s nachts of heel vroeg in de ochtend het bed uit om te plassen. Als ik op zo’n moment wakker word, voel ik al een borrel in de maag. Dan wil ik iets hebben, maar ik wil geen brood of zo smeren, want ik wil ook nog even doorslapen. Hop, vier of vijf grote slokken van die shake, en dan kan ik zonder honger nog even naar bed. Je wint er zo een uurtje extra slaap mee. Overdag werkt het ook. Stel, je hebt een lunchafspraak. Eigenlijk heb je al trek, maar die lunch duurt nog een uur of twee. Drink een paar slokken van zo’n flesje en je kan nog even door. Tuurlijk, een appel kan ook, als dat werkt voor jou. Maar hierin zitten ook nog eiwitten en dat soort dingen, dus het vult beter. En het is natuurlijk makkelijk. ’s Avonds werkt het hetzelfde: het is half 11, je hebt zin in een snack, maar dat is ongezond. Ik neem een paar slokken – koffiesmaak – en ga slapen. Je vult gewoon de gaatjes! M’n zoon drinkt het ook, ’s ochtends vooral. Hij neemt zo’n shake mee onderweg naar school, om geen ontbijt te hoeven maken. Zo win je precies een extra uurtje slaap.’</p>]]></description>
      <guid>https://www.volkskrant.nl/volkskrant-magazine/weekendwijsheid-van-roue-verveer-vul-de-gaatjes-met-een-maaltijdshake~b69857d3/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[Weekendwijsheid van Lieke van den Broek: ‘Zeg bij elke reservering die je maakt dat je iets te vieren hebt’]]></title>
      <description><![CDATA[<p>Actrice en zangeres Lieke van den Broek (39): ‘In relaties en binnen vriendengroepen boek ik vaak de hotels en restaurants. Telkens als ik dat doe, probeer ik even stil te staan bij wat er te vieren valt. Dat kan iets duidelijks zijn, zoals een verjaardag of het tienjarig bestaan van een vriendschap, maar ook iets wat minder voor de hand ligt. Het is goed om daar even over na te denken. Dat begon ooit met een hotelovernachting die ik had geboekt voor het verkeringjubileum van mij en een vriendje. Ik had doorgegeven dat we een jaar samen waren, maar dat was ik alweer vergeten toen we de hevig versierde kamer binnenstapten. Ik vond het geweldig, en hij ook. Maar de onderliggende reden om het leven te vieren hoeft niet altijd feestelijk te zijn. Toen ik zwaar liefdesverdriet had en alleen maar weg wilde uit Nederland, boekte ik een hotel in San Francisco. In het reserveringssysteem schreef ik dat ik een gebroken hart had en niet kon wachten tot ik daar in een lekker bed lag. Twee maanden later kwam ik daar. Het hele bed lag vol met snacks, een knuffel, en een kaart met ‘You’ll get there, we got you!’ erop. Nou, meteen huilen natuurlijk. Niet elk hotel of restaurant doet natuurlijk zoiets, en dat is ook prima. Het gaat er niet om wat je er materialistisch voor krijgt, het gaat om het stilstaan en het leven vieren. Je moet natuurlijk geen dingen gaan verzinnen, niet zeggen dat je op huwelijksreis bent als je gewoon met een vriend op vakantie bent, dat is niet hetzelfde. Je hoeft niet te liegen, want je zult zien: als je nadenkt over waarom je dit etentje of deze hotelovernachting boekt, vind je altijd een feestelijke reden. Alles wordt er zachter van, zelfs liefdesverdriet.’</p>]]></description>
      <guid>https://www.volkskrant.nl/volkskrant-magazine/weekendwijsheid-van-lieke-van-den-broek-zeg-bij-elke-reservering-die-je-maakt-dat-je-iets-te-vieren-hebt~b0ce7b01/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[Weekendwijsheid van Jörgen Raymann: ‘Bewaar je rijbewijs in je telefoonhoesje’]]></title>
      <description><![CDATA[<p>Cabaretier en stand-upcomedian Jörgen Raymann (59): ‘Je moet je tegenwoordig altijd identificeren. Overal waar je komt, heb je papieren nodig. Je paspoort wil je niet overal mee naartoe nemen, want dat ding is zo groot en onhandig. Maar wat heb je wel altijd bij je? Juist ja, je telefoon. Dus: neem je rijbewijs en stop ’m achter je telefoon in je hoesje. Nee, je hoeft niet zo’n onpraktisch hoesje te hebben met zo’n vervelende flap, dat vind ik tien keer niets. Als mensen met me op de foto willen, klappen ze altijd per ongeluk die flap voor de camera en zeggen ze ‘ik zie niks’. Een normaal hoesje is perfect. Je rijbewijs is niet zo dik, dat past gewoon. Ik was laatst in Suriname. Daar heb je een internationaal rijbewijs nodig. Dat is echt een boekwerk, helaas. Minstens twee keer zo groot als je telefoon. Dat past natuurlijk niet, dus toen moest ik even wisselen met mijn identiteitskaart. Die kun je trouwens ook standaard achter je telefoon stoppen als je geen rijbewijs hebt. Je kunt niet zonder je papieren, hoor, tegenwoordig vertrouwt niemand elkaar meer. Vroeger droeg ik mijn rijbewijs mee in mijn portemonnee, maar die vergeet je nog weleens. Zeker nu je bijna alles met je telefoon kunt doen – betalen, inchecken bij het openbaar vervoer. Daar zit je dan, als je je moet identificeren. Soms zeg ik dan: je weet toch wie ik ben? Maar dat werkt meestal niet, je kunt niet van mensen verwachten dat ze je kennen. Als je je moet identificeren, moet je je identificeren. Zelfs als de medewerker bij het loket van de bank me meteen begroet met: goedemorgen, meneer Raymann!’</p>]]></description>
      <guid>https://www.volkskrant.nl/volkskrant-magazine/weekendwijsheid-van-jorgen-raymann-bewaar-je-rijbewijs-in-je-telefoonhoesje~bc9f1711/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Weekendwijsheid van acteur Mike Libanon: ‘The best plan is no plan’]]></title>
      <description><![CDATA[<p>Acteur Mike Libanon: ‘Ik was 25 jaar geleden in een boekwinkel, toen ik een prachtige dame zag. Nadat ze de winkel uitgelopen was dacht ik: ik moet iets doen. Toen ik haar aansprak draaide ze zich defensief en wantrouwig om, maar omdat het m’n verjaardag was – echt waar, ik had bewijs – besloot ze in te stemmen met een drankje. Zonder vooropgezet plan kan je makkelijker contact maken met anderen, omdat er geen vastgesteld doel is. Je geeft je over aan het moment en neemt anderen daar eventueel in mee. ‘Zonder plannen stel je jezelf automatisch open voor wat kan komen. Zonder vooropgezet plan kun je vrijer bewegen, vrijer denken, vrijer zijn. Je kunt creatiever omgaan met dat wat er tot je komt. Dat kan van alles zijn: een gesprek dat je met iemand aangaat, een reis die je gaat maken, een probleem dat je moet oplossen. Tuurlijk, je ontkomt niet altijd aan om helemaal planloos door het leven te gaan. Soms moet je iets vooruit plannen of regelen. Maar wat mij betreft doe je dat zo min mogelijk. Ik stap het liefst zonder plan ergens in, en er volgt altijd iets dat klopt. ‘Met die vrijdenkende dame van de boekwinkel heb ik een toffe tijd gehad in het café. Op een gegeven moment vroeg ze hoe ik heette, maar dat wilde ik niet zeggen. Dat hield het extra spannend tussen ons, en bovendien bleef zo de tintelende anonimiteit intact. Voordat ze wegging gaf ze me een briefje. Ze stond voor het raam te kijken of ik het briefje zou openen. ‘En je wilde niet eens mijn naam weten, lul’, stond er. We hebben naar elkaar gezwaaid en we hebben elkaar nooit meer gezien. Mocht de dame in kwestie zich herkennen, nodig ik haar graag uit voor een vervolgdrankje.’</p>]]></description>
      <guid>https://www.volkskrant.nl/volkskrant-magazine/weekendwijsheid-van-acteur-mike-libanon-the-best-plan-is-no-plan~b873b2a5/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[Weekendwijsheid van Joost Oomen: ‘Kijk iedere dag het journaal’]]></title>
      <description><![CDATA[<p>Dichter en schrijver Joost Oomen (35): ‘Rond mijn 11de begon ik actief het journaal te kijken. Ik weet nog dat het tweede kabinet-Kok viel, en ik kom uit 1990. Het begon ooit met het Jeugdjournaal, maar al vrij snel keek ik mee met de normale uitzending. Het hele gezin voor de televisie, kopje thee erbij, verder moest iedereen z’n mond houden. Dat was belangrijk. Het moest wel te verstaan blijven. Als het te eng werd, kreeg ik van mijn moeder een hand voor m’n ogen. Dat was meestal niet zo, hoor. Vaak waren het doodsaaie onderwerpen. Pensioenonderhandelingen in de staalbouw, dat soort dingen. Maar ik ben toch heel blij dat ik het allemaal heb meegekregen. Ik was altijd op de hoogte van het nieuws, en heb er een hoop van geleerd. Tijdens de bonnetjesaffaire bijvoorbeeld – je weet wel, met Fred Teeven – wist ik precies hoe het zat. Veel mensen hadden geen idee, maar ik kon het uitleggen. Dat voelt dan toch wel stoer. Je wordt ook dol op bepaalde correspondenten en verslaggevers. Dat was ik al als kind – Margriet Brandsma uit Duitsland! – en dat ben ik nu nog. Helaas is Peer Ulijn, onze familiefavoriet, er laatst mee gestopt. Omdat ik veel dingen in het theater doe, lukt het me niet om elke dag om 20.00 uur klaar te zitten, maar ik kijk het vaak terug. Als je in de gelegenheid bent, maak er dan een gezinsmoment van. Het is hartstikke gezellig om met z’n allen zwijgend te kijken. Als je de krant leest, kun je kiezen voor de onderwerpen die je liggen, maar met het journaal krijg je alles voorgeschoteld. Ik ga deze familietraditie zeker ook introduceren bij mijn zoon. Maar hij is pas 10 maanden, dus dat is nog even wachten.’</p>]]></description>
      <guid>https://www.volkskrant.nl/volkskrant-magazine/weekendwijsheid-van-joost-oomen-kijk-iedere-dag-het-journaal~b4755261/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[Weekendwijsheid van Jaap Reesema: ‘Zet overal een wekker voor’]]></title>
      <description><![CDATA[<p>Zanger Jaap Reesema ( 41): ‘Voor alles wat in mijn agenda staat, zet ik een alarm. Als er een mailtje binnenkomt met iets dat ik moet doen, maakt niet uit wat, ik zet het in m’n digitale agenda met een wekker erbij. Maar ik gebruik het ook als een soort to-dolijst met geluid. Iemand betalen? Die ene vriend terugbellen? Drie dagen in december doorgeven om pilotopnames te maken? Alarm erop. Als ik geen tijd heb om het taakje uit te voeren als het alarm gaat, verplaats ik het. En zet ik weer een alarm. Dat is niet ideaal, maar het is bij mij de enige manier om dingen te laten gebeuren. Iets komt weer voor even boven op de stapel te liggen. Alleen iets in m’n agenda zetten is niet genoeg. Net zoals een mail op ongelezen zetten en er later op terugkomen. Dat ga ik sowieso niet doen. Ik vergeet alles, dus er móét een geluidje bij. Soms zet ik ook een wekker als herinnering voor iets groters. Beter piano leren spelen, bijvoorbeeld, of: vergeet niet die ene serie te kijken. Oh ja, denk ik dan, dat wil ik nog een keer gaan doen. Per dag gaan er wel vijftien wekkers af op mijn telefoon. Sommige van die dingen kosten meer tijd, zoals de zomervakantie plannen. Daar heb ik weinig zin in, maar het is toch iets wat ik moet doen. Mijn vrouw vindt het raar, maar ik leef erbij. Alleen als ik een wekker zet, kom ik uiteindelijk wel aan mijn to-do’s toe. Dat wil zeggen: als ik ze niet té vaak verplaats naar een week later. De wekker met de reminder om de zomervakantie te boeken heb ik inmiddels al wel vijftig keer voor me uitgeschoven.’</p>]]></description>
      <guid>https://www.volkskrant.nl/volkskrant-magazine/weekendwijsheid-van-jaap-reesema-zet-overal-een-wekker-voor~bed9b9cc/</guid>
      <pubDate>Thu, 25 Dec 2025 00:00:00 +0100</pubDate>
    </item>
  </channel>
</rss>
