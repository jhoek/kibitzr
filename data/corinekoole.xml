<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Door zijn ogen zag ik mezelf op een andere, completere manier, maar ik wist ook: niet alles wat je wenst is mogelijk’]]></title>
      <description><![CDATA[<p>Frederiek (47): ‘Ik was 27 toen ik in mijn zangkoor een man leerde kennen, net als ik was hij getrouwd. We hadden allebei een mooi gezin en geen enkele intentie dat op te breken. Mijn echtgenoot en ik konden het geweldig met elkaar vinden, alle gezinsproblemen losten we met gemak op, we waren elkaars steun bij verdriet en dronken graag af en toe een wijntje – het ideale huwelijk. Toch betrapte ik mezelf er tijdens repetities op dat ik vanuit mijn ooghoeken steeds naar die andere man keek. Tijdens de pauzes voelde ik als het ware precies waar in de ruimte hij zich bevond. Dan volgde mijn blik, hoorde ik zijn zware basstem en liep ik als vanzelf zijn kant op. Tussen alle andere koorleden, die als familie van elkaar waren, rook ik hem: een geur die veiligheid suggereerde.</p>
<p>De andere koorleden begrepen heel goed wat er speelde toen wij elkaar na afloop van de repetities aan de bar begonnen op te zoeken, maar we schaamden ons niet. De wederzijdse aantrekkingskracht, die al snel liefde werd – maar dus in deze volgorde: eerst de verwondering, daarna de veiligheid en toen de verliefdheid en de liefde – leek iets wat ons opzocht in plaats van andersom. Maar wat moesten we ermee? Ik was in die tijd in verwachting van mijn jongste dochter, die nu 18 is, en zijn vrouw was ook zwanger. Een keer kwamen we elkaar tegen bij de vroedvrouw, ik herinner me de spanning – ook al was er tussen ons niets gebeurd. De eerste zoen kwam pas twaalf jaar later, in 2013. Op een regenachtige avond, na een koorrepetitie, vroeg ik of ik hem een lift kon geven. En voor zijn deur vroeg ik, nog het meest tot mijn eigen ontsteltenis: ‘Krijg ik geen kus?’</p>
<p>Ik ben altijd heel gelijkmatig en zag mijn huwelijk als iets voor de eeuwigheid. Wij wilden dit allebei niet. Maar er gebeurde zoveel, het was alsof alle droesem die jarenlang roerloos op de bodem van mijn gevoelsleven had gelegen plotseling in beweging werd gebracht. Gemis dat ik nooit als gemis had ervaren, werd ineens voelbaar. Ik had altijd vertrouwd op de stabiliteit van mijn huwelijk en gezin, misschien wel een van de belangrijkste waarden in mijn leven, en nu werd ik overrompeld door de veelheid van deze nieuwe, andere liefde, een die iedere vierkante millimeter van mijn geest en lichaam leek aan te raken.</p>
<p>Men zegt dat het een illusie is om alles te vinden bij één iemand. Dat was ook mijn overtuiging. Ik wist: er zijn talloze verschillende soorten liefde en vriendschap, en die raken je allemaal op een andere manier. Maar bij deze man vond ik alles tegelijk. Daarin zat ook mijn verwondering en uiteindelijke capitulatie. Had ik me vooral fysiek aangetrokken gevoeld, of juist intellectueel, dan was het makkelijker geweest. Maar bij hem was alles voortreffelijk. Iedere keer als ik hem zag, jaar in jaar uit, voelde ik me opgetogen, blij en opgewonden. Onze kinderen werden groter en gingen naar de middelbare school, maar dat gevoel ging niet over. Door zijn ogen zag ik mezelf op een andere, completere manier. Maar ik wist ook: niet alles wat je wenst is mogelijk. Gelukkig worden ten koste van onze kinderen, zijn vrouw en mijn man was uitgesloten. Tijdens de verhouding die we kregen na die zoen in de auto hebben we dus niet een keer overwogen onze gezinnen te verlaten en samen verder gaan. Het kwam niet eens ter sprake.</p>
<p>Maar een bijvrouw wilde ik ook niet zijn, dus ik heb na een tijd de relatie met hem bewust verbroken. Mijn besluit om uiteindelijk van mijn echtgenoot te scheiden heb ik los van hem genomen. Hij bleef bij zijn vrouw, ik ben op mezelf gaan wonen en hoewel we altijd contact zijn blijven houden en hij geen moment uit mijn gedachten was, maakte ik voorzichtig aanstalten te gaan daten. Ik wilde niet alleen blijven.</p>
<p>In maart 2021 zocht hij me op. Het was middag, we zaten aan de keukentafel en daar was die vertrouwde geur weer, en meteen erna die armen om me heen. Hij bekende dat hij zich alleen voelde en na twintig jaar eindelijk en definitief voor mij wilde kiezen. Ik heb het hem nooit gevraagd, maar ik denk dat hij gewacht heeft tot zijn zoon 18 werd, want niet lang na diens verjaardag stond hij voor mijn deur. Hij kwam zonder ook maar een enkele bezitting, wilde van huis nog niet eens een koffertje meenemen. Hij trok bij me in en plotseling waren het niet langer de bijzonderheden in mijn leven die eruit sprongen, maar juist de gewoonste dingen die bijzonder werden. Samen koffie drinken, samen wakker worden. Ontmoetingen hoefden niet meer te worden afgesproken en ingevuld, maar vormden een grote stroom, zonder onderbreking. We zaten als vorsten in mijn kleine tuin en ’s avonds keek hij nieuwsgierig toe hoe ik mijn make-up van mijn gezicht haalde. Alles fonkelde, zijn aanwezigheid toverde lichtjes die er niet eerder waren. Hij zei dat ik mooi en lief en slim was, en zag in mij een vrouw die er daarvoor nooit was geweest, omdat niemand haar ooit had gezien.</p>
<p>Drie gelukkige maanden woonde hij bij me toen we in oktober samen een wandelingetje maakten. Plotseling viel hij naast me neer in het gras. Samen met omstanders probeerde ik hem te reanimeren, maar eenmaal in het ziekenhuis, waar hij in een kunstmatig coma werd gebracht, ontdekten ze dat hij ook kanker had. Zelfs als zijn hart er weer bovenop zou komen, was zijn levensverwachting hooguit een paar weken. De nacht voor zijn dood vroeg ik aan de verpleging of ik nog even bij hem in bed mocht kruipen. Dat mocht. Op de ic heb ik voor het laatst zijn armen gevoeld, ik heb tegen hem gezegd dat ik van hem hield en dat ik wist dat hij van mij hield, en dat was het einde. Twee decennia lang was er een beeld van een gezamenlijke toekomst geweest. Ook al zagen we elkaar maanden achtereen niet, ik wist al die tijd zeker dat er ooit een moment zou komen dat we samen zouden zijn. Nu is die toekomst er niet meer.’</p>
<p>Op verzoek van de geïnterviewde is de naam Frederiek ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>
<p>Beluister ook de podcast De liefde van nu</p>]]></description>
      <guid>https://volkskrant.nl/mensen/door-zijn-ogen-zag-ik-mezelf-op-een-andere-completere-manier-maar-ik-wist-ook-niet-alles-wat-je-wenst-is-mogelijk~bb042801/</guid>
      <pubDate>Thu, 14 Apr 2022 00:00:00 +00:00</pubDate>
    </item>
    <item>
      <title><![CDATA[‘Het is alsof ik word gegijzeld door een ideaalbeeld van hoe een relatie en een gezin behoren te zijn’]]></title>
      <description><![CDATA[<p>Helena (43): ‘Samen met mijn man zit ik nu al heel lang in een grauw schemergebied: er is tussen ons te veel gedoe om allebei gelukkig te kunnen zijn, maar de basis lijkt net stevig genoeg om niet uit elkaar te willen. Al zeker elf van de twintig jaar die we samen zijn, zin ik op een manier om aan die doodlopende weg te ontsnappen, maar het lukt niet. Op de een of andere manier wil ik dat alles perfect gaat en hoe meer ik naar perfectie streef, hoe moeilijker ik er grip op krijg. Ik zou willen dat het leven voor ons makkelijker en weer wat ontspannen werd. Ik zou samen met mijn man onze relatie opnieuw willen vormgeven, los van welke conventie dan ook, maar ik weet niet waar te beginnen. Ik vind het moeilijk te breken met alles wat ik altijd voor ‘waar en goed’ heb aangezien. Het is alsof ik word gegijzeld door een ideaalbeeld van hoe een relatie en een gezin behoren te zijn, door algemene ideeën en wijze raad die we in de loop der jaren zijn gaan beschouwen als ons evangelie, de sleutel tot een succesvolle relatie, maar dat voor ons zo overduidelijk niet werkt.</p>
<p>Een gelukkig stel slaapt iedere avond samen in een bed en heeft twee keer per week seks. Een gelukkig stel eet elke avond met hun kinderen aan tafel, houdt spelletjesmiddagen en maakt uitstapjes met het hele gezin om zich verbonden te voelen. Zelf hecht ik veel waarde aan de wandelingen met het gezin in het weekend en als dat niet gebeurt ben ik teleurgesteld of is het alsof ik tekortschiet. Die dwingende normen lijken een hele generatie hoogopgeleiden in hun greep te hebben, niets bij ons gebeurt toevallig. Als mijn kind naar de brugklas gaat, zie ik dat gevoelige mannetje die grote school binnengaan en als hij aanpassingsproblemen heeft, trek ik me dat aan. Mijn man is daar makkelijker in en roept als ik erover begin, nog net niet van boven zijn krant: ‘Joh, dat komt wel goed.’ En dáár wringt het. Niet dat het kind twee totaal verschillende ouders heeft, want daar heeft hij waarschijnlijk alleen maar profijt van, maar dat ik me genegeerd voel. Ik wil een man die luistert naar mijn zorgen en daarop reageert, niet een die als ik voorstel er ‘met z’n allen’ een weekend op uit te gaan, zegt: ‘Daar ligt mijn prioriteit nu niet.’ Dat is de pest van het moderne gezinsleven: als je het echt goed wil doen, moet er zoveel en ik ben zo moe van het mijn best doen, van het overcompenseren.</p>
<p>Toch is ons huwelijk verre van liefdeloos. Als liefde de graadmeter was voor het succes van een relatie zou het tussen mijn man en mij een groot feest zijn, maar steeds legt die zachte liefde het af tegen het in beton gebeitelde beeld van ‘zo hoort het’. Geen zin in seks wordt om dezelfde reden niet getolereerd. Met mijn geringe libido loop ik duidelijk uit de pas. Ook dat hoort niet. Mijn man stoort zich aan onze lage frequentie van soms eens in de maand. Maar een wervelend seksleven hebben we nooit gehad en niet iedereen is toch hetzelfde? Ik begrijp niet waarom ‘goede seks’ uiteindelijk altijd kwantitatief gedefinieerd wordt. Maar als iedereen in je omgeving, inclusief je eigen vrienden, er zo over denkt, moet je wel sterk zijn daartegenin te gaan. Ik vraag me weleens af: – en daar hebben we het ook weleens over gehad – zouden we niet beter af zijn samen als we bijvoorbeeld besluiten helemaal geen seks meer te hebben? En dan met z’n tweeën als gewezen lovers, als goede vrienden of welke naam je er ook aan zou willen geven, misschien wel gewoon ouders, onze kinderen grootbrengen in één huis. Dat hij gewoon af en toe iemand ernaast heeft voor de seks? Dan maken we korte metten met het extreme belang dat aan seks wordt gehecht en hoeven we niet een heel huwelijk te ontbinden en vijf mensen doodongelukkig te maken.</p>
<p>Wat ook kan, bedacht ik laatst geschrokken, is dat het één met het ander te maken heeft. Dat ik steeds minder zin in seks heb omdat hij niet genoeg aandacht voor mij heeft. Dat gaat natuurlijk ver, als intieme gevoelens afhangen van het soort ouder dat de ander is. Maar ongetwijfeld is er iets van waar. Eind vorige week zei ik dat ik zou willen dat hij af en toe wat meer voor mij zou zorgen. ‘Hoe fijn zou het zijn als jij eens een kop thee voor mij inschenkt.’ Sindsdien is hij veel zorgzamer en vind ik hem ook ineens weer aantrekkelijker. Maar daarmee is de grijze, energieverslindende wolk waardoorheen we ons al jaren tastend een weg banen, niet ineens opgelost. Want zo’n opleving als die van vorige week maakt gewoon deel uit van ons patroon. Ik weet zo langzamerhand: volgende week kan alles weer anders zijn.</p>
<p>Kon ik maar mijn schouders ophalen, kon ik maar denken: laat andere vrouwen hun mannen maar overhalen mee te doen met gezellige spelletjesmiddagen-voor-het-hele-gezin, wij doen het op onze manier. Soms samen, soms apart. Kon ik maar denken: als hij niet meewil, dan ga ik toch alleen even weg met de kinderen? Maar in plaats daarvan blijf ik proberen mijn man mee te krijgen, ik blijf mezelf aanzetten tot vrijen, ik blijf alles doen om het voor de kinderen fijn te maken in huis. Een relatie en een gezin zijn een rommelige kluwen van emoties en tegenstrijdige behoeften. Dat je elkaar beperkt, lijkt onvermijdelijk. Zijn individualisme frustreert mij en hij is gefrustreerd door ons gebrek aan seks. ‘Nu de kroegen weer open zijn’, zei hij laatst: ‘ga ik maar eens op jacht’. Dat zou dan het eerste taboe zijn dat we beslechten. Benieuwd hoeveel verlichting ons dat gaat geven. Of misschien word ik wel vreselijk jaloers.</p>
<p>Gaan we elkaar ooit vinden in dat mistige, grijze gebied? Ik weet het niet en ik weet het al heel lang niet. Relatietherapie is doorgaans gericht op of uit elkaar gaan of bij elkaar blijven, het is geen toeval dat die van ons zich al een tijdje doelloos door het midden beweegt.’</p>
<p>Op verzoek van de geïnterviewde is de naam Helena ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/het-is-alsof-ik-word-gegijzeld-door-een-ideaalbeeld-van-hoe-een-relatie-en-een-gezin-behoren-te-zijn~b7f6c641/</guid>
      <pubDate>Sat, 26 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik had een relatie met moeder én dochter. Ik zag hen om beurten’]]></title>
      <description><![CDATA[<p>Bram (73): ‘Ik leerde haar jaren geleden kennen via haar moeder, met wie ik een relatie had. Ze studeerde dezelfde richting als die waarin ik op een andere universiteit lesgaf en wilde, gestimuleerd door haar moeder, eens met mij sparren. Ik nodigde haar uit bij mij thuis. Al in de deuropening werd ik omvergeblazen door hoe mooi ze was, hoe weemoedig.</p>
<p>Ze was zo iemand die je hooguit eens in je leven tegenkomt. Ze had lang blond haar en in haar lichtblauwe ogen school een verdriet dat ik niet direct kon plaatsen. Zonder veel over zichzelf te zeggen sprak ze tot me, en ik begreep haar. Ze had een bijna magnetische aanwezigheid die de aantrekkingskracht tussen ons hoog opstookte. Als een vader vroeg ik naar wat haar bezighield, en ze gaf netjes antwoord, maar ik merkte dat ze er niet helemaal bij was.</p>
<p>Haar geconcentreerde manier van kijken en de koortsachtige glinstering in haar ogen maakten haar tot een vreemde in haar eigen leven. Het was aangrijpend hoe ze haar best deed zich op mijn bank te hervinden. Maar ik kon er niet omheen. Na een tijdje besloot ik het te benoemen: je ogen geven een signaal, je bent niet happy. En ze zei: dat klopt, hoe weet je dat?</p>
<p>Het werd de grootste verliefdheid aller tijden. Natuurlijk wist ik donders goed welk effect het kan hebben als een oudere man tegen een jonge zoekende vrouw zegt: ik heb je door. Om het maar eens in het heteronormatieve jargon van mijn generatie te zeggen: vrouwen geven seks voor communicatie, mannen geven communicatie voor seks. Dat waren trouwens veel later háár woorden.</p>
<p>Ik had haar door, maar zij mij ook. Toch klinkt me dit te plat, wat hier gebeurde was iets anders dan zomaar een verleidingsspel. Meteen nadat ze de volgende ochtend weg was, belde ik haar moeder: ‘Esther is hier vannacht gebleven, ik wilde je dat vertellen.’ ‘Ja, dat weet ik’, antwoordde ze. ‘Ik ken haar.’ Jaloers was ze niet, ze was een vrouw die zich op latere leeftijd had gerealiseerd hoe fijn de vrije liefde kan zijn en had zich voorgenomen zich door niets meer op de kast te laten jagen.</p>
<p>Na die avond keerden Esther en ik beiden weer terug naar ons leven, ik als hoogleraar en vriend van haar moeder, zij 200 kilometer verderop als student en vriendin van een jonge vent. Er volgde toen een periode waarin ik een relatie had met moeder en dochter tegelijk.</p>
<p>Ik zag hen om beurten, waar geen van beiden mee leek te zitten. Ze wisten precies van elkaar wanneer wie hier was, geheimen waren er niet en ik achtte hen beiden minstens zo goed in staat als mijzelf om te zeggen: zo, nu is het wel genoeg geweest, donder op, we stoppen. Het was uiteindelijk de vriend van Esther die niet kon omgaan met deze dubbelverhouding. We zijn gestopt omdat het te veel deining gaf.</p>
<p>Vier jaar later, op 12 september 2012, ging rond middernacht de telefoon. ‘Al die jaren heb ik geprobeerd je te vergeten, maar dat lukt niet, dus ik dacht: ik bel gewoon’, hoorde ik Esther zeggen. Ik opperde dat dit een ingeving van het moment kon zijn, wat prima was, en mocht het toch een blijvende betekenis hebben, dan merkten we dat vanzelf wel.</p>
<p>Precies twee weken later, op Grote Verzoendag, zocht ze opnieuw contact. Ik las: hoe voelde je je nadat ik je had gebeld? En deze keer dacht ik: misschien was het dan toch geen bevlieging van haar. Mijn relatie met haar moeder was intussen op een heel vanzelfsprekende manier uit gegaan, alsof we bij elkaar hadden gevonden wat we zochten, waarna de interesse was gedoofd. Of misschien was ze gewoon op me uitgekeken, ik heb het haar nooit gevraagd.</p>
<p>Zullen we een afspraak maken?, besloot Esther haar bericht. Wanneer kan je?, schreef ik. Zaterdag, schreef ze terug. En zo begon de liefde, die jaren had liggen sluimeren, op dat moment pas echt.</p>
<p>Al snel werd ze mijn verslaving, ik had nooit iemand gekend die lichamelijk zo overweldigend, zo vervullend was. Maar de prijs die ik daarvoor moest betalen was hoog. Ze maakte ruzie om niks, was diep beledigd toen ze dacht dat ik gymnasiasten als de uitverkorenen beschouwde (ze was zelf vwo’er geweest), en treiterde me uren achtereen, net zolang tot ik wel boos moest worden en vertrok, waarna het gevlei van voren af aan begon en ik slaafs op mijn schreden terugkeerde.</p>
<p>Twaalf, dertien keer heb ik het uitgemaakt, maar telkens als ze dan weer belde, veranderde ik als bij toverslag van gedachten. Ik hield toch van haar, was ik ooit een vrouw tegengekomen die zo beeldschoon was en zich zo door mij wilde laten kennen? Hadden wij geen unieke, intense relatie? Nou dan! De seks was zo goed dat ik bereid was er iedere dag voor te lijden.</p>
<p>Zij zag in mij haar eeuwige grote liefde, zij wilde betoverd worden. Jaloezie bedierf haar geluk. Ze was jaloers op de oud-collega die me appte hoe het met me ging en benijdde het laconieke dat mijn gevorderde leeftijd met zich meebracht, iets wat zij als op drift geraakte student ontbeerde. Het minste of geringste bracht haar van slag.</p>
<p>Alles wat ik jaren eerder in haar ogen had gezien, die avond dat ze plaatsnam op mijn bank, klopte. Ik kon haar verdriet niet wegnemen. Sterke verbondenheid, honderden berichten per dag, emotionele verzoeningen met de allerbeste seks, zielsverwantschap of hoe je dat ook wilt noemen – niets kon haar ontheemding verzachten.</p>
<p>Ze was niet geaard, de wereld raakte haar niet. Het dreef haar tot wanhoop. Een keer klom ze uit het raam, ze hing met twee handen aan het kozijn en ik smeekte haar terug te klauteren. Die nacht begreep ik dat ik haar, mijn mooie lief die me meer na aan het hart lag dan goed voor me was, moest laten gaan en de relatie moest beëindigen.</p>
<p>Dat is nu zes jaar geleden, ik heb haar sindsdien niet meer gezien. Zij is naar de andere kant van de oceaan verhuisd. Het idee niet samen te zijn, maar wel in hetzelfde land te wonen, vond ze onverdraaglijk.’</p>
<p>Op verzoek van de geïnterviewde is de naam Bram ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast</p>
<p>De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/ik-had-een-relatie-met-moeder-en-dochter-ik-zag-hen-om-beurten~b082d326/</guid>
      <pubDate>Thu, 10 Mar 2022 00:00:00 +00:00</pubDate>
    </item>
    <item>
      <title><![CDATA[‘Het viel me op dat de uitvaartondernemer een mooie, gulle lach had’]]></title>
      <description><![CDATA[<p>Martin (63): ‘Toen mijn vrouw wist dat ze ging sterven, vroegen we een voorgesprek aan met de uitvaartondernemer. En zo gebeurde het dat op een dag werd aangebeld door Carla, een vrouw van middelbare leeftijd met halflang grijs haar in een mooie jurk. Haar rode lippenstift onderscheidde haar van de meeste andere vrouwen die mijn echtgenote en ik kenden. Mondain was ze niet. Ze was zoals dat wel wordt genoemd een prettige verschijning: rustig en vastberaden, ter zake kundig en in staat zich te verplaatsen in de wensen van mijn vrouw. Een paar maanden later kwam ze weer. Mijn vrouw was net overleden. Ik zat met alle kinderen rond de tafel, en zoals dat gaat tijdens hevig emotionele gebeurtenissen vlogen de gesprekken vol schril gelach en gehuil alle kanten op.</p>
<p>Carla schoof een stoel bij alsof ze ons al jaren kende. Een van mijn zoons maakte een stuurse opmerking dat hij haast had omdat zijn motorrijles over een uur begon, de andere kinderen reageerden met verontwaardiging, maar deze vrouw wist de oplaaiende vlammen met flegmatiek en kleine grapjes onmiddellijk te blussen. Ze vroeg ons wat meer te vertellen over mijn vrouw en hun moeder en de kinderen begonnen lachend te vertellen wat een doorzetter hun moeder was, dat ze zich had voorgenomen in een jaar 10 duizend kilometer te fietsen en dat ze zelfs in de laatste weken voor haar dood nog per se naar haar werk wilde op de fiets, 20 kilometer ver. Er werden die ochtend nog meer verhalen opgedist, op een of andere manier hielp de uitvaartondernemer de spanning te doorbreken. Dit moment, waarvan we allemaal wisten dat het eraan kwam, bleek nu het zover was niet alleen triest, maar op een vreemde manier gezellig, en het viel me op dat de uitvaartondernemer een mooie, gulle lach had.</p>
<p>De begrafenis zelf verliep precies zoals mijn vrouw op vijf volgeschreven vellen papier had gepland. Er waren zeven sprekers en vierhonderd mensen en de uitvaartondernemer had spontaan een gedicht uitgekozen dat ze voorlas en dat mijn vrouw op het lijf geschreven leek. Na afloop viel een last van mijn schouders: alles was goed gegaan, ik kreeg veel complimenten voor de plechtigheid en bedankte Carla voor de goede zorgen. ‘Mag ik je een kus geven?’, vroeg ik. ‘Ja, graag zelfs’, schijnt ze te hebben geantwoord. Het sterven van de vrouw met wie ik zo lang getrouwd was geweest, had een turbulentie teweeggebracht waardoor gesprekken die die dag en de dagen erna zijn gevoerd meteen weer uit mijn geheugen zijn gewist.</p>
<p>Mijn aandacht was op de kinderen gericht. Zelf zou ik er wel doorheen komen, want op de een of andere manier is het rouwen, ook het diepe rouwen waarover je anderen wel hoort, wat mij betreft geen beklijvende emotie. Begrijp me goed, ik hield heel veel van mijn vrouw en al die jaren hadden we het fantastisch; als ze niet was doodgegaan zouden we nu nog samen zijn, zou ze nu nog iedere dag haar etappes afleggen in de 10 duizend kilometer, maar ik heb een natuur die me in staat stelt me te verzoenen met de dingen zoals ze zijn. Zoals we jaar in jaar uit zonder grote vragen en in opperbeste harmonie samenleefden, zo kon ik niet anders dan me erbij neerleggen dat ze er niet meer was. Het evenredige verband tussen van iemand houden en rouwen wordt altijd als de grootste vanzelfsprekendheid gezien, maar ik moet heel eerlijk zeggen dat toen mijn lieve moeder stierf ik ook niet lang gerouwd heb, en toch denk ik aan haar terug met de diepste gevoelens.</p>
<p>Toen de uitvaartondernemer later terugkwam om de financiën af te wikkelen, gaf ik haar geen bos bloemen, maar zei: vind je het goed als ik je over drie maanden bel om met me te gaan eten? De woorden ontschoten me, maar eenmaal uitgesproken voelde ik allerminst schaamte. Wat was er mis mee, om iemand die mij zo goed had begeleid rond de dood van mijn vrouw mee uiteten te willen nemen? Daar stak toch niks verkeerds achter? Eerder, na de condoleance, had ik al gezegd dat het me leuk leek haar beter te leren kennen. Ze stemde toe. Dankjewel, zei ik, en voelde me opgemonterd door de werkelijke belangstelling die ze tijdens het nagesprek had getoond voor mij en de kinderen. Twee weken later belde ze op, ze had een man leren kennen via een datingsite, en nu zat ze in dubio. Moesten we echt drie maanden wachten voor we zouden eten? En voor ik het wist spraken we af te gaan wandelen door het bos. Halverwege vroeg ik: wat zou je ervan zeggen als ik je hand vasthoud? Ze antwoordde: als het goed voelt, dan moet je dat doen. En even later, op een zandverstuiving, gaf ik haar een kus. Dat was een apart gevoel, alsof ik weer de leeftijd van een van mijn kinderen had. Het was nog niet echt zoenen, dat kwam later, bij Carla thuis op de bank. Kan dit wel, dacht ik, zo snel van nul naar honderd op een eerste date? Maar een maand later belde ze weer, ze ging toch verder met die andere man. Over zijn bestaan was ze altijd eerlijk geweest, en ik kon niet anders dan haar alle geluk toewensen en me licht teleurgesteld op mijn moederloze gezin richten.</p>
<p>Weer wat weken later scrolde ik op een avond wat door mijn appcontacten en zag dat ze een nieuwe profielfoto had. Vriendelijk beantwoordde ze mijn reactie. En daar bleef het bij, tot een paar maanden terug. Het was uit met die man, liet ze weten, wilde ik het misschien nog eens met haar proberen, zouden we nog eens gaan lopen? Tot mijn vreugde kozen de honden van mijn vrouw tijdens die wandeling onmiddellijk Carla’s zijde. Ik ben zo spiritueel als een looien deur, maar toch was het alsof mijn vrouw op deze manier haar toestemming gaf. We zijn nu vijf maanden samen. Niemand die het vreemd vindt. De kinderen zeiden: wat leuk, Carla, de uitvaartbegeleidster. En wat mijzelf betreft: ik voel een diepe liefde voor haar, dit kan niet anders dan goed zijn.’</p>
<p>Beluister ook de podcast:</p>
<p>Op verzoek van de geïnterviewde is de naam Martin ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde; bijzondere ervaringen die tot nieuwe inzichten hebben geleid.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/het-viel-me-op-dat-de-uitvaartondernemer-een-mooie-gulle-lach-had~b79e6324/</guid>
      <pubDate>Thu, 3 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik geloofde in de maakbaarheid van huwelijksgeluk, daar ben ik op teruggekomen’]]></title>
      <description><![CDATA[<p>Josine (57): ‘Drie winters geleden waren we met z’n allen op vakantie in de bergen, het zou best kunnen dat we kaasfondue aten, helemaal zeker ben ik daar niet van. Iedereen zat wat te kletsen en ineens vroeg mijn dochter aan mijn man: ‘Heb je je medicijnen wel genomen? Ik zag dat het hele doosje nog vol zat’. En hij lachte een beetje schaapachtig en provocerend: ‘Nee, daar had ik geen zin in.’ Zijn opmerking raakte me als een dolksteek. Drie jaar eerder had hij een hersenbloeding gehad, met als gevolg een grote kans op epileptische aanvallen. Sindsdien stond alles in het teken van de zorg voor hem. Niet alleen zijn leven was voorgoed veranderd, het mijne ook. Zijn plotselinge opstandigheid maakte me niet zomaar boos, maar razend. Ik vroeg hem mee naar boven te komen omdat ik de kinderen en aanhang niet lastig wilde vallen met onze woordenwisseling, maar de muren van een vakantiehuisje zijn dun en gebouwd voor zorgeloze vakantievierders. ‘Wat moeten we doen als je hier op deze berg een aanval krijgt?’, riep ik. ‘Hoe komen we vanuit deze wildernis in een ziekenhuis?’ Hij antwoordde een beetje lacherig: ‘Ik wil die medicijnen niet, en jij hebt daar niks mee te maken.’ ‘Dan is dit geen huwelijk meer’, zei ik verbluft.</p>
<p>Ik had hem natuurlijk zijn gang moeten laten gaan, ik had laconiek mijn schouders moeten ophalen en moeten zeggen: oké, niet verstandig, misschien wordt deze vakantie je dood. Maar als je leeft met iemand zo ziek als hij, lijkt het of de grens tussen beiden, waar hij ophoudt en ik begin, vervaagt. Vanaf het eerste moment dat hij door die hersenbloeding werd getroffen, dacht ik: ik wil hem helpen. Ik ga voor hem zorgen. Hij was er voor mij toen ik na een plotseling en onvrijwillig beëindigd huwelijk alleen stond met mijn kinderen van 4, 6 en 7. We werden verliefd, hij was als een vader voor hen, en nu was het mijn beurt me over hem te ontfermen. Ik verkeerde in de veronderstelling dat liefde alles overwint. Dat lees je toch altijd, dat twee geliefden door tegenslag alleen maar dichter tot elkaar komen?</p>
<p>Gedeeltelijk was dat ook zo. Ik werd zijn ogen en oren. Geen moeite was me te veel, want ik hield zo veel van hem, geen enkele andere man kon de vergelijking aan. Ja, hij was hulpbehoevend, dacht ik, maar ik was toch zijn echtgenote? Ik begon slecht te slapen, want hij lag steeds onrustig naast me, en ik was bang dat hij ieder moment opnieuw een bloeding kon krijgen. Overdag zorgde ik dat het kalm was om hem heen, dat we niet te veel mensen zagen, en als we vrienden uitnodigden dan lette ik erop dat ik de aantallen goed doseerde. Ik las alles over hersenbloedingen, verzon uitstapjes die hij wel aankon. Ik herinnerde hem aan zijn medicijnen, maar de man had bewondering nodig. Zijn grootste passie was zweefvliegen, en nu kon hij niet eens meer behoorlijk zijn gedachten formuleren. Hij was zichzelf niet meer, ik kon nog zo hard mijn best doen, maar met geen enkele moeite kon ik hem zichzelf teruggeven.</p>
<p>Die avond in de bergen maakte de situatie pijnlijk duidelijk. Alle zorg maakte hem alleen maar meer bewust van zijn afhankelijkheid, het afwijzen ervan was de enige autonomie die hem restte. Natuurlijk wist ik toen we trouwden dat hij zestien jaar ouder was dan ik, en dat dit ooit tot ongelijkheid zou kunnen leiden. Maar ik was zo verliefd en hij was zo zorgzaam voor mijn drie jongere kinderen, ik heb geen moment getwijfeld. Ook toen hij niks meer kon, bleef ik verliefd op hem en eigenlijk ben ik dat nog steeds. Nog denk ik aan zijn lange lichaam dat zich liefdevol om me heen kon vouwen, bijvoorbeeld op momenten dat ik het moeilijk had in mijn eentje met drie kinderen. Nog denk ik weleens aan die momenten dat ik me aan hem kon overgeven en erop kon vertrouwen dat het goed kwam. Geen moeite was me te veel, de liefde was groot, maar grote liefde is geen garantie voor een goede relatie of een goed huwelijk. Daar is ook geluk voor nodig, omstandigheden moeten meezitten om een relatie te laten slagen. Ik geloofde in de maakbaarheid van huwelijksgeluk, daar ben ik gedwongen op teruggekomen.</p>
<p>Vrienden die langskwamen zagen een vrolijke man. ‘Wat nou depressie?’, zeiden ze tegen mij. Voor de duur van een avond was hij charmant en had hij weer praatjes. Tegen mij zei hij op een dag: ik speel toneel en ik weet niet hoelang ik dit nog volhoud. Die avond in de bergen voelde ik me zo miskend, al die tijd was ik bezig geweest zijn leven te stutten en wat kreeg ik ervoor terug? We lachten niet eens meer samen, het was redden en gered worden. Toen ik een paar weken later een advocaat opzocht, voelde het als falen. Wat een egocentrisch mens was ik om een afhankelijke man in de steek te willen laten, en hoe laf om achter zijn rug om te informeren naar de mogelijkheid van een scheiding. Hij had nog steeds een eigen huis, daar kon hij zo terecht, en als dat huwelijksbriefje maar vernietigd zou zijn, hield ik hem even later voor, wie weet wat een mooie vriendschap we dan op de resten zouden kunnen bouwen.</p>
<p>Hij reageerde eerst kalm, maar onmiddellijk daarna ontredderd. Op zoek naar bijval ging hij al onze vrienden af. ‘Maar we houden toch van elkaar?’, zei hij. ‘Ja’, zei ik, ’maar dat is niet genoeg.’ Nu twee jaar later, voelt de scheiding als opluchting en gemis. We zien elkaar nauwelijks meer. Hij fietst af en toe met opzet langs en ik weet: ik houd nog evenveel van hem als altijd. ’s Avonds zit ik aan tafel en steek met een blij gemoed alle kaarsen aan. Ik kijk naar mijn mooie tuintje en denk: voor het eerst leef ik volgens mijn eigen ritme. Niet dat van mijn ouders, mijn kinderen of mijn man. Ik heb altijd gedacht: kom, nog iets meer je best doen, dan komt het goed. Maar ik kan de ander niet redden, zo ver strekken mijn krachten niet.’</p>
<p>Op verzoek van de geïnterviewde is de naam Josine ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast</p>
<p>De liefde van nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>
<p>Luister ook naar de gelijknamige podcast:</p>]]></description>
      <guid>https://volkskrant.nl/mensen/ik-geloofde-in-de-maakbaarheid-van-huwelijksgeluk-daar-ben-ik-op-teruggekomen~b1d0d440/</guid>
      <pubDate>Thu, 24 Feb 2022 00:00:00 +00:00</pubDate>
    </item>
    <item>
      <title><![CDATA[Rebecca stapte van het hokje ‘hetero’ naar ‘lesbienne’ over en besefte toen: ik kan ook leven zonder hokjes]]></title>
      <description><![CDATA[<p>Rebecca (41): ‘Mijn hele leven was ik altijd degene die mijn relaties verbrak, nooit de ander. De behoefte om samen te vallen met een geliefde ken ik niet, wat zich uitte in vooral heel veel ‘niet willen’. Ik wilde geen kinderen, niet trouwen, me niet vastleggen als het bijvoorbeeld ging om hoe laat ik thuiskwam. Mijn omgeving had al snel een term gevonden voor de halsstarrigheid waarmee ik mijn autonomie bewaakte: bindingsangst. Hun verklaring klonk zo aannemelijk – en hoe vaak had ik die term al niet voorbij horen komen en op anderen zien worden geplakt? – dat ik die als vanzelfsprekend overnam. Natuurlijk bindingsangst, dat moest het zijn en die moest ik eronder zien te krijgen. Tijdens mijn laatste lange relatie nam ik me dus voor nu eens niet als eerste de stekker eruit te trekken.</p>
<p>Ik was 37, vriendinnen baarden met het grootste gemak de ene baby na de andere. Misschien, dacht ik, werd het voor mij ook tijd eindelijk te settelen. Het schrijnende, onbevredigde gevoel in mijn buik duwde ik diep weg. Zo slecht was mijn relatie helemaal niet, hield ik me voor, hoe lief en begripvol had mijn vriend niet gereageerd toen ik uit onbeheersbare vrijheidsdrang een eigen kamer wilde. Als onze liefde op zes punten deugde en op vier niet, hadden we toch nog steeds een score om tevreden mee te zijn? Een cijfer waar misschien wel iedereen na zeven jaar genoegen mee neemt? Toch bleef ik onze relatie bevragen. Seks hadden we nauwelijks, ik vond er niet veel aan. ‘Ik houd van je’, begon ik op een dag, ‘maar de seks vind ik zo’n gedoe, zullen we daarmee ophouden?’ En net als zijn voorgangers zei mijn vriend niet: laten we eens op onderzoek uitgaan, misschien vinden we een manier waarop je het wel lekker vindt. Hij reageerde vol begrip – nog steeds lijkt praten over seks iets wat stellen niet makkelijk doen. En ik waardeerde hem hierom, dacht: wat een respectvolle man, dat hij het me zelfs niet kwalijk neemt als ik hem intimiteit onthoud.</p>
<p>In de zomer van 2018 ging ik op een cursus in Zuid-Frankrijk. Daar veranderde alles wat ik tot dan toe als waar had aangenomen. Op een avond had een vrouw tegen me gezegd: ‘Ik voel aantrekkingskracht’, en zonder te beseffen wat er aan het gebeuren was, antwoordde ik verlegen: ‘Misschien ik ook wel.’ Ze legde haar kleedje onder de sterrenhemel en ineens hing haar gezicht boven het mijne en voelde ik haar lippen. Ik had het niet voelen aankomen, dacht alleen maar: oh, dát is er aan de hand, ze wil me zoenen, en opeens zakte ik weg in peilloos genot. Alles wat in mijn geest en lijf altijd alleen maar hard ‘nee’ had geschreeuwd, riep ineens oorverdovend ‘ja’. Dat was een totaal nieuwe sensatie, want als het om seks ging, was ‘nee’ mijn enige bekende. Voor het eerst begreep ik wat anderen verstaan onder opwinding en verlangen. Mijn buik, de plek waar weerstand de alleenheerser was geweest, werd week en sappig en met de stroming dreef alles wat nog twijfelde weg. Ik begreep onmiddellijk dat ik mijn relatie van zeven jaar moest beëindigen. Tijdens een mooi, melancholisch weekend hebben mijn vriend en ik afscheid van elkaar genomen – het leek zo vanzelfsprekend dat de breuk niet eens dramatisch was – en al snel vertelde ik iedereen over de vrouw die ik had leren kennen, dat ik lesbienne was.</p>
<p>Haar lichaam was meteen vertrouwd, zo zacht en liefkozend. Ik kon mijn geluk niet op, maar verdrietig was ik ook. Hoe kon het dat ik al die jaren niet had doorgehad dat ik op vrouwen viel? Ik had steeds veel gelezen over hoe ik mijn seksuele energie kon verbeteren, ik had geprobeerd mijn ademhaling te verbeteren door tijdens de seks meer vanuit mijn buik adem te halen, en nu bleek dat ik mijn energie gewoon op de verkeerde sekse had gericht. Telkens had ik mezelf ertoe gezet nog één keer seks te proberen, ook al deed het soms pijn. Maar toen zij mij kuste, dacht ik: ik ben dus toch niet stuk, er is niks mis met mij.</p>
<p>Het werd een verwarrend jaar, waarin ik aan de ene kant blij was dat ik iets heel groots had gevonden dat zich kennelijk al die tijd verborgen had gehouden, maar aan de andere kant heel verdrietig was dat ik 37 had moeten worden om voor het eerst echte opwinding te kunnen voelen. Zij en ik kregen een soort relatie, niks vasts, tot ik op een festival een man leerde kennen met wie ik in de tent belandde, en met wie ik eenzelfde opwinding ervoer. En ineens snapte ik hoe het echt in elkaar zat. Oh wacht, dacht ik, ik ben gewoon van het ene hokje in het andere gestapt, van hetero naar lesbienne, maar wat als er een leven denkbaar is zonder hokjes? Een waarin alle muren zijn afgebroken? Het was alsof ik er een heel nieuw zintuig had bijgekregen. Op die Zuid-Franse avond onder de sterren was er al een nieuwe sensitiviteit ontstaan, maar niet een die verbonden is aan die vrouw of enig andere vrouw. Mijn begeerte kon nu stromen waarheen die maar wilde, ik hoefde die niet te kanaliseren. Met de festivalman heb ik veel geweldige seks gehad, en toen dat na driekwart jaar overging, heb ik Tinder eens geïnstalleerd.</p>
<p>Intussen voel ik me totaal vervuld van de ijssalon die de wereld is. Veel eerder dan ikzelf begreep mijn lichaam dat het niet gemaakt is om te baren en een heel leven met één man of vrouw door te brengen. Er zijn zoveel smaken. En dat ik sinds kort met mijn nieuwe partner BDSM heb ontdekt, is in de lijn van mijn korte seksuele geschiedenis zo gek nog niet. BDSM gaat voor een groot deel over het bewaken van grenzen, ik zal dus niet snel in mijn oude valkuil stappen. Voor het eerst ben ik rustig, ik heb geen bindingsangst, maar vier juist de vrijheid me niet te hoeven binden.’</p>
<p>Op verzoek van de geïnterviewde is de naam Rebecca ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>
<p>Luister ook naar de gelijknamige podcast:</p>]]></description>
      <guid>https://volkskrant.nl/mensen/rebecca-stapte-van-het-hokje-hetero-naar-lesbienne-over-en-besefte-toen-ik-kan-ook-leven-zonder-hokjes~b2e835c5/</guid>
      <pubDate>Thu, 17 Feb 2022 00:00:00 +00:00</pubDate>
    </item>
    <item>
      <title><![CDATA[‘Polyamorie was voor mij een uitkomst’]]></title>
      <description><![CDATA[<p>Een wandeling met een bezette vriend verandert voor Maartje in een date wanneer hij vertelt polyamoreus te zijn.</p>
<p>Maartje (27): ‘Anderhalf jaar geleden, tijdens de lockdown, ging ik een eind lopen met een vriend van mijn studentenvereniging. We praatten over van alles en halverwege vertelde hij dat hij een polyamoreuze relatie had. Ik keek ervan op. Ik wist dat hij een vriendin had, maar ik was ervan uitgegaan dat hij monogaam was. Zelf moest ik altijd aan mijn vriendjes uitleggen dat ik eigenlijk nooit verliefd word en dat ik het in een relatie prima vind om iemand niet vaker dan een paar keer per maand te zien. Rond mijn 19de had ik meerdere jongens tegelijk. Ik vond het leuk hen te horen vertellen over hun ervaringen met andere meisjes. Jaloezie kende ik niet en deze gelijktijdige contacten kwamen het dichtst in de buurt van hoe een relatie wat mij betreft moest zijn.</p>
<p>En nu ontmoette ik iemand die niet zomaar losse contacten had, maar meerdere echte relaties tegelijk kon hebben. Polyamorie was geen nieuw fenomeen voor me, ik kende mensen uit mijn dansgroep die polyamoreus waren en ik wist dat mijn broer en zijn vriendin er ook mee bezig waren, het was eerder nogal vreemd dat juist ik bij het woord ‘relatie’ toch nog steeds als eerste dacht aan trouw en monogamie. Mijn nieuwsgierigheid groeide. Een uur eerder dacht ik nog dat hij ‘bezet’ was, nu bleek dat er – als we dat allebei wilden tenminste – ineens van alles mogelijk was. Er sloop iets prikkelends de wandeling binnen. De sfeer veranderde. O, wacht, misschien heeft hij romantische interesse. Al lopend begon ik me af te vragen: vind ik hem aantrekkelijk, zou ik met hem willen zoenen, hem aanraken? Is hij iemand bij wie ik me in één ruimte op mijn gemak kan voelen? Ineens werd onze wandeling een date.</p>
<p>Na die eerste keer spraken we opnieuw af, en opnieuw, we wandelden en zoenden en hadden heerlijke seks. Op een dag zei hij: ‘Ik zou het leuk vinden om met jou een relatie te hebben.’ En ik antwoordde: ‘Als je het oké vindt dat ik niet verliefd op je ben, en als een relatie betekent dat we de vrijheid hebben die precies in te vullen zoals wij willen, dan wil ik heel graag een relatie.’ Hoewel ik me van mijn toekomst nooit zo’n helder beeld had gevormd, was deze polyamorie voor mij een uitkomst: romantiek, liefde, seks, zonder de druk te voelen van iemand die verwacht dat ik er altijd ben. Niet iemand die zegt dat-ie me mist, niet je elkaar toe-eigenen, maar elkaar gunnen wat je beiden blij maakt.</p>
<p>Sindsdien zien we elkaar elke week op zondag. Dan vrijen we, kijken een film, kletsen we, hangen we tegen elkaar aan op de bank. Het kan heel druk en onrustig zijn in mijn hoofd, maar bij hem raak ik van het ene op het andere moment ontspannen. Dat hij nog iemand heeft die van hem houdt, die zelf ook weer nog iemand heeft, dat spreidt als het ware de verwachtingen en geeft me een comfortabel gevoel. Als je verliefd bent, lijkt je hele bestaan af te hangen van die ene persoon, dat maakt zo kwetsbaar. Het is me een paar keer overkomen en het is niet bepaald iets waar ik naar terugverlang.</p>
<p>Al moet ik eerlijk zeggen dat ik na al die maanden van zondagmiddagroutine enorm van deze jongen ben gaan houden, en iets begin te voelen wat verdacht veel op verliefdheid lijkt. En toch betekent dat niet dat ik hem nu ook dagelijks wil zien. Ik ben nooit verdrietig als hij weer weggaat. Je zou wat wij hebben ook</p>
<p>friends with benefits</p>
<p>kunnen noemen, maar dat doet onze liefde tekort. Met het begrip relatie spreken we uit dat we het fijn vinden tijd met elkaar door te brengen en dat we verwachten dat dit de komende jaren zo zal blijven.</p>
<p>Naast die vaste zondagen gaan we samen uit eten, wandelen, wakeboarden, soms een weekendje weg. Zolang je de frequentie waarmee je elkaar ziet dus niet als enige norm beschouwt, is dit in alle opzichten een echte relatie. Wat dat betreft is er nog wel wat emancipatie en bewustwording nodig. Ik merk het aan mijn eigen ouders, die soms verbaasd lijken te horen hoe gek ik op hem ben. Alsof ze ons na anderhalf jaar nog steeds niet serieus nemen omdat er ook anderen bij betrokken zijn. Mijn moeder zei laatst toen ze ons samen zag: ‘Wat ontzettend fijn om te zien dat je zo relaxed bent met hem, dat heb ik nog niet eerder bij je gezien.’ En daarin heeft ze gelijk, ik ben zelf ook verbaasd, en ik was blij dat ze het opmerkte. Maar tegelijk vind ik het vreemd dat niemand eraan denkt hem uit te nodigen voor Kerst. Wel de vriendin van mijn broer, maar niet mijn vriend. Mijn vader presenteert zich als links-progressief, maar toen ik mijn vriend laatst meenam naar een familiefeest, stelde hij hem aan anderen voor als ‘een heel goede vriend van Maartje’. Alsof ik me in een schemergebied begeef, terwijl ik me volop in de zon voel staan.</p>
<p>Ik zou boos kunnen worden, hem gewoon Eerste Kerstdag kunnen meenemen naar het diner, maar de waarheid is dat ik het prima vind daar zonder hem te zijn. Wel hoop ik dat de blik waarmee wij, inclusief ikzelf, naar relaties kijken, iets verruimt. Ik zie mezelf ook als ik ouder word, niet zo snel in een monogaam huwelijk terechtkomen. En mocht ik kinderen willen, dan zou ik die willen opvoeden in een grotere gemeenschap. Ik heb het er weleens over met mijn broer en zijn vriendin, hoe leuk het zou zijn als we naast elkaar zouden wonen en tegelijk kinderen hebben, hoe we elkaars verantwoordelijkheden zouden delen. Maar voorlopig ben ik dolgelukkig met de zondagen met mijn vriend. Afgelopen week keken we op de bank</p>
<p>The Witcher</p>
<p>en ik dacht ineens: wat een wonder, ik kan alles tegen hem zeggen wat ik wil. Zo goed kennen we elkaar. Zonder het te weten heb ik mijn leven lang al zo willen leven. Toen hij wegging, zeiden we: Dag, ik wil je heel snel weer zien... over een week.’</p>
<p>Op verzoek van de geïnterviewde is de naam Maartje ­gefingeerd. Wil je meer van deze verhalen horen? Luister dan ook naar onze podcast De Liefde van Nu.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/polyamorie-was-voor-mij-een-uitkomst~b6ec9177/</guid>
      <pubDate>Fri, 17 Dec 2021 00:00:00 +00:00</pubDate>
    </item>
    <item>
      <title><![CDATA[‘De werkelijkheid leek even samen te vallen met de fictie van zijn films’]]></title>
      <description><![CDATA[<p>Lena beleeft een perfecte dag met een Tunesische acteur. Maar net als in de bioscoop, kan die perfectie niet eindeloos duren.</p>
<p>Lena (34): ‘Ik werkte als vrijwilliger bij een filmhuis en was die dag gevraagd om een Tunesische acteur en actrice de stad te laten zien. Er was een Arabisch filmfestival en zij waren de hoofdrolspelers van een van de films. De acteur bleek een overweldigende man met zwarte krullen, een prachtige huid en lichtgekleurde, katachtige ogen. We hadden met z’n drieën afgesproken op het Museumplein onder de roze bloesembomen. Het was schitterend weer, eigenlijk was alles mooi. Ik nam ze mee Amsterdam in, eerst onder het Rijksmuseum door, daarna naar de Spiegelgracht en vandaar liepen we verder naar de Jordaan. Hij gaf me zijn camera, vroeg me hen te fotograferen op pittoreske plekken en raakte me daarbij af en toe terloops aan. Zo terloops dat ik me afvroeg of ik het wel goed had gevoeld.</p>
<p>Een hand heel even op mijn arm, een paar vingers die even langs de mijne streken. Iemand had eens gezegd dat je de ontvankelijkheid bij potentiële sekspartners kunt peilen door even hun elleboog aan te raken en ik vroeg me af of hij een plan had. Zijn halftoegeknepen ogen hadden iets gulzigs en begerigs, ik registreerde het allemaal en ging er nieuwsgierig in mee. Zijn collega glimlachte, en om niet de indruk te wekken een al te naïeve en makkelijke prooi te zijn, maakte ik een opmerking: ‘Die man is kampioen flirten’. Zij knikte. Aan het einde van de middag bracht ik hen terug naar hun hotel in de buurt van het Vondelpark, we liepen de straat in met aan weerszijden het soort weelderige huizen dat je alleen daar ziet. Zij ging naar binnen, hij bleef nog even staan. Daar, voor de deur, gaf hij mij de perfecte zoen. Lang duurde het niet, hooguit een seconde of tien. Hij pakte me met twee armen stevig vast, ik voelde me welkom en op mijn gemak en hij vroeg of ik die avond naar de première wilde komen.</p>
<p>Het was een film waarin hij de conservatieve broer speelde van een meisje dat niet langer haar hoofddoek wilde dragen. Meer dan anderhalf uur keek ik naar de mond die ik die middag nog had gezoend. Niemand in de zaal die van ons wist, het was extreem opwindend om dat gezicht meer dan levensgroot voor me te zien en in het donker alle details in me op te kunnen nemen, zonder dat hij terugkeek. Na afloop was er een feest met Tunesische hapjes, ik zag dat hij blij was dat ik was gekomen. Weer even later vroeg hij: weet jij een plek waar we nog even naartoe kunnen gaan? Ik nam hem en zijn gezelschap mee naar een café waar ik graag kwam. Ik sprak geen Frans, hij geen Engels. De communicatie verliep met handen en voeten, smachtende blikken en Google Translate.</p>
<p>Die nacht ben ik meegegaan naar zijn hotel. Hooguit vier uur hebben we daar samen doorgebracht, want hij moest de volgende ochtend weer vroeg naar Parijs. Eigenlijk gebeurde er op die kamer niks wat ik niet eerder met andere mannen had meegemaakt. Wat het spectaculair maakte was de tijd die hij voor me nam. Het werd absoluut geen onemanshow. Hij was een kunstenaar in het met aandacht minnen. Toen hij de volgende ochtend veel te snel vertrok, vond ik dat jammer, maar ik genoot na van een wonderlijke dag waarin alles, alles klopte en de werkelijkheid leek samen te vallen met de fictie van zijn films.</p>
<p>Het perfecte van onze dag samen zat hem er niet zozeer in dat ik me verheugde op alles wat nog zou volgen, zoals wanneer je verliefd wordt, maar in die gestolde tijdsspanne van nog geen 24 uur. We waren lang genoeg samen geweest om ons te kunnen verliezen en kort genoeg om te vergeten dat wij elkaars taal niet spraken. Ik had hem mijn nummer gegeven in de veronderstelling dat ik nooit meer iets zou horen, maar hij begon berichten te sturen en nodigde me uit in Tunesië. Hij wilde dat ik zijn vriendin werd. Ik haalde Google Translate er weer bij en schreef terug: we zien wel. Een jaar later kwam hij opnieuw naar Amsterdam. Met een theatergezelschap speelde hij in de Brakke Grond. Ik zegde alle afspraken af en tegen mijn vriendinnen zei ik: de Tunesiër is in de stad. Ik schoor en scrubde me, en ging naar de voorstelling waarvoor hij me op de gastenlijst had gezet. Opnieuw voelde ik mijn buik samentrekken toen ik hem op het podium zag staan, en na afloop gingen we de stad in.</p>
<p>Hij snauwde tegen me toen ik te lang met iemand uit zijn gezelschap sprak die wel Engels verstond en zijn logeerplek bleek deze keer niet een idyllisch hotel in het mooiste deel van Amsterdam, maar een eenpersoonsbed op een ijskoude boot in het IJ. De volgende avond spraken we opnieuw af. Hij had te veel gedronken en begon me in de rede te vallen, ineens vertoonde hij nare, dominante trekjes die ik die eerste keer niet had gezien. Voor mijn ogen begon hij andere vrouwen te versieren en duwde mij boosaardig in de richting van de man met wie ik naar zijn idee te lang had gekletst. Toen ben ik naar huis gegaan. De hele nacht ging mijn telefoon en in de dagen erna kwam het ene excuus na het andere. Hij snapte niet wat hem had bezield, wilde ik alsjeblieft mee naar een filmfestival in Canada en daarna naar Tunesië? Maar wat mij betreft was de magie verbroken. Die tintelende perfectie van die eerste dag, de verrassing ervan, het gelukzalige, het ideale voorjaarsweer, kon eenvoudigweg niet duren. En dat hoefde natuurlijk ook helemaal niet. Een goede film gaat ook niet eindeloos door.</p>
<p>Als ik er nu, acht jaar later, aan terugdenk, is dat met weemoed. Maar niet om hem. Ik heb alweer jaren een vriend en ben gelukkig, maar soms verlang ik terug naar de tijd dat ik vrijgezel was en ik aan het begin van de avond nooit wist waar, wanneer en met wie die zou eindigen. Zoals die ene avond in mei 2013, die ’s middags al begon.’</p>
<p>Op verzoek van de geïnterviewde is de naam Lena ­gefingeerd.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/de-werkelijkheid-leek-even-samen-te-vallen-met-de-fictie-van-zijn-films~bb40ae738/</guid>
      <pubDate>Thu, 18 Nov 2021 00:00:00 +00:00</pubDate>
    </item>
    <item>
      <title><![CDATA[Sam durfde niet als vrouw te leven, tot zijn moeder overleed: ‘Ineens loste alles zich als vanzelf op’]]></title>
      <description><![CDATA[<p>Sam (59):</p>
<p>‘De eerste keer was toen ik 10 was. Mijn zus en ik deden een spelletje waarbij we elkaars kleren aantrokken en van het ene op het andere moment voelde ik me op mijn gemak, en meer dan dat. Alsof ik een ander werd: een nieuwe versie van mezelf waarin ik voor het eerst totaal ontspannen was. Geen jongetje meer. Een uur later moest alles weer uit, maar vanaf dat moment ging er geen week voorbij dat ik er niet mee bezig was. Meisjeskleren aantrekken zou mijn leven lang een verboden, geheime verliefdheid worden. Eén waaraan ik wel toe móést geven, ook al wist ik dat die me in de problemen zou kunnen brengen. Dan sloop ik de kamer van mijn zus binnen om daar een onderbroekje te pakken.</p>
<p>Eens werd ik bijna betrapt, snel verstopte ik het, en omdat ik het daarna niet meer durfde terug te leggen, heb ik het weggegooid. Na het verplichte weekend-voetballen met de jongens, lag ik vaak met astma ziek op bed en die maandagen alleen in huis boden de perfecte gelegenheid om ongestoord jurkjes en rokjes te passen. In meisjeskleren voelde ik me relaxed en gespannen tegelijk, ik wist dat het raar was wat ik deed en vertelde er niemand over. Mijn ouders niet, mijn zus en broer niet. Dat was zinloos, want ik kende niemand zoals ik, ik had niet eens geweten hoe ik mijn verlangen had moeten verwoorden. Ik wist alleen dat ik op straat jaloers was op vrouwen die konden zijn wie ze waren, en bozig als ze hun vrouwelijkheid achteloos verborgen achter een slordige jeans en een T-shirt.</p>
<p>Toen ik op mijn 25ste op mezelf ging wonen, veranderde er weinig. Ik kocht vrouwenondergoed dat ik voor mijn vriendin verborg achter mijn sokken, van openheid was nog altijd geen sprake. Pas toen ik ging trouwen heb ik alle moed bijeengeraapt en gezegd: Je moet wel weten met wie je trouwt, ik ben iemand die het fijn vindt om vrouwenkleren aan te trekken. Mijn hart bonsde in mijn keel. Zij was de eerste tegen wie ik deze woorden hardop uitsprak. Ze reageerde verbaasd en laconiek: ze vond alles best zolang zij er maar geen last van had, zei ze. Ik had gehoopt op begrip, maar meer dan tolerantie bracht ze niet op. Misschien had ik toen onze relatie moeten beëindigen, maar ik was 33, het leven ging sneller dan ik. Voor ik het wist hadden we twee zoons. Hoe zou het voor hen zijn als ik ineens in een jurk tevoorschijn kwam? De angst verstoten te worden zat diep. Geen seconde hield ik rekening met positieve reacties. Toen mijn broer jaren eerder had verteld dat hij homoseksueel was, was mijn vader verbitterd. Al zijn hoop had hij op zijn hoogbegaafde oogappel gevestigd, als homo zou hij vast nooit meer dierenarts kunnen worden en een gezin kon helemaal niet. Zijn openhartigheid veranderde mijn broer van een prins in een paria, dat zou bij mij niet anders zijn.</p>
<p>Maar toen vier jaar geleden mijn moeder overleed en twee jaar later mijn broer een einde aan zijn leven maakte, begreep ik dat het tijd werd voor verandering. Noch mijn moeder, noch mijn broer waren gelukkig geweest en hadden het leven kunnen leiden dat ze wilden. Mijn broer hield niet van zichzelf en mijn moeder had zich de rol van huisvrouw en moeder laten opdringen, hoewel ze veel liever arts was geworden. Op de dag van haar dood stond ik op het perron van haar woonplaats. Ik dacht eraan hoe miskend en verongelijkt zij altijd was geweest. Ik moest iets aan mijn eigen situatie doen om niet te eindigen als zij. Zonder overdrijving had ik het gevoel dat ik al sinds mijn 10de in een donkere grot rondliep, zonder licht, op de tast zoekend naar de uitgang. Als ik nu niet zou laten zien dat ik een vrouw was, zou het waarschijnlijk nooit meer gebeuren.</p>
<p>Die middag keek ik naar mijn moeders levenloze lichaam, haar gezicht was kalm, met een mij onbekende, tevreden glimlach alsof ze blij was verlost te zijn van het aardse. In een droom, een week later, zwaaide ze naar me. Met haar oude reuma-armen in de lucht leek ze me vanuit het hiernamaals vol liefde het allerbeste en sterkte toe te wensen. Ik besefte dat niemand mij kende zoals ik in diepste wezen was, mijn eigen kinderen niet en ook de lieve vriendin niet die ik na mijn scheiding had leren kennen. Alle mensen in mijn omgeving had ik op een dwaalspoor gezet met een omhulsel dat niets met mij te maken had. Na een korte time-out in onze relatie waarin ik alles moest laten bezinken om zelf achter mijn besluit te kunnen staan, stuurde ik mijn vriendin een mail waarin ik haar liet weten liever als vrouw te leven: ‘Je moet weten wie ik ben.’</p>
<p>Mijn vriendin reageerde onmiddellijk, ze had al langer in de gaten dat me iets dwarszat en was zelfs opgelucht dat dit alles was, zoals ze zei: ‘Wat maakt het mij uit hoe je je kleed. Ik houd van je als man en als vrouw.’ Zo eenvoudig kon het dus zijn, al die jaren had ik hier tegenop gezien, en nu ineens loste alles zich als vanzelf op. Mijn vriendin gaf geen blijk van tolerantie, maar van werkelijke acceptatie. Ze dacht mee, moedigde me zelfs aan siliconen-inlegborsten te kopen en sinds een paar maanden ga ik nu dagelijks gekleed als vrouw. Ik houd van jurken en sieraden: vrouwelijk, niet extravagant. Samen kochten we mijn pruik en gisteren merkte ik voor het eerst hoe het is als een man naar je borsten kijkt. Ik ben begonnen met het laseren van mijn baardhaar en wil graag nog borstimplantaten. Maar mijn naam houd ik en chirurgische ingrepen hoef ik niet. Die piemel mag ook blijven, daar hebben we samen veel plezier van. Vorige week kwamen mijn volwassen zoons eten, zij waren de laatsten voor wie ik mijn mannenkleren nog aantrok, maar nu was ik helemaal gekleed als vrouw. Het werd een gezellige avond, zonder drama, een van hen zei: ‘Ik zie geen verklede vader, maar een vrouwelijke pa.’ Daarna aten we verder.’</p>
<p>Op verzoek van de geïnterviewde is de naam Sam ­gefingeerd.</p>
<p>Corine Koole is voor deze rubriek en de podcast Leve de liefde op zoek naar verhalen over álle soorten moderne relaties, over mensen van alle leeftijden met alle voorkeuren.</p>
<p>Meedoen? Mail een korte ­toelichting naar:</p>
<p>levedeliefde@volkskrant.nl</p>
<p>.</p>]]></description>
      <guid>https://volkskrant.nl/mensen/sam-durfde-niet-als-vrouw-te-leven-tot-zijn-moeder-overleed-ineens-loste-alles-zich-als-vanzelf-op~b84f8e04/</guid>
      <pubDate>Thu, 11 Nov 2021 00:00:00 +00:00</pubDate>
    </item>
    <item>
      <title><![CDATA[Ik zei die avond tegen hem: ‘Ik wil graag de concrete mogelijkheid om met andere mensen intiem te zijn’]]></title>
      <description><![CDATA[<p>Marlene, 30</p>
<p>‘Alle hokjes zijn afgevinkt. Ik heb een superfijne relatie, een huis waar ik zolang ik maar wil, kan blijven wonen, een goedbetaalde baan, een rijk sociaal leven. Mijn relatie lijkt uitontwikkeld en nu is de enige logische vervolgstap een kind. De tijd tussen 20 en 30 jaar was de speeltijd, nu begint het serieuze werk. Maar ik weet niet of ik ze wil, kinderen, niet omdat ik niet van ze houd, maar omdat ik zo ongelukkig word van het kaarsrechte spoor waarop ik me vrijwillig, maar desondanks zonder enig voorbehoud op begeef. Er zullen vast mensen zijn die zeggen dat ik verlang naar een open relatie omdat ik verwend ben. En zelf twijfel ik soms ook aan mijn motieven, maar op andere momenten weet ik zeker dat de weerzin die ik voel bij het idee om de rest van mijn leven alleen met mijn eigen man intiem te kunnen zijn, meer is dan verveling. De mal waarin ik me al sinds het eind van de middelbare school bevind, maakt me opstandig, en geeft me het gevoel dat de weg die ik afleg niet de mijne is. Ik mocht van mijn ouders worden wat ik wilde, zolang ik maar zelfstandig was en van niemand afhankelijk. Mijn studie heb ik precies binnen de tijd voltooid, rond mijn 28ste vond ik, net als de meeste van mijn vriendinnen, een man van wie ik dacht, daar wil ik wel mee verder. En echt, ik houd van mijn vriend, maar waarom ziet ons bestaan er zo conventioneel uit? Waarom is er sinds de vorige eeuw zo weinig veranderd in het denken over relaties, over monogamie? We zouden onze horizonten kunnen verbreden door onszelf toe te staan zonder belemmeringen anderen te leren kennen. We hebben zo hard gevochten voor financiële onafhankelijkheid dat de seksualiteit er bij is ingeschoten, op dat gebied laten we ons nog altijd beteugelen door de regels van onze overgrootouders. Uit angst. Maar angst waarvoor?</p>
<p>Esther Perel (psychotherapeut,</p>
<p>red.</p>
<p>)zegt het ook: het is onmogelijk al je verlangens vervuld te zien bij één persoon. En ik vraag me af: wat is ertegen om de bevrediging van je verlangens te zoeken bij meerdere mensen? Het stomme is, het afvinken van de hokjes ‘werk, inkomen, relatie,’ schonk mij in eerste instantie een gevoel van veiligheid, maar greep me daarna al snel bij de keel. Net als de afgevinkte hokjes ‘spaargeld’ en mijn ‘deelauto van gerecyclede petflessen’, hoorden ze bij een vanzelfsprekende manier van leven die ik deelde met al mijn even bevoorrechte vrienden.</p>
<p>What the fuck</p>
<p>, waarom moet alles zo netjes? Waarom niet eens kiezen op basis van impulsiviteit en verwondering? Mijn vriend staat ook niet te popelen om een baby te krijgen, dat is het probleem niet. De kwestie is dat ik eigenlijk al mijn hele leven niets begrijp van monogamie, maar ik schrok me rot toen ik in het eerste half jaar van onze relatie een keer met een ander zoende en mijn vriend het daarna bijna uitmaakte. Zijn extreme reactie verbaasde me; hij is altijd rustig en relaxt, maar dit nam hij heel hoog op. Ik heb alles op alles moeten zetten hem ervan te overtuigen dat de betekenis van het zoenen niet was: ik vind jou niet meer leuk, maar simpelweg de ervaring an sich. Nieuwsgierigheid dus, dezelfde eigenschap die me goed maakt in mijn werk en in de sociale omgang. Tot vorig jaar zomer durfde ik er niet meer over te beginnen, maar ineens werd ik neerslachtig en ronduit ongelukkig. Op een avond zaten we naast elkaar op de bank. Wanhopig dacht ik dat het misschien beter was op mezelf te gaan wonen. Immers, als we niet langer vanzelfsprekend samen zijn, krijgt het onverwachte weer een kans.</p>
<p>Ik wilde altijd al meer seks dan hij. Dat speelde ook mee, mijn libido is hoger. Ik zei: we moeten dit oplossen, ik voel me bekneld, hoeveel ik ook van je houd. Toen deed zich een kans voor een campertje te kopen. In mijn eentje trek ik er nu regelmatig op uit, weg van de strakheid, het voorspelbare, het logische. In diezelfde tijd bracht ik een open relatie ter sprake. We waren thuis, ik zei: ‘Ik wil echt graag een open relatie.’ Ik wist dat hij het in theorie met me eens was – welk weldenkend mens kan immers voor inperking van elkaars vrijheid zijn? We hadden er wel eens gesprekken over gehad, hoe monogamie eigenlijk in strijd is met de persoonlijke ontwikkeling waar onze generatie zo aan hecht. Maar theorie is iets anders dan praktijk. Ik zei die avond: ‘Ik wil graag de concrete mogelijkheid om met andere mensen intiem te zijn.’ Hij dacht even na, zei toen: ‘Ja, dat snap ik. Ik snap dat die vrijheid belangrijk is voor je, en ik denk dat het kan. Juist in een veilige relatie als de onze. Dit past bij ons.’ Als ik hem toen de ideale woorden in de mond had kunnen leggen, had ik ze niet beter kunnen kiezen. En toen ik een maand later met de camper weg was en een aardige jongen tegenkwam die graag wilde zoenen, heb ik dat gedaan. Het was niks spectaculairs, maar het feit dat ik dit zonder stiekem gedoe kon doen, maakte me zo intens gelukkig. Toen ik het de volgende dag aan mijn vriend vertelde, antwoordde hij iets in de trant van: dit wilde je graag, ik hoop dat het fijn was, vertel me er meer over.</p>
<p>Cynisch zou je kunnen zeggen, dat ik hiermee nu het zoveelste hokje heb afgevinkt, maar dit nieuwe hokje is geen duurzame auto of een huis. Mijn vriend begreep me echt. De vrijheid om te worden wie ik wilde zijn, was altijd ommuurd door ‘hoe het hoort’. Dit nieuwe hokje heeft die begrenzing niet. We wonen nog steeds samen en zelf experimenteert hij ook voorzichtig met andere vrouwen. Het is spannend om te merken dat minder geboden niet leidt tot meer onzekerheid, maar juist tot meer wederzijds verlangen. Het gevoel van beklemming is weg.’</p>
<p>Op verzoek van de geïnterviewde is de naam Marlene ­gefingeerd.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden met alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>]]></description>
      <guid>https://volkskrant.nl/mensen/ik-zei-die-avond-tegen-hem-ik-wil-graag-de-concrete-mogelijkheid-om-met-andere-mensen-intiem-te-zijn~bbcfc9f6/</guid>
      <pubDate>Thu, 4 Nov 2021 00:00:00 +00:00</pubDate>
    </item>
  </channel>
</rss>
