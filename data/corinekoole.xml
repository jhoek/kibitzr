<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘De vrees voor zijn god woog kennelijk zwaarder dan zijn gezin’]]></title>
      <description><![CDATA[<p>Erika (59): ‘In 1987 had ik een studentenbaantje bij de Croissanterie in Amsterdam. Moussa werkte daar in de keuken: een zachtaardige, economische vluchteling uit Egypte. We werden verliefd, op zo’n manier dat ik me niet kon voorstellen dat onze relatie eindig kon zijn. Ik was katholiek, hij moslim, maar niet erg fanatiek. Hij at geen varkensvlees, maar dronk wel af en toe alcohol en ging nooit naar de moskee. Aan de ramadan deed-ie wel, dan moesten we apart slapen. Vreselijk vond ik dat, maar overkomelijk.</p>
<p>We trouwden in aanwezigheid van zowel een pastoor als een imam, al had de pastoor me dit huwelijk afgeraden. Dit werkt alleen als je je bekeert, zei hij, maar ik haalde luchthartig mijn schouders op en lachte dat mijn Moussa en ik veel respect hadden voor elkaar en immers dezelfde god aanbaden. Het ging goed, tot in 1994 en 1999 onze twee jongens werden geboren. Mijn man ontpopte zich als een autoritaire vader die onze jongens commandeerde. Haal een glas water voor me, kon hij zittend op de bank zeggen. En als ik zei dat dit geen leuke manier was om met elkaar om te gaan, antwoordde hij uit volle overtuiging dat die jongens gewoon naar hun vader moesten luisteren, punt uit.</p>
<p>Het was alsof hij zichzelf met een katapult terugschoot in de tijd, zodra hij vader werd. Hij imiteerde zijn eigen Egyptische vader, maar zijn kinderen leefden in Nederland dus er was voortdurend ruzie. De jongens begonnen hem uit te dagen. Eén keer nam de oudste provocerend een hap uit een rookworst en begon er smakelijk op te kauwen, tot grote woede van zijn vader die zijn kinderen halalvlees voorschreef. Na een bezoek aan Mekka, wat hij eerder had gezien als iets wat je nu eenmaal doet, liet hij een tijdje zijn baard staan en begon hij dagelijks te bidden. Dat het gebedstijdstip precies 6 uur in de avond was, het spitsuur in huis, dat de jongens dan op hun drukst waren en er eten gemaakt moest worden, dat interesseerde hem niet. Stoïcijns liet hij alle rumoer langs zich afglijden. Wat was er gebeurd met die zachte, vrije tolerante man? Soms vroeg ik het hem, wanhopig, en dan antwoordde hij: ik word ouder, als ik mijn zonen niet streng opvoed, word ik straks gestraft. Hij bedoelde: bij de hemelpoort. De vrees voor zijn god woog kennelijk zwaarder dan zijn gezin.</p>
<p>Intussen werden de kinderen steeds onhandelbaarder, een geraadpleegde maatschappelijk werker vond dat we voortaan positief gedrag moesten belonen. Ze raadde ons een stickervel aan; als onze zoon zich goed gedroeg, kon hij een sticker verdienen. Maar op een dag deed hij iets wat niet mocht en scheurde zijn vader voor straf twee moedig verzamelde stickers van het vel; een middelvinger naar ons en de hulpverlener.</p>
<p>Mijn familie en vrienden hadden niks in de gaten, Moussa gebruikte nooit fysiek geweld, en was in wezen nog steeds dezelfde goedmoedige man die hij altijd was geweest. Ik bleef van hem houden, en probeerde de twee kampen – zoons en man – zo goed mogelijk uit elkaar te houden. Een uitputtende exercitie. Iedere ochtend nam ik me voor er die dag een harmonieuze dag van te maken. Erika, kom op, sprak ik mezelf toe, toon wat meer begrip. Maar elke avond eindigde met ruzie. Onze pubers wilden alcohol drinken en met meisjes zoenen, maar Moussa was onverbiddelijk. En het ergste was: na zo’n hoogoplopende ruzie wilde hij niks van verzoening weten. Een paar keer heeft hij geroepen: ‘Verdwijn, je bent mijn zoon niet meer’.</p>
<p>Steeds vaker begon ik te verlangen naar rust, naar een leven zonder hem, een leven waarin we alle drie gewoon ons Nederlandse bestaan konden leiden. Ik begon me te realiseren dat de liefde met alle bejubelde lust, opwinding, trouw en veronderstelde eeuwigheid het nooit kan winnen van het geloof, hoe abstract geloven in wezen ook is. Het oude gezegde van die twee geloven op één kussen klopt als een bus. De pastoor, moest ik na negentien jaar huwelijk toegeven, had gelijk: er sliep een duivel tussen ons in. Ik vroeg eens aan mijn man: waarom blijf je bij me? Hij antwoordde: ‘Dit huwelijk is mijn lot, dit moet ik dragen’.</p>
<p>Zolang ik op mijn werk was, ging het prima met me, maar thuis was de spanning te snijden en toen op een avond onze 16-jarige zoon boos het huis uitliep en aankondigde nooit meer terug te komen, wist ik: nu is het genoeg. We gaan allemaal ten onder aan zijn godsdienstterreur. We zijn gescheiden en hij ging een tijdlang terug naar Egypte. Toen ik hem naar Schiphol bracht, sprak hij een officiële Arabische scheidingstekst, wat iets betekende als: ga, je bent vrij.</p>
<p>En het gekke is, vanaf dat moment heeft hij zich nooit meer bemoeid met de opvoeding van de kinderen. Ze hebben wel contact gehouden, maar hij stoorde zich niet langer aan hun gedrag, alsof hij, nu we niet langer getrouwd waren, geen verantwoordelijkheid meer droeg. In Egypte is hij snel hertrouwd met een moslima, de jongens konden vrijen en drinken, en eindelijk hadden we een fijn gezinsleven. We zijn nu twaalf jaar verder. Ik heb mijn zoons nooit direct gevraagd of ze blij waren met het vertrek van hun vader, maar laatst zei de oudste wel dat hij Moussa’s strenge regime minder zwaar had gevonden dan ik kennelijk altijd had gedacht. En van een trauma was al helemaal geen sprake.</p>
<p>Die opmerking schokte me. Ik ben nooit gescheiden omdat ik niet meer van mijn man hield, maar voor mijn gezin. En nu, weer twaalf jaar later, denk ik: had ik niet beter nog een paar jaar kunnen volhouden? Dan hadden we nadat de kinderen de deur uit waren, de wederzijdse tolerantie van voordat ze werden geboren weer kunnen oppakken. Ik maak een tijd door vol fysieke ongemakken, en hoe fijn was het geweest als hij er nu was voor steun. Binnenkort komt hij naar Nederland voor het afstuderen van de oudste. We gaan met zijn vieren uit eten en uit respect voor hun vader zullen onze kinderen die avond niet drinken en geen varkensvlees eten. Ik ben voor hen gescheiden, maar had ik dat wel moeten doen? Ik heb hen willen redden, maar wie redt mij?’</p>
<p>Op verzoek van de geïnterviewde is de naam Erika gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de podcast op zoek naar verhalen over álle soorten liefde en bijzondere ervaringen, nadrukkelijk ook van jonge mensen.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/de-vrees-voor-zijn-god-woog-kennelijk-zwaarder-dan-zijn-gezin~b3e8db13/</guid>
      <pubDate>Fri, 14 Oct 2022 00:00:00 +00:00</pubDate>
    </item>
    <item>
      <title><![CDATA[‘Een beetje zakelijk flirten, ik dacht dat ik me dat makkelijk kon permitteren’]]></title>
      <description><![CDATA[<p>Marco (40): ‘Toen ik vijftien jaar geleden verliefd werd op de vrouw met wie ik een paar jaar later zou gaan trouwen, was de lucht plotseling zwanger van verwachting en betekenis. Kleuren waren intenser, ervaringen waren ontdaan van toeval en onverschilligheid en als ze me aankeek was het of ze alles wat ik altijd succesvol verborgen had gehouden met één blik doorzag. Ze was niet mijn eerste kennismaking met de liefde, maar wel de meest intense. Elk uur dat we samen doorbrachten ademde de zekerheid uit van een geweldige gedeelde toekomst. Wat ons allemaal te wachten stond, wisten we niet, wel dat de dagen, weken en jaren die komen gingen fantastisch zouden zijn, omdat we samen waren.</p>
<p>In een park in Parijs heb ik haar op mijn knieën ten huwelijk gevraagd. Ik was het liefst met mijn koffers naar het stadhuis gegaan en daarna samen op wereldreis, maar zij wilde een groot feest, dus dat werd het. Nu, vijftien jaar later, hebben we drie kinderen en zijn we nog steeds zeer gelukkig. Maar de dagen worden allang niet meer gekenmerkt door die verwondering van die eerste tijd.</p>
<p>Het gevoel aan de vooravond van een grote belofte te staan, heeft plaatsgemaakt voor tevredenheid. De tomeloze ongerichte energie waarmee we elkaar het hemd van het lijf vroegen, is veranderd in een kalm weten waarbij we aan één woord genoeg hebben. Het is goed zo, en toch, als er een tijdmachine zou bestaan zou ik me onmiddellijk laten transporteren naar 2007, het jaar waarin alles nog mogelijk was en we ons onaantastbaar waanden. Dat is mijn grootste verlangen, me weer even voelen als toen.</p>
<p>En nu leerde ik een dertien jaar jongere collega kennen die mij in haar hele wezen aan mijn vrouw van toen doet denken. Ik ken haar al twee jaar, maar pas het laatste jaar werken we nauw samen en toen ze worstelde met de scheiding van haar ouders, werd ik als vanzelf die oudere collega bij wie ze haar hart kon luchten. Ik waarschuwde haar, want ze leek op de rand van een burn-out, ik herkende de symptomen, ik vertelde haar dat mijn vrouw hetzelfde had gehad.</p>
<p>Met onmerkbaar kleine stapjes, via gesprekken in onze werkkamer die we deelden met vijf andere collega’s, bij het koffieapparaat en tijdens de lunch, groeide de vertrouwelijkheid. Die zat hem niet eens in wát we tegen elkaar zeiden, maar in de betekenis die we allebei aan onze onderonsjes hechtten. Het gedeelde vertrouwen maakte onze werkrelatie exclusief, verheven bijna, boven het contact met andere collega’s.</p>
<p>Soms gingen we in de lunchpauze naar buiten, dan wandelden we, of lunchten op een terras, en beetje bij beetje werd ze steeds openhartiger. Ze vertelde over de problemen met haar vriend die niet wilde trouwen en liever ook geen kinderen wilde. Ook had hij moeite met complimenten geven. Ik merkte dat ze onder de indruk was van mij. Met mijn romantische huwelijksaanzoek, mijn goede huwelijk en mijn kinderen, mijn belangstelling voor anderen, werd ik het voorbeeld van hoe het ook kon. Maar ik wist ook dat ik voorzichtig moest zijn, want het was natuurlijk makkelijk scoren bij een jonge, getroebleerde vrouw van 29.</p>
<p>Soms als we praatten bogen we ons voorover en raakten onze mouwen elkaar of onze handen, maar zolang we er geen aandacht aan besteedden, bestond het niet. Ze lachte schalks om ons leeftijdsverschil, alsof dat niet bestond. Een beetje zakelijk flirten, dat was het en ik dacht dat ik me dat makkelijk kon permitteren, want mijn thuissituatie was stabiel genoeg om mij niet zomaar het hoofd op hol te laten brengen. Maar toen haar vriend voor een paar maanden in het buitenland ging werken en zij na haar bezoek weer helemaal happy en verliefd terugkwam, voelde ik me plotseling een beetje jaloers, alsof ik een blauwtje had gelopen. Het duurde een dag of twee voor ik mijn teleurstelling kon thuisbrengen en ik begreep dat ik te ver was gegaan in mijn gevoelens.</p>
<p>Ik besloot schoon schip te maken en mijn rol voortaan te beperken tot vriend en collega. Om mijn voornemen kracht bij te zetten, nodigde ik haar deze zomer uit voor een lunch, vlak voor we allebei op vakantie zouden gaan. Ik koos een mooi terras in het bos, een tafeltje voor twee. Ik bekende dat ik – ‘gek hè?’ – kort ervoor door haar ontboezemingen iets voor haar was beginnen te voelen, dat ik bang was misschien wel in de richting van verliefdheid te glijden, dat ik me weer precies zo begon te voelen als vroeger, maar dat kon niet want ik was gelukkig getrouwd en zij had net haar relatie weer opgepakt en daar was ik blij om, want dan konden wij samen weer gewoon collega’s en misschien ook vrienden zijn. Ik zei dat ik samen met haar een plan wilde bedenken waardoor haar vriend misschien toch wilde trouwen.</p>
<p>Maar ik was nog niet uitgesproken of er veranderde iets tussen ons. Ze keek me met grote ogen aan. Had ik echt hetzelfde gevoeld als zij? Hoe was het mogelijk. Ze bekende dat ze mij al een tijd onophoudelijk met haar vriend vergeleek en steeds kwam ik er beter uit. Blikken van herkenning schoten heen en weer. De kracht van begrepen worden is kennelijk heel groot in de liefde. Nu alles was uitgesproken vlogen zacht smeulende gevoelens als vuurwerk de lucht in. Ik hoorde mezelf zeggen dat ze me aan een jonge versie van mijn vrouw deed denken en toen ze me haar fiets gaf en zelf achterop sprong, voelde ik me als Rutger Hauer in</p>
<p>Turks Fruit</p>
<p>en dacht: stel je voor, als deze jonge collega eens mijn tijdmachine kon zijn. Bij het afscheid gaven we elkaar een snelle knuffel.</p>
<p>Dit was drie maanden geleden. Mijn vrouw zei tijdens de vakantie: ik droomde dat je met die ene collega ging trouwen. Ik heb haar de ongevaarlijke versie verteld, de eerste fase, van de vertrouwensfiguur die ik was. Binnenkort komt mijn collega terug van vakantie en moeten we praten. Zo gaat dat dus, zo verandert collegialiteit sluipenderwijs in vriendschap, in de weg kwijt zijn, in bijna vreemdgaan. Ik overweeg een andere baan te gaan zoeken.’</p>
<p>Op verzoek van de geïnterviewde is de naam Marco gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast</p>
<p>De liefde van nu</p>
<p>.</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen, nadrukkelijk ook van jonge mensen.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/een-beetje-zakelijk-flirten-ik-dacht-dat-ik-me-dat-makkelijk-kon-permitteren~b0c90311/</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[‘Ik had niemand over ons mogen vertellen en nu werd ik gereduceerd tot zijn uitgevlakt verleden’]]></title>
      <description><![CDATA[<p>Elsbeth (60): ‘Zes jaar geleden veranderde ik van baan, van orkestlid naar basisschoolleerkracht. Toen ik kennismaakte met de directeur, kneep ik in de warme hand van een kalende man met een buikje. De onderwijswereld bleek nogal ontoegankelijk. Met de kinderen kon ik het goed vinden, maar met mijn collega’s was het lastiger. Het was of ze allemaal dezelfde liefhebberijen hadden, en geen ervan sloot aan bij de mijne. Dus toen de directeur in mijn tweede jaar vlak voor het einde van de zomervakantie aanbood te helpen met de gebruikelijke voorbereidingen voor het nieuwe schooljaar, nam ik dat dankbaar aan. Eindelijk iemand om mee te</p>
<p>bonden</p>
<p>.</p>
<p>Samen sleepten we de aan de kant geschoven tafels terug naar hun plek, legden we de schriften en de potloden klaar. Ik maakte de kaartjes met de namen van de leerlingen en legde die op de tafelbladen, zo’n schikking van een klas is altijd een hele toer. Intussen vertelde hij hoe hij in zijn eentje twee puberzonen opvoedde, hoe weinig bewegingsvrijheid hem dat gaf, maar dat hij natuurlijk geen keuze had.</p>
<p>Met verholen jaloezie luisterde hij naar mijn verhalen over de muziek en de reizen die ik had gemaakt. Als enige van mijn collega’s bleek hij geïnteresseerd in klassieke muziek. Na het begin van het nieuwe schooljaar liep hij regelmatig na schooltijd mijn klaslokaal binnen en dan kletsten we wat. Toen ik met mijn groep 8 op kamp ging, ging hij mee. Ik voelde me opnieuw enorm gesteund. Niet op een flirterige of dominante manier, maar met respect. Hij hielp me met de weerwolvenspelletjes en de hele organisatie, dat gaf lucht en de waardering die ik nodig had.</p>
<p>Een paar dagen nadat we weer terug waren, zat ik met wat biebmoeders in de schoolbibliotheek en zag hem door de ruit naar binnen kijken. Ik was opvallend blij hem te zien. Ineens begreep ik dat ik hem in het weekend tussen het kamp en de volgende schooldag had gemist. Hij reageerde ook anders op mij. Hij liep de bieb binnen met een lichte aarzeling en een onzekerheid die ik nooit eerder had gezien. In de dagen die volgden begon ik te letten op mijn kleding, op hoe ik lachte en bewoog. Mijn woorden rolden niet langer zonder nadenken uit mijn mond, ik begon ze te wegen.</p>
<p>Zijn bezoekjes na schooltijd in mijn klas werden frequenter en soms zaten we urenlang te praten. Dat duurde een jaar en de avond van de eindbarbecue koos ik na lang aarzelen mijn nieuwe gele jurkje alsof er iets groots van afhing. De hele avond hebben we samen doorgebracht, het geel stond me goed, vond hij. Ik zag de blikken van collega’s. Aan het einde van de avond waren alleen wij tweeën nog over en hij zei: ik zou weleens willen zien hoe je woont.</p>
<p>Zo is het begonnen, tussen mij en de mollige schooldirecteur. Ik had altijd flamboyante musici liefgehad en deze verliefdheid verraste en amuseerde me. Maar het samenzijn met hem kostte mij zo weinig moeite, dat het was of er energie vrijkwam. Voor mij, als kind uit een groot gezin en als orkestlid dat gewend is altijd in dienst te staan van het grotere geheel, was het fijn op die manier gedragen te worden. Onze relatie gaf me een plek in mijn nieuwe wereld en was het bewijs dat ik met mijn ingrijpende stap een goede keus had gemaakt. En natuurlijk begreep ik het toen hij zei: je moet je wel realiseren dat mijn twee jongens altijd op de eerste plaats komen. Maar natuurlijk, antwoordde ik, kinderen gaan altijd voor.</p>
<p>We zagen elkaar in de weekenden en onze collega’s mochten niets weten, want dat zou alleen maar geroddel geven. Ik vroeg weleens: waarom zo stiekem en waarom betrek je me niet wat meer bij je kinderen? Maar hij en zijn kinderen waren getraumatiseerd door het wegvallen van de moeder en vormden een gesloten geheel. Met welk recht kon ik mijn plek opeisen in hun drie-eenheid? Hoe kon ik op zaterdagavond zeggen: nee, ik wil niet dat je naar huis gaat, laat die kinderen nou eens. Zijn redenen om te gaan waren zo nobel dat ze me machteloos maakten. En zo gleden we steeds verder weg van hoe we waren begonnen.</p>
<p>De man die zo nieuwsgierig naar mij was geweest, met wie ik naar toneel ging, met wie ik muziek luisterde, sloot me buiten door zelf naar binnen te keren. De paar keer dat ik toch zijn kinderen ontmoette, zaten ze met neergeslagen blik te gamen. Op een dag liet hij weten in therapie te gaan. Alles moest anders, meer tijd voor zichzelf, was het doel. En voor mij, vroeg ik, heb je dan ook meer tijd voor mij? Ja, ook voor jou. Daarna hoorde ik een tijdje niks van hem, want hij moest werken aan zichzelf. Het werd kerstvakantie, niks, het werd Oud en Nieuw, niks, Nieuwjaarsdag, weer niks. Ik weerstond de verleiding hem te bellen. Laat hem, dit gaat niet over jou.</p>
<p>In februari, ik had intussen een andere baan, ging een collega bij hem solliciteren. Enthousiast kwam ze terug. ‘Zo’n leuke man’, zei ze. ‘En weet je wat zo grappig is, ik heb nog gestudeerd met zijn huidige vriendin.’ Verbaasd keek ze naar mijn geschrokken gezicht en even later zag ik op Facebook twee geliefden met Oud en Nieuw door de Oostenrijkse sneeuw banjeren. Ik zag ze een appeltaartje eten in de Kip-caravan waar hij me zo vaak over had verteld, maar nooit mee naartoe had genomen. ‘De liefde die wij delen, wens ik iedereen toe’, schreef die vrouw erbij.</p>
<p>Zes jaar waren hij en ik samen geweest. Onze vakanties zegde hij altijd op het laatste moment af. Niemand die ik ooit over ons had mogen vertellen en nu werd ik gereduceerd tot zijn uitgevlakt verleden. Ik appte hem. ‘Ja, klote voor je’, appte hij terug, ‘het is me overkomen.’ Een paar maanden later, afgelopen april, zag ik hem ineens lopen. Ik stapte uit de auto. Hij vroeg vriendelijk: hé, hoe gaat het? Toen ik hem vertelde wat een kluns en een lafaard hij was en hoeveel pijn ik nog steeds had, knikte hij alleen maar.’</p>
<p>Op verzoek van de geïnterviewde is de naam Elsbeth ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die tot nieuwe inzichten hebben geleid.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/ik-had-niemand-over-ons-mogen-vertellen-en-nu-werd-ik-gereduceerd-tot-zijn-uitgevlakt-verleden~b65549d56/</guid>
      <pubDate>Sat, 24 Sep 2022 00:00:00 +00:00</pubDate>
    </item>
    <item>
      <title><![CDATA[‘We spraken als het ware allebei dezelfde taal’]]></title>
      <description><![CDATA[<p>‘Zo’n jaar of tien geleden fietste ik door Tasmanië, toen ik langs de kant van de weg een man zag staan. Hij had dreadlocks, een lange baard en een oranje gewaad en deed me denken aan de goeroes die ik in India had ontmoet. Als je lange fietstochten maakt, kom je voortdurend mensen tegen die je groeten en meestal rijd ik door, maar dit keer kneep ik als in een impuls in mijn remmen en begon een praatje. Al bij het tweede kopje thee zei hij: je kunt hier ook blijven, ik kan wel wat hulp gebruiken. Ik was toen al twee jaar onderweg met nog zeker vier te gaan, ik had geen haast en besloot op zijn uitnodiging in te gaan.</p>
<p>Het deel van Tasmanië waar hij woonde is prachtig. Overal zee en houten verandahuizen verspreid over het eiland. Ik hielp hem met de elektriciteit van zijn huis en vond werk in een kruidenfarm. De eigenaar bleef maar aandringen op een ontmoeting met een Nederlands meisje dat daar ook werkte, maar ik was niet uit op kennismakingen met landgenoten, ik had niet zo veel met de Hollandse backpacker.</p>
<p>Maar op een dag, bij het wisselen van de shifts, liepen we elkaar toch tegen het lijf. Ze stond in de deuropening bij de veranda. Ze droeg een vlecht en een jurk met bloemetjes. Om haar hoofd een bandana. We maakten een kort praatje en ik wilde alweer doorlopen toen ze me tegenhield: wacht, heb je soms zin om binnenkort een berg met me te beklimmen?</p>
<p>Zij woonde al anderhalf jaar op de farm en kende de omgeving goed. Laten we dat doen, zei ik, en we spraken af om een paar dagen later heel vroeg te vertrekken. Kom dan de avond ervoor naar me toe, zei ze, dan gaan we om 4 uur weg en zijn we met zonsopgang boven. Ik vond het prima, ze leek me een leuke meid, en ik dacht: wie weet wordt er nog wat geknuffeld. In haar kleine huisje stond één tweepersoonsbed. Wil je bij mij of liever op de bank, vroeg ze na een avond eten en kletsen. Ik zei dat ik mijn handen heel goed thuis kon houden, en netjes op een afstandje in haar bed kon liggen. Dat deden we, maar ineens grepen onze handen elkaar en voor ik het wist zoenden we. Totaal tegen mijn bedoeling in, ik ben geen type versierder, wat deed ik in godsnaam?</p>
<p>De volgende ochtend vertrokken we, het was nog donker en het mistte en ik had geen wandelschoenen en onderweg moest ik de bloedzuigers van mijn benen slaan. Boven aan de top was door de wolken niks te zien. Op de terugweg zei ze nog: dat met die zoen was misschien iets te snel. Kort daarop ging ze terug naar Nederland, haar visum liep af. En aan het einde van haar afscheidsfeest wilde ze nog een laatste avond met me mee, daarna zouden we elkaar wellicht nooit meer zien. Ik werkte intussen in een zalmkwekerij en had een klein blokhutje waar ik woonde, we hadden een leuke avond en een geweldige nacht.</p>
<p>Ze was anders dan de meeste meisjes, zacht maar ook beslist en zelfstandig. We spraken als het ware allebei dezelfde taal, die van de eeuwige reiziger die zich laat leiden door de wind, verwondering en het toeval. Na die laatste nacht zag ze overal hartjes in: in de vorm van de bladeren en in die van de vlekken in de lakens, en op de dag van haar vertrek kocht ze op de luchthaven van haar laatste geld een nieuwe iPhone om contact te kunnen houden.</p>
<p>Ik miste haar vanaf het moment dat ze weg was. Wat betekende dit voor mij? De hele dag stuurden we elkaar berichten en ik was in tweestrijd: moest ik terug naar Nederland, dit meisje achterna dat ik nog maar een tijdje kende? En mijn leven in Australië dan, mijn fiets was al sinds mijn 23ste dat leven. Net als de kortstondige en langere ontmoetingen met de bevolking en de kilometers en kilometers door alle soorten landschappen. Ik kon maar niet besluiten wat ik wilde en trok me een dag lang terug in het bos, slikte de paddo’s die ik kreeg van een vriend en aan het einde van die dag waarin de bomen zich als elastieken over me heen leken te buigen, had ik mijn antwoord.</p>
<p>Ik boekte een enkele reis Schiphol en liet mijn fiets bij vrienden zodat, als het niks werd, ik zo weer verder kon. Het was intussen juli, Sofie woonde tijdelijk in een tent in de tuin van haar ouders en een paar maanden lang ben ik daar met haar gebleven. We zijn samen gaan reizen en één keer terug geweest naar Tasmanië. Daar, na een prachtige vrijpartij op een parelwit strand, leek er iets voorgoed veranderd. Ik merkte dat ik stil werd. Was het de omgeving? Het wonderlijke feit dat ik terug was op de plek waar ik haar had ontmoet? Of was het iets anders? Er kwam iets plechtigs over me en vier weken later begreep ik waarom: Sofie was zwanger. Intussen wonen we op een boerderij in Noord-Holland die we zelf verbouwen, onze oudste zoon is anderhalf en ons tweede zoontje is vorige maand geboren.’</p>
<p>‘Ik had een schoonheidssalon in Haarlem, tot ik me op een dag realiseerde dat ik van alles smeerde op de gezichten van meestal vrouwen, maar daarmee de mentale problemen die wellicht de oorzaak waren van hun huidklachten, niet wegnam. Met andere woorden: genoeg tijd doorgebracht in de salon, het werd tijd voor iets anders. Bij een reisbureau boekte ik een ticket naar Australië. Het was zomer 2011, ik begon mijn trip bij mijn neef in Sydney. Daarna vertrok ik naar een ashram in Mangrove Mountain, waar ik me als vrijwilliger onderwierp aan een strakke dagindeling, en weer een aantal omzwervingen later belandde ik bij een kruidenfarm in Tasmanië. Daar hielp ik bij de oogst en stopte die staand aan een tafel in zakjes: koriander, peterselie, salie. Het rook er heerlijk en ik had er zelfs een klein huisje.</p>
<p>Op een dag vertelde de eigenaar dat hij een Nederlandse jongen had aangenomen, hij bleef maar aandringen op een ontmoeting. Maar ik had helemaal geen behoefte aan nieuwe kennismakingen. Net daarvoor had ik de knoop doorgehakt, na twee jaar Australië en Tasmanië zou ik weer naar huis gaan, en daarover was ik even beslist als destijds over mijn vertrek. Wat had het voor zin op de valreep nieuwe mensen te leren kennen? Wouter kwam aanrijden in een auto, stapte uit. Ik stond in de deuropening van het huis bij de farm. Hij was blond en knap en rustig, zonder dat stoere van sommige backpackers, en net als ik bleek hij uit een dorp in Noord-Holland te komen. Op anderhalve meter van elkaar pakten we de kruiden in en toen hij wegging zei hij: doei.</p>
<p>Dat woord had ik al lang niet gehoord, ik dacht: wacht even, dit kan niet het einde zijn. Ik vroeg hem mee op een wandeling naar een bergtop in de buurt, wilde hij dat? Dan zouden we wel ’s ochtends vroeg moeten vertrekken en was het misschien beter als hij de avond ervoor al zou komen logeren. Ik had al heel lang niet meer iemand tegen me aan gevoeld, maar dit was geen uitnodiging voor een romance. Wouter was iemand die door en door te vertrouwen was. Hem durfde ik wel in mijn bed te laten slapen, ik wist dat er niks zou gebeuren. Maar ineens raakten we elkaar per ongeluk aan en als vanzelf zoenden we. Nu nog, als ik eraan terugdenk, lijkt het iets wat zonder intentie of gedachten gebeurde. Bijna buiten mij om. Ik schrok een beetje en de volgende dag tijdens de wandeling zei ik: die zoen was niet de bedoeling, maar wel leuk.</p>
<p>Het werd een barre tocht langs varens en eucalyptusstruiken met bloedzuigers en mist en boven op de top zagen we wel flarden van het uitzicht, maar nooit de hele omgeving tegelijk. In de dagen die volgden vond ik Wouter steeds leuker worden, maar ik moest en wilde naar huis en op het vliegveld in Melbourne kocht ik van mijn laatste geld een iPhone zodat we tenminste contact konden houden.</p>
<p>Al heel lang heb ik iets met het getal 37. Dat was het huisnummer van het reisbureau waar ik mijn vlucht boekte, het was een cijfercombinatie op de kentekenplaat van de auto waarmee Wouter kwam aanrijden en – hoe wonderlijk – het plukgetal dat hij toebedeeld kreeg bij het kersenplukken, een maand voor ik hem leerde kennen: zijn hele fietstas zat vol met die 37-papiertjes. Nu opende ik mijn nieuwe telefoon en stond de calculator op 37. Ik lachte erom, probeerde er geen profetische betekenis aan toe te kennen, maar al na een week heftig heen en weer appen belde hij: ik kom naar je toe.</p>
<p>Mijn mond viel open. Dit was wat ik altijd had gezocht en waarvan ik dacht dat het niet bestond: een man die echt voor mij koos, zonder twijfel. Ik jubelde, mijn hart opende zo wijd als maar kon. Op 12 juli 2014 landde hij op Schiphol. Ik was superzenuwachtig, en bang dat ik van deze liefde in gedachten iets veel groters had gemaakt dan die echt was. Met slappe knieën omhelsde ik hem en op weg naar de auto keek ik steeds naast me, of hij het echt was. Zijn appartement in Amsterdam was nog onderverhuurd en samen hebben we drie maanden in een tent in de tuin van mijn ouders gewoond. Dat was acht jaar geleden, hij heeft intussen zijn appartement verkocht en met zijn vieren wonen we in een boerderij in Noord-Holland.</p>
<p>Twee jaar geleden waren we opnieuw in Tasmanië, vreeën op het strand van Wineglass Bay. Op de terugweg was Wouter ineens heel stil, alsof er iets ernstigs was gebeurd. Toen ik een maand later niet meer vooruitkwam op de fiets, bleek ik zwanger. Het kan me nog emotioneren. Ik heb echt het gevoel alsof we onze oudste zoon in Tasmanië zijn gaan ophalen en dat Wouter dat toen al wist. We hebben onze reis afgebroken, onze zoon is geboren en een maand geleden ook zijn broertje. Dolgelukkig zijn we, maar soms denk ik: wat als Wouter destijds niet was gestopt voor een kletspraatje met die goeroe? Hoe had ik dan mijn grote liefde ontmoet?’</p>]]></description>
      <guid>https://volkskrant.nl/mensen/we-spraken-als-het-ware-allebei-dezelfde-taal~bfbc2d20/</guid>
      <pubDate>Sun, 21 Aug 2022 00:00:00 +00:00</pubDate>
    </item>
    <item>
      <title><![CDATA[‘Mijn moeder had al snel een bloedhekel aan hem, bang dat ik voorgoed zou vertrekken’]]></title>
      <description><![CDATA[<p>‘Ze waren met zijn vieren: Henk, Rob, Dick en Willem. Vier Nederlandse, sportieve, gebruinde jongens die samen de opleiding tot gevechtspiloot deden. Type</p>
<p>Top Gun</p>
<p>, beter zou ik ze niet kunnen omschrijven. Ik zie ze nog vanaf de boot in het water springen.</p>
<p>We werden met een hele groep vervoerd naar een feesteiland bij Gran Canaria. Zij deden een wedstrijdje wie het eerst aan land was en Dick, de jongen met de beste looks, won. Voor mijn vriendin en mij was het de eerste keer dat we Ierland uit waren. We keken onze ogen uit. Europeanen van het vasteland droegen kleding van Inwear, waar wij het begin jaren tachtig nog moesten doen met de lokale Dunnes Stores. De feesten in Dublin waren rugbyfeesten in houten hallen met veel drank en lompe rossige rugbyers die alleen maar wilden zoenen, en ineens maakten we kennis met elegante jongens die konden praten en luisteren.</p>
<p>Toch was mijn grootste droom die zomer bruin worden, een bijna onmogelijke opgave voor een roodharige als ik. Ik was 20 en had net mijn opleiding tot journalist voltooid. Na de zomer zou ik beginnen bij de grootste krant van Dublin en ik keek er enorm naar uit naam te maken in de journalistiek.</p>
<p>Zonder enige romantische intenties begon ik een praatje met Rob, de grootste kletskous van de vier. Dick was toen al lang niet meer te bekennen, ingepikt door het knapste meisje op het feest en niet geïnteresseerd in stevige Ierse meisjes. Dat het uiteindelijk Willem werd, had te maken met zijn rust. Hij was lang en knap en helemaal in controle, precies wat een spraakzaam type als ik kon gebruiken.</p>
<p>In Papa Dulce, een wat vreemde tent waar je met eten mocht gooien, dronken we roze cocktails en rode wijn. Toen ik me na een tijdje onwel begon te voelen, bracht Willem me naar huis, een kaal appartement met een terrazzovloer. We gingen via het strand, omdat ik dacht dat het koele zeewater me goed zou doen, maar ik werd alleen maar zieker. In het gehuurde appartement troffen we mijn vriendin boven de wc-pot aan. Dat was waar ook, ze was al eerder teruggegaan en nu begreep ik waarom. Zorgzaam heeft hij ons allebei in bed gestopt.</p>
<p>De rest van de vakantie hebben we samen doorgebracht, wetend dat het daarna zou stoppen. Allebei verheugden we ons op ons nieuwe leven. Willem en zijn vrienden zouden meteen na thuiskomst naar Canada gaan voor een zware opleiding en ik keek uit naar mijn eerste baan.</p>
<p>Maar ik was nog niet terug, of de telefoon ging. Willem wilde een weekendje naar Dublin komen, voor hij straks lange tijd niemand meer kon zien. Ik was verrast, erg gelegen kwam hij niet, mijn moeder lag in het ziekenhuis, wilde hij soms mee naar het ziekbed van een vrouw die hij niet kende? Ik was bang dat we elkaar niks meer te zeggen zouden hebben. Wat moest ik dan drie dagen met hem aan? Het was weliswaar</p>
<p>great fun</p>
<p>geweest op Gran Canaria, maar ik kende hem natuurlijk pas twee weken en dan ook nog onder de meest ideale omstandigheden. En ineens lag hij in de huiskamer op een stretcher, op bevel van mijn katholieke moeder.</p>
<p>Ik heb me ziek gemeld op mijn nieuwe baan bij de krant en werd betrapt door mijn baas toen mijn zusje er door de telefoon uitflapte dat ik uit was met ‘die</p>
<p>Dutch guy</p>
<p>’. Ik was de oudste, mijn zusjes waren enorm geïntrigeerd. Want wat was hij knap naast al die Ieren. Hij had iets kosmopolitisch en was galant. En dan dat Nederlandse accent van hem.</p>
<p>We hebben in de kroeg gezeten, gewandeld, gegeten, en toen moest hij terug. We bleven elkaar schrijven en ik heb hem een paar keer opgezocht. Mijn moeder kreeg al snel een bloedhekel aan hem, daar lag weer zo’n luchtpostenvelop op de mat ondertekend met ‘WvG’. Ze was doodsbang dat het serieus zou worden tussen ons en ik voorgoed zou vertrekken.</p>
<p>Hij schreef me alles wat hij meemaakte en ik werd verliefder en verliefder. Na anderhalf jaar, ik was intussen gevraagd om bij</p>
<p>The Irish Times</p>
<p>te komen werken, moest ik beslissen: ga ik voor mijn carrière of voor de liefde?</p>
<p>Op een middag liep ik door Grafton Street, de Kalverstraat van Dublin, keek om me heen en wist dat ik een man als Willem hier nooit zou tegenkomen. In hoog tempo ben ik verhuisd, heb ik Nederlands geleerd en werk gevonden bij dagblad</p>
<p>Tubantia</p>
<p>. We gingen wonen in de buurt van vliegbasis Twente, tussen allemaal leuke leeftijdgenoten. De rest is een burgerlijk verhaal. Hij is inmiddels gepensioneerd KLM-piloot en ik heb een onderneming: ik geef taaltrainingen in zakelijk Engels. We hebben een geweldig leven samen, drie kinderen en twee kleinkinderen. Spijt heb ik geen seconde gehad en mijn moeder draagt hem al jaren op handen. Hij is veel zorgzamer dan ik.’</p>
<p>‘Toen ik terugkwam uit Gran Canaria, was ik in de war. Ik ben niet zo snel zenuwachtig, deed niet voor niets een opleiding tot gevechtspiloot, snel en kordaat reageren past bij me. Maar nu ik thuis was, bleef het Ierse meisje dat ik op vakantie had ontmoet maar door mijn hoofd spoken. Een paar dagen later zou ik voor anderhalf jaar naar Canada gaan voor een intensieve vliegopleiding. Ik zou nauwelijks meer een vrije dag hebben, als ik wilde weten wat er zou gebeuren tussen ons, of dit werkelijk enige betekenis had, moest ik dan niet snel een paar dagen naar Dublin?</p>
<p>Ze was leuk en knap, had rood haar en we hadden een geweldige twee weken gehad met ons zessen: zij en ik, haar vriendin en mijn drie vrienden. Maar wat zegt dat nou helemaal, als je plezier kunt hebben en dronken kunt worden en op het strand kunt liggen samen? Waar zat hem die extra laag in, die diepte, waardoor wat ik voelde meer leek dan vakantieromantiek?</p>
<p>Ik sprak erover met een vriendin die me aanmoedigde te gaan, want zo zijn vriendinnen. Voor Gran Canaria had ik net een idioot zware overlevingscursus gedaan, waarbij alles aankomt op seconden, maar nu bleef ik aarzelen. Wat ik precies zei toen ik Fiona belde, weet ik niet meer. Ik geloof dat ik gewoon zei dat ik eraan kwam en een vliegtuig zou boeken. De taxi naar haar huis kostte 5 pond, een vermogen destijds. Ik moest naar Dún Laoghaire, maar sprak mijn bestemming fonetisch uit.</p>
<p>Ah, you mean Dunlary, son</p>
<p>, vroeg de chauffeur na enige verwarring.</p>
<p>En daar stond ze. We hadden afgesproken op de trappen van een groot winkelcentrum. Ze droeg een groen broekpak dat geweldig stond bij haar rossige haar en ik wist meteen dat ik me niet had vergist. De voorzichtige praatjes in de bus terug van het feesteiland naar Gran Canaria waarmee het begonnen was, het zoenen op het strand, en natuurlijk daarvoor al, de spontane beslissing van mijn vrienden en mij om vlak voor we naar Canada moesten nog even op vakantie te gaan, naar de eerste de beste bestemming die het reisbureau in de aanbieding had, dat alles was de ultieme opmaat voor dit trapmoment. Alles kwam samen en alle twijfel verdween, nog voor we opnieuw een woord gewisseld hadden.</p>
<p>Ja, we hadden allebei een ander leven voor ogen, zij was een ambitieuze jonge journalist die niets liever deed dan schrijven – in het Engels. En ik was een Nederlandse gevechtspiloot in opleiding, zonder noemenswaardige ervaring in de liefde. Zij had een carrière voor ogen in haar taalgebied en ik kon voor Defensie niet naar Ierland, want dat land zat niet bij de Navo. Maar ik zag haar en wist: voor haar ga ik mijn best doen. Vreemd hoe zo’n besef ineens zo helder werd bij het zien van dat mooie Ierse meisje in haar broekpak. Een besef dat tot dan vooral had liggen sudderen in mijn onderbewuste, eerst aangewakkerd door de zee en de zon van Gran Canaria en later getemperd door mijn rationele denken.</p>
<p>Ik had nooit veel vriendinnetjes gehad, maar ik herkende de vrouw van mijn leven toen ze voor me stond. Ze rende de trap af en omhelsde me. Drie, vier dagen hebben we samen doorgebracht. Ik sliep in de woonkamer op een luchtbed. Haar moeder was er niet, die lag in het ziekenhuis. Onze eerste kennismaking was in de uitslaapkamer toen ze bijkwam uit de narcose. Ze was bang dat ze haar dochter aan mij zou verliezen. Ierland was in de jaren tachtig, zonder de sociale media van nu, ver weg van Nederland, en al helemaal van Canada, waar Fiona me een aantal keer zou komen opzoeken.</p>
<p>Samen struinden we vier dagen door Dublin en ik was blij en gelukkig met niksdoen. Eenmaal in Canada schreef ik haar elke dag, verzamelde de brieven en deed ze wekelijks op de bus. De opleiding tot gevechtspiloot was mentaal en fysiek zwaar. Ze werd als vanzelf mijn enige vertrouwenspersoon, wat de liefde leek te verdubbelen. Ik belde gratis collect call naar een Ierse telefooncel bij haar om de hoek. Zij had ontdekt dat dat kon en ik vrees dat we de Ierse telefoonmaatschappij daarmee flink op kosten hebben gejaagd. Het spijt me, we waren verliefd.</p>
<p>Na anderhalf jaar zat mijn opleiding erop. Mijn vrienden op Schiphol werden onthaald door hun ouders, voor mij stond Fiona er als enige. Dat was pijnlijk, maar maakte me misschien nog meer vastberaden er met haar iets langdurig goeds van te maken. Ze is hier komen wonen, we zijn getrouwd en al snel sprak ze de taal vlekkeloos. Ze heeft hier altijd gewerkt. Ik ben zo trots op haar. Als ze met me meevloog naar verre bestemmingen was ze de lieveling van het cabinepersoneel. Van het begin af aan vond ik dat vrolijke en energieke leuk aan haar. Zij heeft niet één vijand. Een opvallende keuze voor een gevechtspiloot. Of juist helemaal niet.’</p>]]></description>
      <guid>https://volkskrant.nl/mensen/mijn-moeder-had-al-snel-een-bloedhekel-aan-hem-bang-dat-ik-voorgoed-zou-vertrekken~b2e64d30/</guid>
      <pubDate>Thu, 11 Aug 2022 00:00:00 +00:00</pubDate>
    </item>
    <item>
      <title><![CDATA[Een experiment van drie maanden: ‘Niemand kon er iets aan doen dat het september werd’]]></title>
      <description><![CDATA[<p>‘In de weken dat ik haar leerde kennen en verliefd werd, liet ze weten dat onze verkering niet langer dan één zomer kon duren. Relaties waren niks voor haar. Zij was het soort vrouw dat verhoudingen had met getrouwde mannen, om op een goede dag een reden te hebben ook weer te stoppen. En ik dacht: prima, we zien wel.</p>
<p>Met haar zakelijke, beetje harde uitstraling, de witte bloes, de rode broek en de gelakte nageltjes, was ze niet het type waar ik normaal op viel. Ze had een hoge functie ergens, ik had een eenmanszaak waarin ik vintagefietsen opknapte en koffie en broodjes verkocht. We werden aan elkaar voorgesteld door een gemeenschappelijke vriendin, twee jaar geleden in 2020: die mooie zomer waarin de terrassen gesloten bleven. Avondenlang zaten we samen op haar dak te praten en soms bleef ik slapen.</p>
<p>Zelf was ik ook niet uit op eeuwige liefde. Toen ik een jaar of 30 was, heb ik gehunkerd naar een vrouw die maar niet kon kiezen tussen mij en haar man. Hoewel ze zwoer dat ze van me hield en bij mij wilde zijn, pakte ze soms zomaar ineens haar biezen en woonde dan weer een paar maanden bij haar man. Die krachten van eb en vloed stompten me af en ik nam me voor dit nooit meer te laten gebeuren. Als ik weer verliefd werd, zou ik verliefd worden voor één dag, met hooguit telkens weer een dag erbij. Nooit meer zou ik me zo afhankelijk maken met plannen voor de lange termijn.</p>
<p>Daar heb ik me dertig jaar goed aan gehouden, zonder enige verbittering. Ik merkte dat je goed kunt liefhebben zonder grote woorden en beloften. Liefde wordt niet per se armoediger wanneer je een relativistische houding hebt. Misschien zelfs intenser, omdat je geen gedachten vuilmaakt aan wat volgt. Een keer, toen het weer te slecht was voor haar dakterras, hebben we de hele dag samen in haar bed gelegen. Rond een uur of 11 werden we wakker en opende zij champagne, we aten wat in bed en hadden elkaar lief. Ik zei, en ik weet niet meer of het toen was of op een later moment: ‘Ik hou van je.’ Het waren geen woorden die ik me had voorgenomen uit te spreken. Noch woorden die me plotseling ontglipten of waarvoor ik me schaamde, want ik wist wat haar antwoord zou zijn. Jazeker, dit was een liefde voor één zomer en daar bleef ze bij.</p>
<p>Ik begon haar te missen als we elkaar een tijdje niet zagen. De verliefdheid werd heviger. De nieuwsgierigheid van het begin, de wens die enigszins koele vrouw in haar zakenpakken te doorgronden, veranderde in de loop van juni en juli van aard toen ik onder die ongenaakbaarheid een lieve vrouw ontdekte. Een vrouw die ineens zo’n trek in poffertjes kon hebben dat ik naar de winkel snelde om een pan te kopen en poffertjes te maken. We kookten samen en langzaam begon ik te hopen dat ik de uitzondering was, de man die haar op andere gedachten zou kunnen brengen, de man voor wie ze wel oprechte commitment kon opbrengen. Alle tekenen wezen er immers op. Ruzies hadden we nooit, in onze gesprekken klonken nooit verwijten door, of zelfs maar melancholie over de voortschrijdende zomer. En toen Carolijn me begon voor te stellen aan haar vrienden, hoopte ik er stiekem een herfst en winter bij.</p>
<p>Het was een vrijdagavond in september 2020, een week na mijn verjaardag. We waren uit eten in het restaurant van onze eerste date en spraken over onderwerpen waarvan ik nu niet meer weet wat ze waren, omdat ze nooit zwaar of ingewikkeld waren, en ineens zei ze: ‘Het is september, we zitten eigenlijk al in reservetijd. Het is mooi geweest.’ En hoewel ik me hier al sinds mei op voorbereidde, kwam het moment zelf toch nog onverwacht. Natuurlijk deed het pijn, maar wat kon ik zeggen? Om een nadere verklaring heb ik dan ook niet gevraagd. Ik kende de verklaring al. Carolijn heeft een drukke baan en een druk sociaal leven en in de minuten daartussen is ze in wezen een einzelgänger.</p>
<p>Haar timing, midden in een restaurant, was wat ongelukkig, maar verder viel haar niks kwalijk te nemen. Zullen we wel vrienden blijven?, vroeg ze. Maar in mijn fietsenwerkplaats met horeca zie ik de hele dag mensen en vrienden heb ik genoeg. We aten verder en bestelden nog een koffie en toen heb ik de rekening gevraagd en ben ik vertrokken.</p>
<p>Het duurde enkele maanden voor de teleurstelling was gezakt, maar intussen heb ik alweer een jaar iemand anders. Als ik Carolijn tegen het lijf loop, geven we elkaar een kus en beloven we ‘snel even een biertje te doen’. Maar dat gebeurt nooit en dat is goed. De zomer van 2020 zal in mijn herinnering altijd een heel bijzondere zomer blijven die ik voor geen goud had willen missen. Dat het september werd, daar kon niemand iets aan doen.’</p>
<p>‘Het was de zomer van 2020, in het begin van corona. Niemand had nog een idee wat ons te wachten stond, en ik dacht: hoe ga ik dit doen, met al mijn vrienden, wie kan ik nog blijven zien? Ik hou van de zomers thuis in de stad, wanneer alle forenzen met hun geel-blauwe fietsen zijn verdwenen, ik hou van de warmte op mijn huid, de lichtheid die de zomermaanden met zich meebrengen, en het was precies die lichtheid in combinatie met de beperking die me op de frivole gedachte bracht een relatie te beginnen met de man om de hoek.</p>
<p>Zou mijn leven nog leuker kunnen worden dan het al was? Ik hield me altijd verre van liefdesverbintenissen, maar nu leek de perfecte timing om één zomer lang uit te proberen hoe het was om een relatie te hebben. Een experiment van drie maanden. In september, als het weer zou omslaan, zouden we er weer mee stoppen. Dat stelde ik hem voor. Hij lachte. Misschien dacht hij: wacht jij maar af, in de herfst plakken we er gewoon nog wat maandjes aan vast. Maar dat sprak hij niet uit. Er is zoveel niet uitgesproken die maanden. En dat hoeft ook niet in een driemaandenrelatie.</p>
<p>Middagenlang zaten we op de brede bank voor zijn fietsenzaak in die roezemoesstraat in het centrum van de stad en dronken we de ene cappuccino na de andere. Dan vroeg ik weleens naar zijn vrienden, ik begreep niet hoe je op het wisselen van slechts enkele woorden dierbare vriendschappen kon baseren, zoals hij leek te doen. Maar dan haalde hij zijn schouders op, en zei iets als: zo ga ik nu eenmaal met die mannen om.</p>
<p>Lange gesprekken deelden we niet, wel lange maaltijden en lange avonden op mijn dakterras. Op een of andere manier ervoer ik zijn aanwezigheid als heilzaam, ik genoot van zijn gezelschap. Hij is een zachtaardige man, een man ook die nooit het achterste van zijn tong laat zien. En misschien was dat precies wat ons bond. De aard van onze relatie, de voorgenomen eindigheid, heeft nooit een seconde ter discussie gestaan of geleid tot ruzies of melancholie, wat ons misschien wel vrijer maakte dan welk ander stel dan ook. Er waren geen verwachtingen, er hoefden geen plannen te worden gemaakt. Het was telkens déze dag, déze week, déze maanden. Gezamenlijke verantwoordelijkheden hadden we niet.</p>
<p>Meestal kwam hij aan het begin van de avond binnen en dronken we wat, soms schoven wat vrienden van me aan, soms gingen we eropuit. Wandelen of met de fiets naar de bioscoop, hij bij mij achterop. Onze actieradius was niet groter dan 5 kilometer. Soms bleef hij slapen, maar seks was niet de reden dat we samen waren, het was de vrolijkheid, de veiligheid samen met de geruststelling van de tijdelijkheid. Het verbaasde me dat ik als verstokte vrijgezel zo kon genieten van elke dag een man op de bank.</p>
<p>Als ik terugdenk aan die maanden kan ik me de afzonderlijke momenten niet meer voor de geest halen, ik herinner me hoogte- noch dieptepunten. Het was een vorm van liefde die nog het meest weg had van een plezierige cocon, en die zeker niet onderdeed voor die eeuwige variant waar iedereen altijd zo hoog over opgeeft. Ja, in mijn huis golden mijn regels, werd gegeten wat ik kookte, ik kan best bazig zijn. Het was niet zo dat ik me in die drie maanden helemaal uitleverde, of dat ik een zomer lang een romantisch plaatje naspeelde. Alles was echt en eerlijk, zowel de warmte als de reserves. Dat een relatie minder beklemmend was dan ik altijd had gedacht, werd mijn inzicht van het jaar.</p>
<p>Maar getwijfeld heb ik nooit. Toen het september werd en de zon vroeger zakte, begon ik na te denken hoe ik respectvol een einde aan onze liaison kon maken. Ik stelde het uit, want het bleef maar mooi weer, maar toen de voorspellingen slechter werden zei ik op een avond: ‘De zomer is voorbij, je zult wel begrijpen dat het tussen ons ook voorbij is.’ We zaten op een terras. Hij reageerde gelaten, met dezelfde lach als waarmee hij mijn zomerliefdeplan omarmd had. Ongelovig, maar sportief. Hij probeerde me niet op andere gedachten te brengen, werd niet boos, en als hij al verdrietig was, heeft hij dat niet laten zien. We dronken ons glas leeg, praatten nog wat en toen heb ik hem voor de laatste keer achterop genomen en naar huis gebracht. Ik hoop echt dat we elkaar nog eens tegenkomen, en dat we dan herinneringen kunnen ophalen aan hoe fijn het was, die exotische zomer van 2020 in onze provinciestad. Daar kon geen tropisch eiland tegenop.’</p>
<p>De namen Peer en Carolijn zijn op verzoek van de geïnterviewden gefingeerd. Hun echte namen zijn bekend bij de redactie.</p>]]></description>
      <guid>https://volkskrant.nl/mensen/een-experiment-van-drie-maanden-niemand-kon-er-iets-aan-doen-dat-het-september-werd~b5e78176/</guid>
      <pubDate>Sun, 7 Aug 2022 00:00:00 +00:00</pubDate>
    </item>
    <item>
      <title><![CDATA[‘Het grenzeloze vertrouwen dat ik als kind in hem had, bleek onveranderd’]]></title>
      <description><![CDATA[<p>‘Ik leerde Angelique in 1981 kennen als een van de kinderen van het ponykamp Klein Oever waar ik als 21-jarige leidinggaf: een vrolijk stoer meisje van 12 met blonde vlechten. Het is raar, achteraf gezien, dat het eerste contact van toen dat zo zuiver vriendschappelijk, joviaal en ongeremd was, veertig jaar later zou leiden tot een huwelijk.</p>
<p>Telkens als ik ons verhaal vertel, ben ik geraakt door de onschuld die die jaren kenmerkte. Het was een tijd waarin je als activiteitenbegeleider in je zwembroek kleine kinderen de kieteldood gaf en meisjes tot hun grote hilariteit bij hun middel pakte en in het water gooide en waarin Oom Jaap, de eigenaar van het kamp, al te dwarse kinderen vrolijk tot de orde riep door even op hun neus te blazen, alsof het een toetertje was. Dat zul je nu niet snel meer meemaken. Maar toen, in 1981 en de wonderlijk fijne zomers erop dat haar vader haar kwam brengen, stond Angelique tussen de anderen voor mijn neus te trappelen van ongeduld om nat gespat te worden en te stoeien. En ik was altijd in voor een robbertje.</p>
<p>Toen de kinderen een ansichtkaartje kregen van hun ouders, had Angelique medelijden omdat er voor mij geen post was en beloofde ze mij iets te sturen als ze weer thuis was. Ze hield woord: ‘Wil je Tante Jannie de groeten doen en geef je de gevlekte pony een knuffel van me?’, schreef ze. Ik antwoordde en kreeg opnieuw een kaartje, en zo ontstond een correspondentie tussen een twintiger en een jonge tiener die een paar jaar aanhield.</p>
<p>Op de envelop maakte ik kleine tekeningetjes en schreef ik grapjes voor de postbode. Ze schreef me over haar kalverliefdes en behalve herinneringen aan dat ponykamp waar zoveel vrijheid heerste en waar zoveel ongecompliceerde lol werd gemaakt, deelden we kameraadschap en gaf ik haar advies bij de keuze van haar vriendjes. Na een tijdje stopte de briefwisseling even spontaan als ze was begonnen: mijn studentenleven slokte me op, ik kreeg een vriendin, Angelique werd te oud voor ponykampen en we raakten elkaar uit het oog.</p>
<p>Tot de reünie, enkele jaren terug. Mij was gevraagd wat oud-deelnemers uit te nodigen en Angelique was niet moeilijk te vinden. Op Facebook stond een foto van haar met haar gezin. Ik stuurde haar een berichtje en ze schreef terug: ‘O, ik herinner me alles. Weet je nog dat we elkaar schreven? Ik heb al je brieven bewaard.’ En ik antwoordde: ‘Ik geloof dat ik de jouwe ook nog ergens heb, ik ga binnenkort even kijken.’</p>
<p>We spraken af nog voor de reünie elkaar onze correspondentie te laten lezen, en omdat zij midden in een verbouwing zat, bood ik aan mijn stapeltje even langs te brengen. Als gescheiden man had ik immers de tijd aan mezelf. Ze deed open. Ik had verwacht haar man daar ook aan treffen, maar haar huwelijk bleek kort daarvoor beëindigd. Trots toonde ze me haar nieuwe plek, van haar en haar kinderen. Ze had er lang over gedaan de knoop door te hakken, zei ze, maar nu was ze opgelucht.</p>
<p>Aan de keukentafel begonnen we te praten. Ik had al jaren niet naar vrouwen getaald, daten is niks voor mij, mijn geluk bestaat uit mijn volwassen kinderen en mijn dierenartspraktijk. Maar ineens gebeurde er iets raars. Ze vroeg of ik wat wilde eten en stond op om een omelet te maken. Ik houd niet van omelet, maar besloot dat voor mezelf te houden.</p>
<p>Voor het aanrecht knipte ze bieslook en toen draaide ze zich om, strekte haar benen en liep met het bordje naar me toe. Ik was verbluft. Dat strekken van de benen voordat het lopen begon, herkende ik, en lag kennelijk jarenlang ergens opgeslagen in mijn hoofd. Die ene zeer korte beweging bracht me terug naar een tijd waarin het volwassen leven nog moest beginnen en argeloosheid en plezier de boventoon voerden. Van het ene op het andere moment verloor ik al mijn opgebouwde reserves. Alle muren die ik na mijn scheiding had opgetrokken, vielen om, en ik kon alleen maar denken: wat een lieve, leuke vrouw.</p>
<p>De dag erop vroeg mijn operatieassistente: ‘Is er wat? Je doet anders, ben je soms verliefd?’ ‘Houd je mond, alsjeblieft’, siste ik, maar begreep wel dat ik zo snel mogelijk moest uitzoeken wat er nu echt speelde. Angelique en ik begonnen te appen en ik liet haar weten dat ik haar een knuffel wilde geven. Een paar dagen later duwde ik haar een pluchen knuffel in haar hand – uit onhandigheid en zelfbescherming, want ik kon me niet voorstellen dat zij echt door mij vastgehouden wilde worden.</p>
<p>Maar, goddank, zij voelde hetzelfde, en uitgewuifd door mijn hele praktijk vertrokken we een paar dagen later naar een huisje in het bos dat uit niet veel meer dan een tweepersoonsbed bestond. Vorig jaar zijn we getrouwd: een dolgelukkige leider van het ponykamp en het tien jaar jongere kind met wie hij in 1981 stoeide.’</p>
<p>‘Gepco was in 1981 zo gek als een deur, zo’n adhd’er van een jaar of 20 die één was met de kinderen, met een grote hoed over het terrein liep, zomaar ineens met kleren aan in het water sprong en flirtte met de ponyrijlesinstructrices. Ik ben nooit een paardenmeisje geweest: ik ging naar het ponykamp voor de discoavonden en de spelletjes.</p>
<p>Het eerste jaar was ik 12, en in de drie jaren die volgden hoopte ik dat Gepco er ook weer was. Dan voelde ik me veilig, het was een bekend gezicht dat steeds bekender werd. Met hem erbij zou het zeker leuk worden: we stoeiden samen en speelden met de andere kinderen in het water. Niet dat ik ook maar één keer heb gedacht: als ik later ga trouwen, wil ik een man als Gepco – dat kwam niet in me op.</p>
<p>De leiding waartoe hij behoorde, was een grote groep jongens en meisjes waartussen regelmatig liefdes opbloeiden. In die zin waren onze werelden natuurlijk volledig gescheiden. Gepco vond ik leuk omdat hij garant stond voor pret maken en al die eerste zomer voegde ik hem toe aan mijn reeks penvrienden. Zo eens in de twee à drie maanden schreven we elkaar. Hij knipte plaatjes uit de</p>
<p>Eppo</p>
<p>en stopte die in de envelop, en schreef daar grapjes op voor de postbode. Dat hebben we tot mijn 15de volgehouden, daarna verloren we elkaar uit het oog.</p>
<p>Tot vijf jaar geleden. Het moment dat de uitnodiging voor de reünie kwam, viel in een woelige periode. Na heel lang twijfelen had ik eindelijk besloten om te gaan scheiden. Ik was op mijn 20ste getrouwd, amper vijf jaar na mijn laatste ponykamp – het huwelijk was een zeer plotselinge overgang van kind naar volwassene geweest. Ineens had ik levensgrote verantwoordelijkheden en was er geen ruimte meer voor onbekommerd plezier.</p>
<p>De man met wie ik getrouwd was, bleek niet bij mij te passen. En net toen ik in 2017 besloten had toch voor mezelf te kiezen en met de kinderen was verhuisd naar ons eigen huisje, kwam uit het niets het bericht van mijn oude ponykampleider Gepco. Zijn mail was een herinnering aan hoe het leven was en ook kon zijn. Van het ene op het andere moment werd ik teruggeworpen naar de tijd waarin alles nog probleemloos was en licht.</p>
<p>Ik moest zijn brieven nog hebben, ik wist zeker dat ik ze tijdens de verhuizing allemaal in een verhuisdoos had gestopt. Op een avond heb ik ze allemaal op volgorde gelegd en ben ik ze gaan herlezen. Niet uit verlangen naar Gepco, maar uit nieuwsgierigheid naar het deel van mezelf dat zo lang bedolven was geweest onder een dikke laag vormelijkheid en plichtbesef.</p>
<p>De brieven lazen als een dagboek. Het werd me duidelijk dat ik hem destijds had gezien als mijn vertrouweling. Uit wat hij schreef maakte ik op dat ik hem zelfs had gevraagd wie van mijn twee vriendjes ik moest kiezen, en nadat ik de brieven terug in de doos had gestopt, stuurde ik Gepco een bericht: ‘Vind je het leuk onze brieven van vroeger uit te wisselen? Misschien een leuke manier om ons voor te bereiden op de reünie.’</p>
<p>Op 6 januari 2018 stond-ie voor de deur met een pak onder zijn arm. Ik hoorde zijn stem, zag zijn ogen, en zei: ‘Jij bent niks veranderd.’ ‘O’, zei hij, en toen, ad rem, ‘dan raad ik je aan eens naar een opticien te gaan.’ Daarmee was de toon gezet.</p>
<p>De hele middag hebben we flauwiteiten en grapjes uitgewisseld. Het grenzeloze vertrouwen dat ik als kind in hem had toen hij mij met zijn sterke armen het zwembad ingooide, bleek onveranderd. Het was alsof alle tussenliggende jaren verdwenen: we werden onmiddellijk weer die twee loltrappers die we toen waren. En met het lachen en het vertrouwen als stevige onderlaag kwamen vanzelf de gesprekken over ons leven en hoorde ik mezelf ervaringen uitwisselen die ik met anderen nooit had gedeeld.</p>
<p>Mijn zoon kwam binnen en zei later: ‘Hoe oud is hij? O, dus jullie schelen maar tien jaar.’ Alsof hij al voorvoelde wat er stond te gebeuren. Het ging die middag ook over relaties, en Gepco had gezegd: ‘Sommige mensen kunnen je, zonder dat direct te zeggen, het gevoel geven dat je alles fout doet.’ Hij begon te stotteren toen hij dat zei, hij wilde geen kwaadspreken. Maar ik begreep precies wat hij bedoelde: hoe hulpeloos je je kunt voelen als je opmerkingen krijgt waartegen je je niet kunt verweren.</p>
<p>Ik had mannen totaal afgezworen, maar dit was het moment dat ik dacht: o nee hè, ik zal toch niet zo snel na mijn scheiding al verliefd worden? Maar meteen daarna dacht ik: en wat dan nog, ik heb lang genoeg voldaan aan dat wat hoorde. Opgelucht, vrij van ballast stapte ik als het ware in de jas die al die jaren op me had liggen wachten. De keer erop maakte ik bevend thee. Niet bevend uit angst voor het onbekende, maar uit vreugde het bekende opnieuw te hebben gevonden.’</p>]]></description>
      <guid>https://volkskrant.nl/mensen/het-grenzeloze-vertrouwen-dat-ik-als-kind-in-hem-had-bleek-onveranderd~b479a42d/</guid>
      <pubDate>Sun, 31 Jul 2022 00:00:00 +00:00</pubDate>
    </item>
    <item>
      <title><![CDATA[‘We hadden eigenlijk al een relatie voor we elkaar in het echt zagen’]]></title>
      <description><![CDATA[<p>‘Ik was drie dagen in Nederland, op doorreis van Taipei naar Duitsland, toen ik Tinder opende en Mike zag zitten achter een drumstel. Ik speel zelf gitaar en keyboard en het overduidelijke gemak waarmee hij achter die bekkens en trommels zat trok me aan. Niet dat ik hoopte mijn liefde te vinden in een land waarvan ik de naam niet eens kon onthouden. Maar die comfortabele houding die zijn profielfoto zo aantrekkelijk maakte, bleek hij ook te hebben als we samen kletsten en dat maakte het contact eenvoudig te onderhouden.</p>
<p>Ik vroeg: ‘Wat kan ik doen in dit land?’, en zei dat ik op weg was naar de Keukenhof. Maar dat wuifde hij weg als</p>
<p>tourist stuff</p>
<p>. Veel andere tips had hij eigenlijk niet. We hebben elkaar die drie dagen niet één keer ontmoet. Even leek het erop dat hij me achterna zou reizen naar Duitsland, maar uiteindelijk moest hij werken.</p>
<p>Pas na een jaar van tientallen berichtjes per dag, vloog ik opnieuw van Taiwan naar Nederland en zocht hem op. Hij zou een paar uur later komen en had de sleutel van zijn appartement voor me achtergelaten bij een snackbar. Zo had ik alle tijd om zijn spulletjes te bekijken, de foto’s aan de muur, zijn meubels: wie was deze man voor wie ik helemaal uit Azië was gekomen?</p>
<p>Maar het gekke was: door al het videobellen, appen en mailen, hadden we eigenlijk al een relatie voor we elkaar echt zagen. Hij was geen vreemde, ik kende hem al, niets in zijn huis kwam me voor als een verrassing. Het kwam niet eens in mijn hoofd op om een mooie jurk aan te doen, en toen hij thuiskwam was het of ik hem al jaren op deze manier opwachtte van zijn werk.</p>
<p>Een paar maanden later, in februari 2020, kwam hij naar Taipei, en heeft hij mijn vrienden en familie ontmoet. We maakten plannen voor een volgend bezoek in de zomervakantie, we wilden daarna gaan samenwonen in Nederland of Taiwan maar toen kwam corona.</p>
<p>Honey, did you hear about the virus?,</p>
<p>appte hij mij meteen na terugkomst. Opgewekt zetten we onze videorelatie voort, want dit zou vast niet langer dan een paar weken duren, dachten we.</p>
<p>Hele dagen lieten we de verbinding openstaan, ook ’s nachts. Het was natuurlijk gekkenwerk, ons kunstmatige contact. De hele dag keek ik naar hem, maar ik kon hem niet aanraken. En ik herinner me momenten dat ik hem vroeg: wat hebben we nou eigenlijk samen? Hoe noemen we dit, een relatie? Ik wilde het ongewone een bekende naam geven zodat het minder vervreemdend zou zijn. Natuurlijk heb je een relatie als je elkaar maand in maand uit meeneemt in elkaars leven. Ik vergezelde hem per Facetime naar restaurants, naar verjaardagen van zijn vrienden, en zelfs naar de supermarkt en als hij sliep.</p>
<p>Ik weet nog dat ik dacht: o, deze man is zo toegewijd, zo anders dan alle andere mannen die ik had leren kennen, die altijd hun werk lieten voorgaan. Mike had het nooit te druk om me aandacht te geven. Maar corona bleek wel heel erg lang te duren, en er waren momenten dat het artificiële van ons dagelijkse contact me begon tegen te staan en ik ermee wilde ophouden. Toen in Nederland de lockdown allang voorbij was, was in Taipei alles nog dicht. Pas vorige maand lukte het hem op een studentenvisum naar me toe te komen, 25 maanden na onze laatste fysieke ontmoeting.</p>
<p>Tijdens de week verplichte quarantaine verbleef hij in een hotel. Vanaf de overkant van de straat zwaaide ik naar hem en ik bracht hem fruit en koffie. En ook al konden we elkaar nog steeds niet aanraken, we konden elkaar zien zonder scherm, zonder slechte verbinding, zonder tijdsverschil. Wauw, hij is echt, dacht ik verbaasd, hij bestaat. De man die ik door en door ken, leeft en zwaait naar me.</p>
<p>Gek genoeg ben ik geen moment bang geweest dat ik een illusie in huis haalde. Ook later niet, toen hij ineens voor me stond. En nu, twee maanden later, is dat niet veranderd. Ons gedeelde leven zelf is dat wel. Was hij tijdens corona een en al aandacht voor mij, nu moet ik zijn aandacht delen. Hij staat vroeg op om Chinees te leren, doet in Nederlandse tijd zijn werk en is ’s avonds vaak uitgeput en afwezig. Het gebeurt dat hij niet luistert als ik iets zeg, dan geef ik hem een por: hee, grote man, word eens wakker. Dan lijkt hij op een trage dinosaurus.</p>
<p>De liefde zelf is onverdund gebleven, maar de praktijk is soms ingewikkelder dan tijdens corona. Of we het volhouden samen, weet ik niet. Ik geloof niet dat je alles kunt plannen en bedenken. Het enige wat ik zeker weet, is dat ik van hem hou; van onze wandelingen samen, van onze grappige verstandhouding. Zelfs van ons gekibbel. Dat ik zeg: ik heb een goed restaurant gevonden en hij achter me aan hobbelt met een houding van ‘het zal wel’ en zich ter plekke ontpopt tot een vraatzuchtige Europeaan, aanvalt op het Aziatische eten en roept:</p>
<p>‘Honey, this is so good.’</p>
<p>Dat ik dan quasisuperieur lachend mijn wenkbrauwen ophaal en zeg:</p>
<p>‘O, honey. I told you so.’</p>
<p>‘Ik leerde haar kennen in 2018 toen ik wat zat te tinderen in de trein, haar foto toonde een ongelofelijk guitige, vrolijke en brutale vrouw. Ze was op weg naar de Keukenhof en wilde weten wat ik aan het doen was. Nieuwsgierig toonde ze belangstelling voor wat ik at, en door haar ogen voelde ik mezelf opvlammen: er was iemand die tot in de kleinste details wilde weten wie ik was.</p>
<p>We begonnen te appen, maar het zou nog maanden duren voor ik haar zou bellen. Ik zat opnieuw in de trein, deze keer was ik op weg naar vrienden in Italië en ineens dacht ik: ik wil Jolins stem eindelijk weleens horen. Verbaasd leek ze niet, ook dit paste eigenlijk wel bij de vanzelfsprekende manier waarop ons contact tot dan toe was verlopen. Wel klonk haar stem rauwer dan ik had verwacht – ze komt uit een Taiwanese vissersfamilie waarin niemand om de zaken heen draait. Ook Jolin niet.</p>
<p>In november 2019 zocht ze me op. Ik had de sleutel van mijn huis aan mijn buurman van de snackbar gegeven en gezegd: ‘Er komt een Aziatisch meisje, geef haar een patatje met, want ze heeft een lange reis achter de rug.’ Op mijn bed had ik een roos gelegd.</p>
<p>Nerveus was ik nauwelijks, alleen maar blij en verwachtingsvol, en dat bleek volkomen terecht, want toen ik binnenkwam, was ze precies zoals ik me had voorgesteld. Een maand later ging ik op mijn beurt naar Taiwan, we begonnen plannen te maken voor de toekomst, hoe zouden we het doen, zou zij in Nederland komen wonen of ik in Taiwan? Ik liep tegen de 50, zij tegen de 45, we wisten hoe het leven in ons eentje was. En dit was zoveel beter.</p>
<p>Haar eigenwijsheid en haar vreugde, haar alles willen weten, de manier waarop ze zomaar ineens in een gevoelig meisje kon veranderen – de rol waarin ik haar misschien wel het liefste zag – maakte haar zo helemaal mijn type dat ik geen enkele twijfel voelde vanwege haar roots en woonplaats zo ver weg. Maar ik was nog niet terug in Nederland, februari 2020, of ze appte me:</p>
<p>Honey, did you hear about the virus?</p>
<p>Door al onze plannen werd een streep gehaald, 25 maanden lang zouden we elkaar niet kunnen zien. Pogingen om een bijzonder visum te krijgen strandden keer op keer. Hoop wisselde wanhoop af. Hoelang hielden we dit vol?</p>
<p>Het was geweldig om dag en nacht een videoverbinding open te hebben staan, van elkaars gewoonten op de hoogte te raken, haar te bestoken met vragen als: Verstoppen jullie met Pasen ook eieren? (Nee. Dat deden ze niet.) Het was leuk om met Kerst tegelijkertijd hetzelfde gerecht te maken. Maar er waren ook momenten dat de rek eruit leek. Ergernissen over de uitzichtloosheid uitten zich in kleine en grote onbegrepen ruzies. Het kwam telkens goed, maar we snapten wel dat dit niet eeuwig kon duren.</p>
<p>Twee maanden geleden kreeg ik eindelijk groen licht uit Taiwan. Ik mocht voor een half jaar komen. Tot op het laatste moment was ik bang dat het niet door zou gaan, dat ik iets verkeerd had ingevuld en toch het land niet in mocht. En toen kreeg ik twee weken voor vertrek ook nog corona en bleef maar positief testen. Maar het is gelukt.</p>
<p>Op de luchthaven van Taipei kregen alle reizigers opnieuw een test. De Nederlandse jongen naast me werd met loeiende sirenes door een ambulance afgevoerd, maar mijn nummer mocht door. En even later zwaaide ik vanaf de vijfde verdieping in mijn quarantainehotel naar Jolin die in haar roze werkblouse, haar linnen broek en met haar hoedje van stro op straat stond. Toen ik mocht gaan, wist ik dat ik haar uit ultieme Taiwanese voorzorg nog steeds een week lang niet mocht aanraken – en ik wist ook dat zij zich daaraan zou houden. Ze kwam aangerend en een meter voor me hield ze abrupt stil. We zijn wat gaan eten, op afstand. We zijn op een bankje gaan zitten, op afstand. Allang blij dat die duizenden kilometers waren teruggebracht tot 1 meter.</p>
<p>En nu, twee maanden later, heb ik mijn eigen appartement en leer ik Chinees. Een van mijn eerste woorden was ‘smeerboel’. Dat zegt ze vaak misprijzend over de chaos bij mij thuis. Want bij fysiek contact horen kennelijk ook ergernissen om fysieke rommel. Dat is iets waarmee we leren omgaan.</p>
<p>We liggen dagenlang in elkaars armen op de bank en maken uitstapjes naar haar familie, kijken film en spotten vogels. Alles is fijn. Maar spanningen zijn er ook. Ze ergert zich als ik na een hele dag Chinees leren en werken zit te geeuwen en chagrijnig ben. Maar het komt goed, wij weten wat het is lief te hebben onder fnuikende omstandigheden. En toen we laatst hardop tegen elkaar zeiden: ‘Stel dat het mis gaat, dan hebben we in ieder geval alles gegeven. We mogen falen’, voelde dat als een opluchting. Nu de druk eraf is, gaat het weer veel beter.’</p>
<p>De namen Jolin en Mike zijn op verzoek van de geïnterviewden gefingeerd. Hun echte namen zijn bekend bij de redactie.</p>]]></description>
      <guid>https://volkskrant.nl/mensen/we-hadden-eigenlijk-al-een-relatie-voor-we-elkaar-in-het-echt-zagen~bd915336/</guid>
      <pubDate>Thu, 21 Jul 2022 00:00:00 +00:00</pubDate>
    </item>
    <item>
      <title><![CDATA[‘Onze liefde is na bijna zestig jaar onverminderd groot’]]></title>
      <description><![CDATA[<p>Antwerpen, 1963. ‘Op een dag verscheen ze in de eetzaal van het pension waar ik woonde met volwassen mannen en studenten van verschillende nationaliteiten. Ik Grieks, zij een Nederlandse blonde engel, op bezoek bij haar strenge vader.</p>
<p>Ze zou een paar weken blijven om zich voor te bereiden op haar eindexamen, ik herinner me haar binnenkomst nog goed. Iedereen keek op, maar niemand durfde haar aan te spreken, haar vader schermde haar af. Daar hoefde hij overigens niet veel voor te doen, zijn imposante aanwezigheid naast haar was al genoeg.</p>
<p>Over onze borden loerden wij naar haar, maar zij keek alleen naar mij. Onze ogen kleefden aan elkaar, ik verdronk in de hare en verloor op slag de wens te leren zwemmen. Vier tafels met studenten, haar vader de geslaagde zakenman, en zij. Soms sloegen zij en ik onze blik even neer, om elkaar daarna meteen weer aan te kijken, woordeloos.</p>
<p>De volgende ochtend verscheen ze opnieuw in de eetzaal en ’s avonds voor het diner weer, en telkens herhaalde zich datzelfde ritueel. We keken elkaar aan, probeerden elkaar met onze ogen een bekentenis te ontlokken. Zo ging het weken achtereen, zonder elkaar ook maar een keer aan te spreken. Net zo lang tot ze weer naar Nederland vertrok. Ik was te verlegen om behoorlijk afscheid van haar te nemen.</p>
<p>Het gekke was, ik was pas 18, maar toen al op zoek naar de grote liefde, en vanaf het eerste moment dat ik haar zag, wist ik dat zij het was. Bijna alle weekenden dat zij in Antwerpen was, sleet ik in de dancing nabij het pension, in de ijdele en naïeve hoop dat ze zomaar ineens binnen zou komen wandelen. Precies als die eerste dag in de eetzaal, beeldschoon en nu wel benaderbaar.</p>
<p>Natuurlijk wist ik dat haar vader haar nooit zou laten gaan. Maar zelfs toen ze terugging naar haar moeder kon ik maar met moeite de hoop opgeven haar terug te zien. Een maand later werd haar vader ziek. Daarvoor ben ik hem nog steeds dankbaar. Want op een dag was ze er plots weer, om voor hem te zorgen.</p>
<p>Weer zat ze vlakbij in die eetzaal en weer keken we elkaar aan en zwegen we. Later vertelde ze dat ze met haar oor tegen de deur van haar kamer stond als ik op de gang aan het bellen was met mijn familie; ze hield van mijn stem. Ook al had die zich nog nooit tot haar gericht.</p>
<p>Waarschijnlijk hadden we nooit iets tegen elkaar gezegd als mijn 8-jarige zusje niet was komen logeren. Zij had me snel door en drong erop aan dat ik Marja Spaanse les zou geven. Dat zou haar goed van pas komen als ze die zomer naar Californië zou gaan en zo belandden we met zijn tweeën op mijn kamer. Haar vader zag het met lede ogen aan, en testte na iedere les haar vorderingen. Toen ze na les drie nog steeds niet verder was dan</p>
<p>Alberto va a Paris</p>
<p>, groeide zijn argwaan.</p>
<p>Wij tweeën praatten intussen honderduit over ons beider gecompliceerde familiesituatie en ik had moeite te ademen, zo dichtbij was ze ineens. We hadden een vergelijkbare gevoeligheidsgraad. Van onze eerste zoen op het Centraal Station in Antwerpen herinner ik me naast de grote tederheid, vooral de vergezichten die deze kus bood op alle zoenen die nog zouden volgen.</p>
<p>Ik ben blij dat ze altijd begrip heeft gehad voor mijn Griekse jaloerse natuur. Ik had haar het liefst in een doosje willen doen. Toen het vriendje met wie ze het voor mij had uitgemaakt naar Antwerpen kwam om afscheid te nemen, stond ik erop haar te vergezellen en toen hij haar een cadeautje gaf, zei ik beslist dat we zijn geschenk niet nodig hadden. Daar heb ik nog steeds spijt van, stomme macho-Griek. Maar ik was jong en onzeker en wist nog niet hoe Hollandse jongeren dachten.</p>
<p>Met haar vader pakte ik het beter aan. In een brief liet ik hem weten dat ik nooit tussen hem en zijn dochter in zou staan en dat hij zich geen zorgen hoefde te maken over mijn intenties, al was dat laatste natuurlijk een leugen, ik had haar het liefst met huid en haar willen verslinden op een manier waar vaders liever niets van weten.</p>
<p>Sinds die eerste zoen zijn we een stel. Haar plannen om na haar examen naar de VS te gaan heeft ze laten varen, en ik heb mijn schrijverschap eraan gegeven en ben vertaler geworden om er zeker van te zijn dat ik een gezin kon onderhouden. Onze liefde is na bijna zestig jaar onverminderd groot. Ook al manifesteert die zich wat rustiger en heeft de grote passie het gezicht van tederheid gekregen.</p>
<p>Laatst vroeg onze 5-jarige kleindochter: wie van jullie gaat het eerste dood? We keken elkaar aan en glimlachten en hebben geprobeerd een voor haar zo aanvaardbaar mogelijk antwoord te formuleren. Maar ik weet: Marja verdwijnt pas als ik er zelf niet meer ben om de herinnering levendig te houden.’</p>
<p>‘Het was 18 april 1967. Mijn ouders leefden gescheiden, ik woonde in Amsterdam en mijn moeder had me voor mijn eindexamen naar mijn vader in Antwerpen gestuurd: daar lukte het vast beter me te te concentreren dan tussen mijn broers en zussen. Ik zat op de Handelsschool.</p>
<p>Mijn vader woonde in een pension met studenten en de eerste avond dat ik aankwam aten we met zijn allen aan grote tafels. Ik kwam de eetzaal binnen en voelde een vijftiental ogen op me gericht, mijn vader was een imposante man die ze De Hollander noemden. Ik voelde ze denken: De Hollander heeft een maîtresse opgedaan.</p>
<p>Ik durfde mijn ogen nauwelijks op te slaan, maar Joseph, die aan een tafel schuin tegenover me zat, staarde me nieuwsgierig aan, de hele maaltijd. Ik herinner me zijn grote ogen, die bijna uit de oogkassen leken te vallen. Hij was mager, het eten was slecht in het pension. Er zat iets verlegens in zijn blik.</p>
<p>Thuis in Amsterdam had ik een vriend met wie ik me binnenkort zou verloven en Joseph had ook een meisje. Maar dat weerhield hem er niet van mij aldoor aan te kijken. Dat ging een maand zo door. Iedere maaltijd begon en eindigde met staren, zonder iets te zeggen.</p>
<p>Mijn kamer was aan de straatkant van het pension en ’s avonds hoorde ik hem buiten praten met andere studenten. Hij sprak Frans met een prachtige stem. Ik werd verliefd, en het eerste wat ik na thuiskomst deed, was breken met mijn aanstaande verloofde. Het leek me geen goed teken als je zo van slag kan raken van een ander.</p>
<p>Toen werd mijn vader ziek. Ik bood aan terug te gaan om hem te verzorgen. En daar zat Joseph weer op dezelfde plek aan tafel waar hij altijd zat, het aldoor kijken begon opnieuw.</p>
<p>Hij had een klein zusje dat in Antwerpen op een internaat zat maar in de weekenden vaak bij hem logeerde. Met haar sprak ik wel, ik vertelde dat mijn vader een groothandel in sinaasappelen had, dat ik die zomer een paar maanden naar Californië zou gaan en om me voor te bereiden Spaans wilde leren. O, dat komt goed uit, zei ze, mijn broer spreekt Spaans.</p>
<p>En op een avond na weken zwijgen hield hij me staande in de gang. Hij had gehoord dat ik Spaanse les wilde, dat wilde hij mij wel geven?</p>
<p>Alberto va a Paris</p>
<p>: verder dan die ene zin zijn we niet gekomen, ook al zat er al snel een stevig ritme in onze Spaanse lessen.</p>
<p>Mijn vader vertrouwde het niet. Die Griek is een gevaarlijke man, zei hij. Na iedere les wilde hij weten wat ik geleerd had, en een keer riep hij boos uit: Maar die zin vertelde je me gisteren ook al. Ga jij maar terug naar Amsterdam.</p>
<p>Intussen had de vriendin van Joseph me te eten uitgenodigd, ze dacht dat ik me verveelde in mijn eentje bij mijn vader. Samen gingen Joseph en ik naar haar toe, en op de terugweg, in de wachtruimte op het Centraal Station van Antwerpen, pakte hij me vast. Hij zoende me en zei: Ik ga het met haar uitmaken, wij gaan samen verder.</p>
<p>Mijn vader schreef hij een brief. Veel zal die er niet van hebben begrepen, want mijn vader sprak geen Frans. Maar hij waardeerde het gebaar, gaf zijn toestemming en ons leven begon.</p>
<p>Het viel me op hoe liefdevol Joseph over zijn familie sprak, hij was een man die even gevoelig was als ik. Ook in mijn latere leven heb ik de sensitiviteit nooit meer bij andere mannen gezien.</p>
<p>Hij koos er bewust voor om geen arts te worden, want dan zou hij nooit bij zijn gezin kunnen zijn. Natuurlijk waren er veel culturele verschillen; dat de Grieken ervan uitgaan dat mannen niks te zoeken hebben in de keuken, was er maar een van. Ik was vermoedelijk de eerste vrouw in Den Haag met een afwasmachine: het ging Joseph te ver om zelf een theedoek te pakken, maar begaan als hij was, zag hij ook wel in dat-ie mij niet in mijn eentje met het huishouden kon opzadelen.</p>
<p>En dan die jaloezie van hem. We hadden dansles. Ik zwierde in zijn armen, tot de dansleraar zei:</p>
<p>Changez!</p>
<p>Het duurde even voor Joseph begreep dat hij me aan de armen van een willekeurige vreemde moest toevertrouwen, maar toen zei hij: Kom we gaan. Nu. En ik liep lachend met hem mee.</p>
<p>We zijn nu 55 jaar getrouwd, ik heb niet één keer gedacht: ik heb er genoeg van. Elk jaar op 9 september, onze trouwdag, gaan we samen eten en dan praten we over hoe het gaat tussen ons, of er iets is wat we missen.</p>
<p>Intussen helpt hij ook alweer jaren in de keuken. Wat doe je, riep zijn vader de eerste keer toen hij dat zag. Joseph overlaadt me nog dagelijks met kleine attenties en rozen. En toen ik zeer ernstig ziek was, sliep hij wekenlang naast me. Ik denk echt dat hij me daarmee in leven heeft gehouden.’</p>]]></description>
      <guid>https://volkskrant.nl/mensen/onze-liefde-is-na-bijna-zestig-jaar-onverminderd-groot~ba8d652e/</guid>
      <pubDate>Thu, 14 Jul 2022 00:00:00 +00:00</pubDate>
    </item>
    <item>
      <title><![CDATA[‘Het was alsof ik voor het eerst in mijn leven iemand had gevonden die me zag staan’]]></title>
      <description><![CDATA[<p>Maja (24): ‘Ik was 21 en ontmoette hem op de verjaardag van mijn zus: een lange slungel met het donkere haar van een Spanjaard. Hij was de dj. Ik had mijn oog laten vallen op een andere jongen die er ook was en ook platen draaide, maar mijn zus koppelde me aan de Spanjaard die geen Spanjaard was, maar een gewone jongen uit Arnhem. Hij was heel lang en grappig en lief en had iets sukkeligs, hij was erg trots dat hij kon breakdancen en gaf mij tussen het dj’en door piepkleine demonstraties van enkele passen. Die avond vond ik hem niet per se heel leuk, maar toch sprak ik af in zijn kleine studio waar hij zijn vrienden ontving. Met drank en etenswaren kwamen ze binnen en lieten hun lege bierflesjes achter. Als zij geweest waren plakte de vloer, maar het leek hem niet te deren.</p>
<p>In die begintijd twijfelde ik of ik met hem doorwilde, ik zei tegen mijn zus: ik weet niet of hij bij me past of dat ik juist bij hem uit de buurt moet blijven. Alsof een tussenweg niet mogelijk was. Alsof ik of een relatie met hem zou moeten beginnen of hem nooit meer zou zien. Koos ik zwart of wit? Het werd het eerste; iets kleins gaf de doorslag. Ik had plezier met hem. Een bijna kinderlijk plezier. Op een dag stond ik onder de douche en wilde hij een grap met me uithalen, maar ik zag hem in de spiegel aankomen en richtte de douchekop op hem, waardoor hij uitgleed en we allebei heel hard moesten lachen. Samen lachen is samen ontspannen. Wanneer je je gemakkelijk voelt bij elkaar en om hetzelfde moet lachen, laat je elkaar als het ware weten dat je de wereld op eenzelfde manier ervaart. Als ik lachte, verdween even de zwaarmoedigheid die ik al mijn hele leven meedraag. Door met hem te lachen, voelde ik me met hem verbonden.</p>
<p>De maanden verstreken en het werd steeds serieuzer tussen ons. Thuis had ik het moeilijk, maar met deze jongen naast me durfde ik voor het eerst afstand te nemen van mijn moeder. Hij steunde me, we praatten over alles, spontane gesprekken die zomaar ineens opborrelden bij het ontbijt of tijdens het avondeten. Als ik ergens om moest huilen, kwam hij naast me zitten en kon ik vertellen wat me dwarszat. Het was of ik voor het eerst in mijn leven iemand had gevonden die me zag staan. Toen mijn moeder jaren geleden allerlei fysieke en psychische klachten kreeg, ging alle aandacht naar mijn oudere zus die het erg moeilijk had. Ik was het kleintje van wie werd verondersteld dat ze het allemaal heel goed alleen redde.</p>
<p>Het was alsof door mij heen gekeken werd, tot nu. Deze jongen gaf me contouren en een volume, mijn woorden werden gereflecteerd in die van hem. Ik was gewend om alles wat ik meemaakte in mijn eentje te analyseren, en nu vond ik weerklank. In hoog tempo maakte ik hem tot mijn dragende muur, mijn middelste steunpilaar. En toen de eerste moeilijkheden ontstonden, probeerde ik daarover te praten en antwoorden uit hem te trekken zodat we samen verder konden. Dingen konden soms moeilijk zijn, maar ik wist niet beter dan dat je in zulke gevallen geen andere keuze had dan doorzetten en volhouden. De liefde, met andere woorden, verloor haar frisheid nog voor die tot bloei kon komen.</p>
<p>Steeds vaker begon hij mijn zorgelijkheid en problemen te relativeren, hij legde dan zo’n overdreven positivisme aan de dag, dat die de omgekeerde werking had en bijna giftig werd. Dat patroon kende ik ook: problemen waarvoor geen concrete oplossingen zijn relativeren en neutraliseren zodat het lijkt of ze niet bestaan. Ik schoot in de vechtimpuls, had geleerd: als iets tegenzit moet je nog harder je best doen. Ik zei hem: ik snap dat het lastig samenleven is met een beschadigd meisje als ik, en als je vindt dat ik soms te veel aan je kop zeur over dingen uit mijn jeugd waar je toch niks aan kunt doen, of last hebt van mijn zwaar op de hand zijn, dan moet je dat gewoon tegen me zeggen en verzin ik er iets op.</p>
<p>Intussen voelde ik me opgenomen en verwend in het warme gezin waar hij uit kwam en dacht ik echt, echt mijn liefde te hebben gevonden. Verblind als ik was door onervarenheid en koppigheid, maakte ik me afhankelijk. Als we geen lange gesprekken hadden, doken we de moestuin in, maakten plannen om later samen in een boerderij te gaan wonen, waar ik een praktijk zou beginnen als creatief therapeut en hij muziek- en dansworkshops zou geven. Het was alsof ik ineens veel meer durfde en minder piekerde nu hij er was om me moed in te spreken over de toekomst. Ik wilde hem niet kwijt.</p>
<p>Op een dag zaten we bij mij thuis, ik in de luie stoel, hij op de grond tegenover me. We spraken over monogamie en eerlijkheid en ineens zei hij: o, maar dan moet ik je iets vertellen. Luchthartig biechtte hij op dat hij in de perioden waarin ik op mijn depressiefst was en het stroef liep tussen ons, met een ander meisje was geweest. Het duurde even voor ik precies begreep er gebeurde. Dubbelbedrog. Ik was in de steek gelaten op de momenten dat ik hem het hardst nodig had. Die middag ben ik half verdoofd nog gewoon met hem de stad in gegaan. Maar kort erna knapte er iets en werd ik heel boos en maakte het uit. Hij vond dat een overdreven reactie. Wat had ik anders verwacht, zei hij. Hoe had hij mijn sombere buien kunnen volhouden als hij niet af en toe wat stoom kon afblazen bij een ander?</p>
<p>De afgelopen drie jaar heb ik die middelste steunpilaar die hij ooit was, met veel moeite steen voor steen zelf weer opgestapeld. Laatst ontmoette ik een heel leuk iemand. Eerder zou ik die tot mijn enige fundament hebben gemaakt, maar dat gaat niet meer gebeuren. Ik heb geleerd: mijn kern, dat ben ik zelf, daarna volgen de anderen. En de liefde zal daar vast alleen maar uitbundiger door worden.’</p>
<p>Op verzoek van de geïnterviewde is de naam Maja ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/het-was-alsof-ik-voor-het-eerst-in-mijn-leven-iemand-had-gevonden-die-me-zag-staan~bc87bbe3/</guid>
      <pubDate>Thu, 30 Jun 2022 00:00:00 +00:00</pubDate>
    </item>
  </channel>
</rss>
