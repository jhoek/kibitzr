<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Het slaan met de zweep zag ik als genoegdoening voor zijn gebrek aan liefde’]]></title>
      <description><![CDATA[<p>‘Toen de regisseur van de amateurtoneelvereniging mij na jaren van aan- en afstoten vroeg of ik iemand wist die zijn sm-meesteres wilde worden, greep ik mijn kans. Ik wist niks van sm, maar er was genoeg over te vinden en ik leer snel, mijn geheugen is goed. Ik kocht een paar laarzen tot over de knie, want mijn spijkerbroek en trui waren te sjofel voor een meesteres, vond hij. De eerste keer was bij mij thuis. In een winkel in de buurt had ik ook twee zweepjes gekocht. Samen met die laarzen gaven ze me het vertrouwen dat het wel goed zou komen. Toen hij aanbelde en ik de deur opendeed vroeg ik hem in de doorloopkast te wachten tot ik me had omgekleed. Wat ik verder nog droeg herinner ik me niet goed meer, wel dat ik dicht genoeg bij de kastdeur ging staan om hem het geluid van de rits te kunnen laten horen, dat vanwege die kniehoogte eindeloos leek te duren. ‘Al zeven jaar was ik in de ban van deze man. De eerste keer dat ik hem zag vond ik hem niet eens aantrekkelijk met zijn grote mond, maar toch boorde hij zich onmiddellijk een weg in mijn brein. In de pauze van een van mijn eerste repetities kwam hij naar me toe en vroeg wat mijn eerste indruk was. Ik zei dat ik het erg leuk vond, en dat ik blij was met de leuke regisseur. Dat moet je nog maar afwachten, antwoordde hij. Ik herinner me nog precies hoe die woorden klonken: binnensmonds, niet zelfbewust, alsof ze hem ontschoten, iets wat ze nog meer betekenis gaf. ‘Ik raakte gefascineerd door zijn bravoure en wispelturigheid. Het was alsof hij op elk gewenst moment de knop van zijn charisma kon aan- en uitzetten, soms was hij heel complimenteus en prees hij mijn talent, dan weer was hij drammerig en bot. In al mijn eerzucht maakte ik het al snel tot mijn taak hem zo vaak mogelijk goed te stemmen, zodat-ie dankzij mij alleen nog maar die mooie kanten zou kunnen laten zien. ‘Wanneer ik mijn teksten vergat en hij driftig en teleurgesteld was, nam ik dat mezelf kwalijk en zorgde de keer erop dat ik alles foutloos kon spelen. En het werkte. Hij begon me te complimenteren met mijn eigen geschreven toneelteksten, hij nam me apart, we kletsten wat op een bankje in het gras, ik kreeg een functie in het bestuur, en na afloop van een weekendje weg met de vereniging zei hij dat ik een plekje in zijn hart had. Steeds wanneer ik hem na afloop van de repetities met mijn auto naar huis bracht, hoopte ik heimelijk op een zoen op mijn mond, een herhaling van een keer in het begin toen hij me daar ineens mee verraste. Een zoen op mijn mond, of beter, de kans daarop was wat me dreef. Van tevoren was niet te voorspellen of de beloning zou komen, en ik heb wat afgehuild om alle kussen die niet kwamen. ‘Zeven jaar lang was hij mijn vleesgeworden vergeefse hoop. Telkens wanneer die oplaaide, volgde daarna een moment waarin alle hoop de kop omgedraaid werd. Een keer zei ik, refererend aan een gesprek dat we hadden gehad: ik vond het heel bijzonder toen je zei dat je me leuk vond. Hij antwoordde: dat heb ik nooit gezegd, ik zei dat ik je waardeerde. Maar in plaats van moedeloos of zelfs boos te worden, ontleende ik zelfvertrouwen aan zijn grillige gedrag. Met de kruimels die hij me toewierp, met de kussen – het woord zoenen niet waard – tilde hij me boven de statische nullijn waar ik me al zo lang bevond. ‘Tot deze man had ik nooit een man ontmoet die ik net zo leuk vond als hij mij of andersom, en ook al zou de liefde nooit tot wasdom komen, ik hoefde alleen maar mijn ogen dicht te doen om me verwarmd en gesterkt te voelen door zijn erkenning; door het positieve dat dit contact ook had. Er waren perioden dat ik voortdurend aan hem dacht. Hij was een soort continue aanwezigheid, alles had ik ervoor over die te voelen, ook al was wat ik ervoor terugkreeg nog zo mager. ‘Wat schrijf jij goed. Wil jij je voortaan over alle mails ontfermen?’ ‘Hij trof me op een cruciaal moment in mijn leven. Voor ik me aanmeldde bij de toneelvereniging was ik net verhuisd en vastbesloten in mijn nieuwe dorp iets te doen aan mijn sociale hoekigheid. Deze wereldse man moet dit hebben opgemerkt. Onder zijn leiding werd ik de spil van de vereniging en ook op mijn werk voelde ik me sterker worden. De presentaties waar ik altijd zo tegen opzag, deed ik nog steeds met klamme handen, maar ik ontliep ze niet langer. Ik bloeide op én brokkelde af. Trots en triest tegelijk. ‘Weet jij een meesteres voor me?’ Zo luidde na die ene repetitie zijn letterlijke vraag. ‘Mijn vrouw heeft er geen zin meer in.’ Op mijn antwoord reageerde hij een beetje aarzelend. Maar uiteindelijk had hij weinig keus en een week later wankelde ik op mijn hoge hakken door mijn huiskamer. Om niet te vallen, hield ik me vast aan de muur. Even dacht ik: dit is niks voor mij, maar die laarzen gaven me moed en het slaan met de zweep zag ik als genoegdoening voor zijn gebrek aan liefde. ‘Weerzin heb ik nooit gevoeld, wel verveling. Vaak keek ik stiekem op de klok om te zien of de twee uur al bijna voorbij waren. En toch was er ook vooruitgang. Het contact met mijn charmante mentor zette zich immers voort op privégebied. Hij was nu afhankelijk van mij. Een betrekkelijke afhankelijkheid weliswaar, want ook tijdens deze nieuwe fase die nog eens acht jaar zou duren, bleef de kans op een kus na afloop mijn grootste motivatie. Uiteindelijk sloeg drie jaar geleden de twijfel toe. We moeten praten, zei ik, maar er bleek niks om over te praten, hij had me immers nooit iets beloofd. Toen ik kort daarop een burn-out kreeg, verdampte zijn belangstelling en begreep ik: nu is het tijd om hulp te zoeken. Ik ben opnieuw verhuisd. We hebben geen contact meer.’</p>]]></description>
      <guid>https://www.volkskrant.nl/volkskrant-magazine/het-slaan-met-de-zweep-zag-ik-als-genoegdoening-voor-zijn-gebrek-aan-liefde~bd9400b2c/</guid>
      <pubDate>Thu, 15 Feb 2024 00:00:00 +00:00</pubDate>
    </item>
    <item>
      <title><![CDATA[‘Juist omdat ik me geen raad weet met oppervlakkige contacten, is ons leven met elkaar enorm rijk’]]></title>
      <description><![CDATA[<p>‘Wanneer ik tijdens de ochtendspits over een druk station loop, voel ik me nooit een met de menigte, maar vraag ik me bijvoorbeeld af waarom al die medereizigers niet per se de kortste route nemen naar het perron. Mis ik iets? En wanneer ik hun reden zou kennen, zou ik dan hetzelfde doen? ’s Avonds thuis praat ik daarover met mijn man, die vermoedelijk net als ik autisme heeft. Dat praten helpt. Niet dat hij precies zo denkt als ik, maar hij volgt mijn gedachtengang en dat stelt me gerust. ‘Wij zijn enorm op elkaar ingespeeld. Gedurende de hele dag zijn er momenten dat we elkaar even bellen, en op dagen dat we allebei thuiswerken, drinken we op vaste momenten koffie en thee. Een ander zou denken: wat een saai huwelijk. Maar op een of andere manier verbindt dat voortdurende toetsen, dat levelen met elkaar, niet alleen ons samen, maar ook ons met de rest van de wereld. Sociale situaties beoordeel ik door zijn ogen en dat helpt mij om meer grip te krijgen. De symbiose die wij hebben is niet beklemmend, maar bevrijdt mij juist van die andere beklemming, die van de buitenstaander, veroorzaakt door het onvermogen alles om me heen waar te nemen zoals de meeste anderen. ‘Verbaasd zie ik getrouwde vriendinnen hun vrijheid opeisen. Ze gaan bijvoorbeeld in hun eentje op vakantie, praten in termen van autonomie en ‘tijd voor zichzelf’ en soms lijkt het of ze hun relatie gebruiken om er alleen datgene uit te halen wat voor hen als individu nodig is. Rationeel kan ik dat nog wel volgen, maar begrijpen doe ik het niet. Want waarom zou je een relatie willen als je liever alleen bent? Als ik mijn man een week niet heb gezien moet ik opnieuw aan hem wennen, alsof de warmte waarmee ik afscheid nam niet automatisch weer mee terugreisde. Het duurt dan een paar dagen voor we elkaar weer hebben gevonden. Die ruis en onveiligheid zijn ontregelend, ik kan daar slecht mee omgaan. Wanneer er irritaties zijn geldt precies hetzelfde, ik zal een conflict nooit laten sudderen, ik wil altijd alles meteen oplossen. En hij begrijpt dat. ‘Hij weet dat ik moeite heb na een paar dagen afwezigheid opnieuw met hem samen te vallen en soms is het genoeg om hem te horen zeggen: ik weet toch hoe jij in elkaar steekt, eigenlijk is jouw reactie doodnormaal. Samen met hem lachen, naar fantasyseries kijken, opgaan in bordspellen, dat is veilig. Hoe vaak werd mijn gedrag niet verkeerd geïnterpreteerd door anderen, voor ik mijn diagnose kreeg. Werd mij egoïsme verweten wanneer ik bijvoorbeeld tijdens familieweekenden niet met z’n allen in een huisje wilde slapen omdat ik niet in staat ben tot smalltalk en mij gewoon niet kan aanpassen. ‘Net na Kerst sprak ik met twee vriendinnen af om ‘bij te kletsen’, al wist ik natuurlijk dat dit niks voor mij is. Een gesprek over een boek of een film, ja graag, maar over mijn kerstvakantie keuvelen maakt me doodmoe en ongemakkelijk. Ik probeerde mee te doen en vertelde over mijn kinderen, maar er werd niks geraakt, hun woorden resoneerden niet, ik werd er verdrietig van. Toen ik erover begon tegen mijn man sprak hij woorden, niet eens van herkenning, maar van vanzelfsprekende acceptatie en relativering, waardoor dat onrustige woelen in mijn binnenste weer langzaam een uitweg vond en ik weer terugviel op de plek waar ik mij het fijnst voel. ‘Andersom help ik hem ook, mijn gelijkmatige echtgenoot heeft baat bij mijn snel ontvlambare emoties, waarmee hij zich weer beter tot zijn eigen gevoelsleven leert te verhouden. En voor ik de indruk wek dat we ons in arren moede aan elkaar vastklampen op zoek naar wankel evenwicht, moet ik zeggen dat ik ons niet anders zou wensen. Juist omdat ik me geen raad weet met oppervlakkige contacten, is ons leven met elkaar en onze kinderen enorm rijk. ’s Avonds aan tafel praat niemand door elkaar heen, dat zou te chaotisch worden, dus vertelt elk kind van uur tot uur hoe ze de dag hebben beleefd. We vragen elkaar: waar heb je om gelachen, wat vond je minder leuk? Mooie gesprekken levert dat op. ‘Maar een paar jaar geleden werd het contact tussen mijn man en mij ineens bedreigd toen de seks minder werd. Jarenlang was vrijen een van onze pijlers geweest, want als iets verbindend is, dan zijn het wel twee liefhebbende lichamen. Vriendinnen die er vrede mee hadden dat ze na de geboorte van hun kinderen nog maar eens in de zes weken seks hadden – ik kan me daar niets bij voorstellen. En toch was het ineens of ik zijn aanrakingen niet langer kon verdragen. Hij plaatste soms zijn hand te snel op een intieme plek, daar moest het mee te maken hebben, redeneerde ik, maar was dat wel zo? Want de keer erop was er weer niks aan de hand. Ik worstelde me door zo’n stroeve vrijpartij heen, tot ik helemaal blokkeerde en stopte. De dag erna was hij dan altijd een beetje teruggetrokken en het leek of onze relatie erdoor werd aangetast. Hoe kon dit gebeuren en hoe kregen we het weer goed? ‘Toen las ik dat veel mensen met autisme graag stevig worden vastgehouden. Dat ze zo’n zogenoemde ‘diepe aanraking’ als veilig ervaren. Ik dacht aan het begin van onze relatie, en herinnerde me hoe hij toen inderdaad veel dominanter was en hoe zijn aanrakingen pas de laatste tijd, misschien onder invloed van mijn terughoudendheid, steeds zachter en aarzelender waren geworden. Verbaasd vertelde ik mijn man over mijn nieuwe kennis en meteen bij de volgende knuffel paste hij die toe, hij nam krachtig de leiding en ineens voelde ik het weer, zijn vaste greep vertaalde zich in mijn hoofd in overgave; de handelingen zelf waren onveranderd, alleen de druk ervan was anders en mijn lichaam reageerde onmiddellijk. ‘Hoewel ik wel altijd een vermoeden heb gehad dat ik autisme heb, heb ik me pas een jaar geleden laten testen. De diagnose heeft me duidelijkheid gegeven en helpt me aan een interpretatiekader. Zonder had ik de eenvoudige oplossing van ons fysieke probleem misschien wel nooit gevonden. Intussen is alles weer als vanouds, onze relatie weer licht en vol energie. Meer dan ooit zijn we samen één.’</p>]]></description>
      <guid>https://www.volkskrant.nl/volkskrant-magazine/juist-omdat-ik-me-geen-raad-weet-met-oppervlakkige-contacten-is-ons-leven-met-elkaar-enorm-rijk~bd8d2159/</guid>
      <pubDate>Sun, 11 Feb 2024 00:00:00 +00:00</pubDate>
    </item>
    <item>
      <title><![CDATA[‘Wekelijks wilde ze er op het absurde af aan worden herinnerd dat ik alleen van haar hield en van niemand anders’]]></title>
      <description><![CDATA[<p>‘Kerstvakantie 2023. In een T-shirtje lag ze languit op bed in de hotelkamer op Terschelling. Ik zat schuin tegenover haar, op de rand van het bed. We hadden een paar leuke dagen achter de rug. Die middag nog zaten we aan de bar in een bruin cafeetje, hadden plezier en speelden Beverbende, we hadden gewandeld en gefietst in de regen en lekker gegeten. Zo’n drie jaar nadat we elkaar voor het eerst hadden ontmoet. Ik herinner me hoe opgetogen ik die eerste keer was, hoe ze bewoog en praatte. We hadden afgesproken in een park en huppelend en zoenend liepen we na afloop terug naar onze auto’s, er vast van overtuigd dat wij de rest van ons leven samen zouden blijven. ‘Nu staarden we kalm voor ons uit, zij in afwachting van mijn oordeel. Voordat we op de boot waren gestapt, hadden we afgesproken dat we het op Terschelling ook over ‘ons’ zouden hebben. Er hadden zich te veel dingen voorgedaan die onze relatie hadden ondermijnd en waaraan we beiden langzaam onderdoor gingen. In haar ogen was mijn liefde nooit groot en exclusief genoeg. Wekelijks wilde ze er op het absurde af aan worden herinnerd dat ik alleen van haar hield en van niemand anders. ‘Een paar dagen eerder, tussen Kerst en Oud en Nieuw, beleefden we een dag als die van een verliefd stel uit een romantische komedie. We werden wakker, deden acrobatiek in het kamertje dat ik daarvoor speciaal had ingericht, zij balanceerde op mijn handen en benen en zoals altijd wanneer we dat deden, voelde het intiem en krachtig tegelijk. Bij acrobatiek moet je op elkaar kunnen vertrouwen, en daar tussen die vier muren was vertrouwen nooit een probleem. ‘’s Middags gingen we de stad in, hebben gewinkeld en kochten een nieuwe garderobe voor haar, pashokje in, pashokje uit. Daarna doken we een café in en arm in arm liepen we door een feestelijk verlichte winkelstraat naar huis, toen ze ineens zei: Met welke vrouwen loop je nog meer arm in arm over straat? Ik hield mijn pas in, voelde mijn armen en benen loodzwaar worden, mijn hoofd stroomde vol mist. Daar gaan we weer, dacht ik, alsjeblieft, nee. Het was een patroon geworden. Telkens, en altijd op momenten die ik niet zag aankomen, doken die giftige vragen op, vragen zonder enige directe aanleiding die alle liefde deden verlammen. ‘‘Met geen enkele’, antwoordde ik mat, zonder de illusie haar te kunnen overtuigen. ‘En die ene vriendin dan’, ging ze verder, ‘die vrouw die ziek is, ook niet met haar? Ik zie jullie zo voor me, samen.’ Ik haalde mijn schouders op. Heel lang had ik gedacht dat ik haar vragen kon vermijden door mijn eigen gedrag aan te passen. Om haar onzekerheid weg te nemen was ik tot allerlei bochten en offers bereid. Maar haar honger naar bevestiging was onstilbaar en haar argwaan bleef: ‘En die nieuwe collega dan, zij appt je wel heel vaak, is ze verliefd op je?’ En dan ging weer van het ene op het andere moment een gezellige avond kopje onder in het moeras van haar onnavolgbare hersenspinsels. ‘Zelf had ik ook mijn onzekerheden. Met mijn lengte van 2 meter 12 ben ik voor velen vooral ‘die lange man’, en ik kon maar niet geloven dat ik dit wonder van een vrouw zomaar in mijn schoot geworpen had gekregen. Zij had een wilder verleden dan ik, had aan aandacht van mannen nooit gebrek. Ik had er alles voor over haar te houden. Dus toen ze een keer vroeg of ik haar voortaan elk bericht dat ik van andere vrouwen kreeg wilde laten lezen, zei ik: ‘Natuurlijk, waarom niet, als ik je daarmee kan helpen. Ik heb niks te verbergen.’ Ik had moeten zeggen: ga in therapie, los het op, maar in plaats daarvan maakte ik haar welbevinden tot mijn eigen verantwoordelijkheid, begon ik het contact met mijn vriendinnen uit de weg te gaan en verwaarloosde oude vriendschappen. ‘Na een afschuwelijke ruzie afgelopen zomer, ben ik op een avond op zolder gaan slapen. Midden in de nacht werd ik zwetend en duizelig en misselijk wakker. Ik dacht dat ik een beroerte had, maar in het ziekenhuis waar ik met een ambulance naartoe werd gebracht, bleek dat er iets mis was met mijn evenwichtsorgaan, een aandoening die voortkomt uit hevige stress. Toen begreep ik dat deze relatie me te gronde richtte. In een opwelling van lijfsbehoud maakte ik het uit. ‘En toch kwamen we een paar maanden later weer bij elkaar. Ik wilde zo graag begrijpen waarom ze deed zoals ze deed en hield mezelf voor: als ik nou nog één poging doe haar te doorgronden, snap ik straks waar haar angst vandaan komt en is de oplossing binnen handbereik. We kunnen toch niet onze grote liefde vergooien vanwege een dom misverstand? Tijdens mijn ziekenhuisverblijf had ze mijn hele telefoon uitgeplozen op zoek naar ‘bewijzen’, maar dat zag ik niet als bezwaar maar juist als een frisse aanzet van een nieuwe start. Want nu ze niets had gevonden, moest ze wel inzien dat ze exclusief voor me was. Maar rationele argumenten hadden geen vat op haar. En zo kwam het dat ik na die laatste blijk van wantrouwen in die romantisch verlichte winkelstraat in december, alle strijdlust voelde wegglijden. Hoop had me drie jaar op de been gehouden. Hoop dat zij als volwassen, slimme vrouw op een dag haar jaloezie wel onder controle moest krijgen. ‘Zittend op dat hotelbed in Terschelling, nu eens haar aankijkend, dan weer met mijn blik op de muur gericht, zei ik rustig dat onze relatie was afgelopen. Ze keek me niet aan maar stond op, kleedde zich aan en vroeg of ik wilde vertrekken. ‘Ik begrijp het’, zei ze kil, ‘ik neem het je niet kwalijk.’ Ik antwoordde: ‘Het hoeft niet zo te gaan. We kunnen nog even praten, nog een paar dagen samen doorbrengen, want er is zoveel wel mooi.’ ‘Nee, nee’, zei ze. ‘Ik wil dat je gaat.’ Dat is nu een paar weken geleden. Ik heb de eerste veerboot naar het vasteland genomen en we hebben geen contact meer gehad. Dat wil ik ook niet. Ik ben bedroefd, maar ook blij met de rust. Voor het eerst in lange tijd slaap ik weer goed.’</p>]]></description>
      <guid>https://www.volkskrant.nl/volkskrant-magazine/wekelijks-wilde-ze-er-op-het-absurde-af-aan-worden-herinnerd-dat-ik-alleen-van-haar-hield-en-van-niemand-anders~b73d2b67/</guid>
      <pubDate>Thu, 1 Feb 2024 00:00:00 +00:00</pubDate>
    </item>
    <item>
      <title><![CDATA[‘Ons huwelijk was nooit een succes geweest en dat zou het nooit worden. Maar wel als voedingsbodem voor het gezin’]]></title>
      <description><![CDATA[<p>‘Opgegroeid in een onveilig gezin, trouwde ik mijn man omdat hij rust bood. Hij was zo’n beetje de eerste normale man die ik tegenkwam, het was vrolijk en gezellig, maar er ontbrak ook iets. Ik had altijd moeite moeten doen voor aandacht, zowel bij mijn vader als bij mijn veelal onbetrouwbare eerdere vriendjes. Nu had ik een man die zonder voorwaarden en plooibaar was. Hij was er gewoon, aardig en wel, en liet toe dat ik mijn grenzen steeds meer opzocht en relaties met andere mannen aanbond. Diep in mijn hart hoopte ik dat hij me tot de orde zou roepen. Ik wilde dat hij mij de monogamie zou opleggen die mijn ouders mij niet hadden voorgeleefd. Dat hij zou zeggen: zo gaan we het doen en niet anders, want bij een huwelijk hoort trouw. ‘Hij moest mij voorschrijven hoe te leven, dat was mijn kinderlijke beeld van veiligheid. Maar hij riep geen ‘stop’, liet me begaan, en wat we seksuele vrijheid noemden werd onverschilligheid en zorgde voor veel onuitgesproken pijn. Van diep emotioneel contact is tot op de dag van vandaag geen sprake, de constante in ons huwelijk wordt gevormd door ons harmonieuze gezinsleven met onze drie kinderen voor wie hij een zorgzame vader is. Intimiteit hebben we allang niet meer. Ik heb in het verleden weleens voorgesteld in therapie te gaan, een bezoek te brengen aan een seksuoloog, maar dat wilde hij allemaal niet. De vraag of hij aseksueel was, heb ik ook weleens gesteld, maar zijn reactie was altijd kort en ontkennend. ‘Hij antwoordde met drinken. Vlak voor onze jongste in 2010 werd geboren, ontdekte ik dat hij verslaafd was. Na een ontwenningstraject lukte het hem nuchter te worden, maar twee jaar geleden betrapte ik hem opnieuw. Ik stond in de keuken en ineens zag ik hem door het raam achter in de schuur met een glas wijn aan zijn mond, drinken deed hij altijd staand. We keken elkaar recht in de ogen. Ik had al lang een vermoeden dat hij weer begonnen was, had hem er ook vaak op aangesproken, maar vond dat ik maar beperkt recht had op moralisme. Dat dit huwelijk niet was geworden wat we er beiden van hadden gehoopt, was immers ook mijn schuld. De betekenis van al mijn verliefdheden, zeker die ene helemaal in het begin van ons huwelijk, had ik nooit moeten negeren. Misschien hadden wij zelfs nooit moeten trouwen. ‘Nu keek hij me aan vanuit de schuur. Getroffen, betrapt. Ik liep naar boven, de was moest nog gevouwen. Het was alsof de sluiers die alles wat mis was hadden bedekt, in één keer werden weggetrokken. Het punt waar we ons nu bevonden, was ontdaan van hoop en schoonheid. Een man en een vrouw, twintig jaar getrouwd, hij alcoholist, zij op zoek naar iets wat ze nooit bij hem zou vinden. Ik huilde toen hij naast me kwam staan. Toch wisten we allebei dat scheiden geen optie was. Wat zou dat oplossen? Twee huishoudens zijn duur, we zouden nooit meer met vakantie kunnen, ik zou vaker tegen mijn zin alleen zijn. En belangrijker: niemand van ons vijven zou er na een scheiding op vooruitgaan, zeker de kinderen niet. ‘Nog diezelfde dag regelde hij een afkicktherapie en vervolgens gingen we met z’n vijven op vakantie. Het werd de meest relaxte vakantie ooit. Niet dat we, aangekomen op de bodem, ineens inzagen hoeveel kostbaars we aan het vergooien waren, zo romantisch zijn alleen liedjes en films. Wat veranderde, was dat we beiden inzagen dat de verwachtingen die we twintig jaar hadden gekoesterd, niet waren ingelost. Daar konden we ons beter bij neerleggen. Ons huwelijk was nooit een succes geweest en dat zou het nooit worden. Maar als voedingsbodem voor het gezin was het wel een succes. Mijn man was altijd een zeer betrokken vader, hij bracht en haalde onze puberkinderen naar sportclubs, hij deed zelfs de boodschappen. Wij hadden weliswaar geen diepgravende gesprekken, maar als ik me niet goed voelde, luisterde hij wel, en sprak een of ander opbeurend zinnetje waardoor ik toch het gevoel had te worden gezien. We hadden zelden ruzie en de kinderen hadden nu wel twee opvoeders. ‘Wat als we korte metten maakten met alle ideeën van ‘wat hoort’, met alle verwachtingen die, zonder dat we dat ooit hardop hadden uitgesproken, al die jaren de beleving van ons huwelijk hadden bepaald? De lucht klaarde op toen we elkaar toestonden van gebrekkige echtelieden prima kameraden te worden, van een kristallen paleis werden we een betonnen bunker die tegen een stootje kan. Tijdens die zomervakantie van 2022 merkte ik voor het eerst dat hij niet langer gebukt ging onder het gevoel altijd tekort te schieten, en ook mijn eigen schuldgevoel verdween. Het huiselijk geluk waar ik zelf als kind zo naar had gehunkerd, bleef bestaan. ‘Zelfs toen ik afgelopen zomer enorm in de war raakte van het hernieuwde contact met een ex-klasgenoot en ineens niet meer wist waar ik het zoeken moest van verliefdheid, was mijn man er om me te troosten. Het is niet dat wij zo veranderd zijn, onze perceptie is veranderd. Ik zie hem niet langer als de man die geen grenzen stelt en wars is van aanrakingen, maar als de man die hij wel is. Hij is mijn constante, mijn hulp, de vader van mijn kinderen. ‘Toen hij mij zag huilen om die man die mij in no time het hoofd op hol had gebracht, schermde hij me af voor de kinderen: mama heeft het zwaar op haar werk. Voor Moederdag schreef hij: ik hoop dat je snel je levenslust terugvindt. En toen hij op een vroege ochtend terugkwam na zijn nachtdienst en mij wanhopig aantrof bij het aanrecht, vroeg hij lief: hoe gaat het? En dat was genoeg. Mijn moeder heeft nooit van haar kinderen gehouden, mijn zussen zijn misbruikt. Ik realiseer me dat dit impliciete gezinsgeluk voor mij nu belangrijker is dan intimiteit en praten over gevoelens, hoezeer ik daar ook naar verlang. Alle gebutste verledens ten spijt, hebben we toch maar mooi met zijn tweeën een nieuwe relatievorm ontwikkeld: die van twee ouders die ontspannen onder één dak leven, in twee aparte bedden slapen en met hun drie kinderen een gezin vormen, samen op vakantie en naar familiefeestjes gaan.’</p>]]></description>
      <guid>https://www.volkskrant.nl/volkskrant-magazine/ons-huwelijk-was-nooit-een-succes-geweest-en-dat-zou-het-nooit-worden-maar-wel-als-voedingsbodem-voor-het-gezin~bc143200/</guid>
      <pubDate>Thu, 25 Jan 2024 00:00:00 +00:00</pubDate>
    </item>
    <item>
      <title><![CDATA[‘Waarom blijft deze afloop mij tot de dag van vandaag kwellen? Waarom werd deze afwijzing een levenslange obsessie?’]]></title>
      <description><![CDATA[<p>‘Op een zaterdag in 1970 stond ik als 21-jarige in een dancing in Eindhoven en keek om me heen. Twee jaar eerder was mijn vader overleden en elk weekend ging ik van mijn studentenkamer naar mijn moeder om haar bij te staan. Nu snakte ik weer naar vrijheid. Ik was toe aan verkering, iemand met wie ik het verdriet achter me kon laten. Aan de rand van de dansvloer zag ik een meisje staan. Ze droeg een korte rok en had blonde haren. In haar houding ontwaarde ik iets benaderbaars. Ook haar zus naast haar bleek geen belemmering en al snel dansten we op Du van Peter Maffay en op wat andere soulnummers waarvan de namen me zijn ontschoten. ‘Tussen het dansen door stonden we zij aan zij met een glas in ons hand. Praten deden we niet. Het samenzijn met dit meisje dat alle aandacht had voor mij was al fijn genoeg. Woorden moet je wegen, dansen is gewichtloos. Toen ik haar tegen het einde van de avond meevroeg naar het carnaval de week erna, keek ze me aan en glimlachte en had ik het verrukkelijke gevoel dat ik beethad. ‘De zaterdag erop kwam ze met de bus naar Eindhoven en op mijn brommer reden we naar de bar-dancing waar we hebben gehost. Ik was blij, al wist ik eigenlijk nog steeds niets van haar, behalve dat ze werkte in een dorp verderop. Na afloop bracht ik haar naar de bushalte en vroeg of we elkaar de week erop weer konden zien. Ineens begon ze zomaar zacht te huilen. Ik schrok, hoe kon zo’n gewone vraag haar zo raken? Even daarvoor waren we naar de fietsenstalling gelopen, hadden voorzichtig een zoen uitgewisseld en nu ging alles een kant op die ik niet had kunnen voorspellen. ‘Een paar weken eerder had ik met een ander meisje ook al een blunder begaan. Na een dansfeestje had ik haar naar huis gebracht en toen ze vroeg of ik mee naar binnen kwam, had ik bedremmeld geantwoord: ik weet niet. Mijn vader is net overleden, dus. Oké, had ze geantwoord, ik snap het, tot ziens. Haar doortastendheid had me pijnlijk verrast, voortaan zou ik het anders aanpakken, maar nu stond ik hier dus tussen de fietsen met een verdrietig meisje. Ik troostte haar niet. Ik ging ervan uit dat zij net als ik haar verdriet, wat de oorzaak ook moge zijn, liever voor zichzelf hield. Haar tranen moesten haar even zijn ontsnapt, het was vast niet de bedoeling dat ik ze zag, laat staan dat ik door zou vragen. Haar ogen glansden en ik sloeg de mijne neer. Ik wist niet wat te zeggen, dus ik zei niks. Vooruit, was haar antwoord, volgende week weer. Eerst aarzelde ze en nadat haar ‘vooruit’ had geklonken, wist ik niks beters in te brengen dan: dat geeft toch allemaal niks, we zien volgende week wel weer. ‘Wat ik daarmee bedoelde, weet ik vijftig jaar later nog steeds niet. Ook niet waarom dit alles me nog steeds bezighoudt. Een paar jaar nadat het was uitgegaan tussen ons, ontmoette ik mijn huidige vrouw. We zijn al bijna vijftig jaar samen, en toch speelt ongemak over deze korte relatie nog bijna wekelijks door mijn hoofd. Mijn verliefdheid destijds had nauwelijks andere voeding dan haar korte rokken en touwschoenen die zoveel aantrekkelijker waren dan de broeken en hoge rijgschoenen waarmee mijn vrouwelijke medestudenten zich kleedden. Je zou zeggen dat deze ogenschijnlijke oppervlakkigheid mij minder serieus maakte, maar het tegendeel was waar. ‘Op een dag reden we op mijn brommer langs het kanaal, we stopten en gingen languit in het gras liggen en keken samen naar de wolken. Toen ik haar wilde kussen, weerde ze me af. En opnieuw vroeg ik niet verder. Niet uit gebrek aan belangstelling, maar uit bewondering en respect. Ik was bang om te worden gezien als een vaderlijk type dat overal zijn neus in steekt. Maar dat zei ik allemaal niet. Ik zweeg ongemakkelijk, rookte nog een sigaret en zei toen: laten we maar gaan, anders komen we nog te laat bij je ouders. Zo gingen we nog een tijdje door. Tijdens een vakantie waren haar zus en broer haar chaperons, ik sliep met haar broer in een tent en ik herinner me nog goed het geluid van de tentritsen in de ochtend, het geluid van de hoop: wie weet zou ik deze dag wat langer met haar alleen kunnen zijn. ‘Weet je wel zeker dat ik het meisje ben op wie je wacht, zei ze toen we terug waren. Ik dacht na, worstelde net iets te lang, waardoor de betekenis van mijn antwoord, ‘je hoeft niet te twijfelen, ik weet zeker dat ik van je hou’, wegvloeide. Tijdens de vakantie was iets raars gebeurd: toen ik met een paar jongens naar de visafslag wilde om vis te kopen, vond zij dat ik bij haar moest blijven. Ik koos op dat moment voor mezelf, dat mocht niet. Om mijn onhandige gehakkel goed te maken, vroeg ik haar naast me te komen liggen op mijn bed. We lagen tegen elkaar aan, zeiden niet zo veel, hielden al onze kleren aan, hadden wat probeerseks, maar het knetterde niet. ‘Geen van beiden verzuchtte: waren we maar vast verloofd. Onervarenheid speelde me parten. Buiten mijn nachtelijke dromen had ik nooit een orgasme gehad, aan zelfbevrediging deed ik niet. Hoe vreemd was het toen ze een dag later toch dacht dat ze zwanger was. Ik werd ontboden door haar vader en vervolgens het huis uitgezet, zelf was ze nergens te bekennen. Ik ben naar haar werk gereden en zij huilde weer. De lelijke brief die ik daarna heb geschreven, heb ik tevergeefs geprobeerd te onderscheppen. ‘Waarom blijft deze afloop mij tot de dag van vandaag kwellen? Waarom werd deze afwijzing een levenslange obsessie? Was het omdat ik me zo kort na de dood van mijn vader opnieuw door het leven had laten overvallen? Toen mijn vader overleed, had ik daar geen grip op, met mijn verkering dacht ik de regie te hernemen. Maar opnieuw bleek dat ik mijn lot niet zelf in handen had. Dit was een afscheid te snel, te veel. Het leven, al het leven, is vol van machteloosheid. Dat was op mijn 21ste een traumatische les.’</p>]]></description>
      <guid>https://www.volkskrant.nl/volkskrant-magazine/waarom-blijft-deze-afloop-mij-tot-de-dag-van-vandaag-kwellen-waarom-werd-deze-afwijzing-een-levenslange-obsessie~bce126a9/</guid>
      <pubDate>Thu, 18 Jan 2024 00:00:00 +00:00</pubDate>
    </item>
    <item>
      <title><![CDATA[‘Het was niets minder dan landen: eindelijk kwam ik terecht waar ik hoorde te zijn’]]></title>
      <description><![CDATA[<p>‘De eerste keer dat ik via een datingapp contact met haar maakte, was het meteen raak. Het was afgelopen zomer, ik was net anderhalf jaar single en had een wild maar onbevredigend voorjaar achter de rug met veel murw makende, losse contacten. Mijn hart ging tekeer, met haar werd de zomer ineens veel lichter. Omdat we allebei kinderen hebben met wie we om beurten op vakantie gingen, ik naar Zweden en daarna zij naar Frankrijk, hebben we zeker een maand geappt voor we elkaar ontmoetten. Wanneer ik ’s ochtends voor de tent in Zweden een vuurtje stookte, stuurde ik mijn eerste berichtje en dat ging zo de hele dag zo door. ‘Er zat een natuurlijke, moeiteloze stroming in onze gesprekken, het was alsof we vanaf het eerste moment op één lijn zaten wat betreft zo’n beetje alles. Het was veel meer dan herkenning alleen, en niets minder dan landen: eindelijk, na een leven vol omzwervingen, daar terechtkomen waar ik hoorde te zijn, en dat allemaal dankzij haar. Onze kennismaking bood mij een nieuw, weids, welkom perspectief en het was alsof niet alleen de liefde maar alles makkelijker werd. Warmte en genegenheid stroomden gul van Zweden naar Nederland en weer door naar Frankrijk en raakten onderweg alles aan wat ze tegenkwamen. Ik werd weer vrolijk, grappig, blij. We lazen simultaan hetzelfde boek van Harry Mulisch, we schreven elkaar over onze mislukte relaties, en toen het eenmaal tijd was om af te spreken, was ik kalm en zelfverzekerd, want ik kende haar toch al? ‘Slank en smal zat ze voor me in een sushirestaurant in Amsterdam. Ze had blonde krullen en een grijns die me rillingen bezorgden. Praten deden we alleen voor de gezelligheid, het aftasten was in de maand ervoor al voldoende gebeurd. Ergens op een gracht hebben we gezoend, ook daaraan ging geen flirten vooraf, want hoe nieuw en goddelijk de ervaring ook was, het was alsof het besluit daartoe voor ons werd genomen, nog voor we dat zelf konden doen. Eenmaal thuis stuurde ze me een nummer van Grant, Hell yes, I’m betting on you. En toen ze ook nog eens liet blijken meteen de dinsdag erop weer te willen afspreken, was ik compleet in de gloria. ‘Ik kocht een wit damasten tafellaken met een rood biesje, bijpassende servetten en champagne, nodigde haar uit voor een picknick aan de rivier bij mijn huis en toen ze het koud kreeg gaf ik haar mijn trui. Ze zat in het onderwijs en kluste bij als museumgids, maar tijdens de privérondleiding zag ik alleen maar haar, haar oplichtende krullen dansten voor mij uit door die grijze mensenmassa. Drie keer is scheepsrecht, jubelde ik in stilte. Twee lange relaties had ik achter de rug, uit beide waren kinderen geboren, nu had ik de vrouw gevonden met wie ik de rest van mijn leven samen zou zijn. Na de eerste keer seks fluisterde ze zacht in mijn oor: ik ben stapelverliefd op jou. In haar fluisterstem meende ik ontroering te horen. ‘Een keer, op weg naar mijn huis, allebei in onze eigen auto, moesten we wachten voor de open brug. Snel stapte ik uit mijn auto en rende 50 meter terug om haar door het raam een kusje te geven. We zagen elkaar zo vaak mogelijk en zij veranderde het kinderschema met haar ex zodat onze kinderloze weekenden samenvielen. Ze was niet alleen prachtig, maar ook een vrouw die niet bang was voor commitment. Eerdere trauma’s had ze overwonnen, vertelde ze. Toen ze begin twintig was, was ze verkracht door haar baas, een vreselijke ervaring waar veel therapie voor nodig was om eroverheen te komen, maar het was haar gelukt. Zij was 45, ik zes jaar ouder. Samen begonnen we opnieuw. ‘Tijdens een gezellig weekend met vrienden van mij sloeg ze zomaar acht baco’s achterover en snoof ze een gram coke naar binnen, en ook al hadden we samen weleens eerder een pilletje geslikt, schrok ik daar wel een beetje van. De keer erop zei ik zo terloops mogelijk: ik vond dat die coke je nogal strak maakte. Daarop was ze even stil, toen pakte ze haar spullen, stapte in de auto en vertrok. Ik stond perplex. Mijn brein blokkeerde volledig. Verslaafd aan dat fijne gevoel dat ze me gaf, kon ik niet denken: die vrouw is gek. Ik wist maar één ding: ik wilde haar zo snel mogelijk terug. ‘Ja, ik kende haar angsten, ze was bang voor onweer, spinnen, enge mannen. Een keer na een drankje op een terras raakte ze in paniek toen ik even achteropraakte, ze was bang om alleen in het donker te zijn. Maar ik was er zeker van dat dit alles zou vervagen, zachter zou worden, afgevlakt, door onze gedeelde liefde. Ik deed alles voor haar, las ineens artikelen over reïncarnatie, was attenter dan ik in lange tijd was geweest en zag mezelf niet langer als de tweemaal gefaalde echtgenoot, maar als de man die met de derde vrouw al zijn fouten goed zou maken. Verliefdheid heeft misschien veel minder met de ander te maken dan vaak wordt gedacht. Verliefdheid is misschien niet meer dan projectie. In haar ogen zag ik een mooiere versie van mezelf, ik kreeg mijn zelfliefde weer terug. Dus toen ze na drie dagen stilte weer contact opnam, was ik alleen maar opgelucht en vermeed ik ongemakkelijke vragen. ‘Maar niet lang daarna belde ze. Haar stem klonk kil en mechanisch alsof ze even snel een kutklusje moest doen. Vrijdagochtend was het, 10 uur. Ze voelde het niet meer, zei ze. Ze maakte het uit. Een verklaring had ze niet. Toen hing ze op. In de dagen erop appte ik haar, maar ze blokkeerde me, ik stuurde sms’jes en keek iedere ochtend tevergeefs in mijn brievenbus. Ik kon maar niet begrijpen wat er was gebeurd. Toch bindingsangst? Toch dat trauma? Kun je een verkrachting op je 22ste eigenlijk wel verwerken zonder iedere man te haten? Niet elk besluit heeft een duidelijke reden en kennelijk kan een vrouw je drie maanden heel leuk vinden en daarna niet meer. Wreed is het wel. Iemand die een ander een been eraf rijdt komt in de gevangenis, maar de vrouw die mijn hart verbrijzelde liep een dag later alweer stralend met een ander op het Amsterdam Dance Event.’</p>]]></description>
      <guid>https://www.volkskrant.nl/volkskrant-magazine/het-was-niets-minder-dan-landen-eindelijk-kwam-ik-terecht-waar-ik-hoorde-te-zijn~bd17b056/</guid>
      <pubDate>Thu, 11 Jan 2024 00:00:00 +00:00</pubDate>
    </item>
    <item>
      <title><![CDATA[‘Intuïtief begreep ik dat ik niet te dicht in de buurt moest komen van deze best aantrekkelijke medecursist’]]></title>
      <description><![CDATA[<p>‘Op de eerste dag van de vierdaagse managementcursus liep ik de grote zaal in waar alle groepen bijeenkwamen voor een inleidend praatje. Het was een schuin aflopende zaal, en in een van de rijen bij het gangpad zat een man die keek of hij het allemaal een grote grap vond. Een best aantrekkelijke man, niet echt mijn type, maar intuïtief begreep ik dat ik niet te dicht in zijn buurt moest komen. Hij had iets bijzonders wat ik niet onder woorden kon brengen, en wat ook niet hoefde, want ik wist dat ik erop kon vertrouwen dat mijn hoofd altijd de controle zou blijven houden over mijn buik. Wat er in die fractie van een seconde gebeurde was dus in feite verwaarloosbaar, een dwaling van het hart. Na afloop liep ik naar het zaaltje waar de elf deelnemers van mijn cursus werden verwacht. Ik was een beetje sceptisch over het hele concept dat je in vier dagen kon leren leidinggeven, maar ik was nu eenmaal door mijn vakgroep aangesteld om een tijdje de managersfunctie te bekleden, en vond dat ik wel wat handvatten kon gebruiken. In zekere zin keek ik er ook naar uit: vier dagen in een hotel en niet hoeven nadenken over wat er ’s avonds gegeten moest worden. Toen de best aantrekkelijke maar gevaarlijke man ook in mijn groepje bleek te zitten – hoe bizar dat de enige die me tussen die honderden deelnemers was opgevallen nu ook in mijn klasje was ingedeeld – schrok ik wel een beetje. In de kring koos hij de plek naast mij en tijdens de voorstelronde waren wij de enigen die niet vertelden of we waren getrouwd of niet en hoeveel kinderen we hadden – in mijn geval geen. Want wat deed het ertoe? Ik droeg een trouwring, dat zei genoeg. Even later hadden we tijdens een pauze een kort gesprek. Hij zei: het lijkt wel of ik met een vrouwelijke versie van mezelf sta te praten. Ik begreep wat hij bedoelde, beiden gereserveerd, rationeel, beheerst. Hij had blauwe ogen. Daar val ik niet op. Viel ik op hem? Wat was het precies wat er gebeurde? Verliefdheid was het niet, dat is in mijn ogen iets wat langzaam groeit. Als ik dat verhitte gevoel een naam zou moeten geven, zou ik het met enige tegenzin een crush noemen. Ik was al langer dan vijftien jaar getrouwd, en er het type niet naar dat twijfelt of tornt aan eenmaal gemaakte afspraken. Ik kon me geen voorstelling maken van mezelf met een andere man. ’s Avonds tijdens het eten meed ik hem. Ik bijt niet, zei hij lachend toen hij met een vanzelfsprekend gebaar de stoel naast me pakte en plaatsnam. Die avond in bed kon ik niet slapen. Er was die dag veel omgewoeld. Zo’n cursus bleek vooral over emoties te gaan, en aan het einde van die eerste dag had iedereen wel een keer gehuild behalve hij en ik. Als wetenschapper houd ik me meestal verre van rommelige zaken als emoties. Maar nu, in deze vreemde omgeving, na deze merkwaardige ontmoeting met een man die zei op mij te lijken, die me in de war bracht, begon ik ineens na te denken over dat wat er allemaal nog meer verborgen lag achter alles wat ik tot dan toe vanzelfsprekend vond. Mijn man ik waren piepjong toen we verliefd werden, maar emoties waren al die jaren een beetje ondergeschoffeld. Het ontbrak ons aan gereedschap ermee om te gaan. Wanneer mijn man bijvoorbeeld zei: ik wil verhuizen naar een groter huis, dan pakte ik de telefoon en belde de makelaar. Wanneer hij zei: ik wil een sabbatical, dan hadden we het niet over de reden waarom hij dat wilde, wat hem niet beviel aan zijn leven, maar dan zetten we alles in werking om dat voor elkaar te krijgen. En toen hij vervolgens een jaar lang zat te kniezen, was praten daarover lastig, want praten mist het element van handelen. Als het gaat om liefdestaal, was die van ons nogal op handelen gebaseerd, zag ik die nacht in dat hotel ineens in. Een plotseling helder inzicht, alsof er een gordijn werd opengetrokken: ik probeerde lang mijn huwelijk goed te houden met een wetenschappelijke benadering: op rationele kracht, heel praktisch. Misschien werd het tijd voor verandering. Toen we op een van de cursusdagen die volgden door de cursusleidster in tweetallen het bos in werden gestuurd en wij samen tussen het frisse voorjaarsloof over de paden liepen, vroeg hij: waarom zijn je man en jij eigenlijk bij elkaar, wat vind je leuk aan hem? Ik dacht na. Ik begreep dat ik niet wegkwam met: omdat ik hem nu eenmaal al zo lang ken. Of: omdat ik nooit ook maar een keer heb overwogen dat mijn huwelijk misschien eindig kan zijn. ‘Ik weet het niet meer’, zei ik en schrok vervolgens van de harde onnozelheid van die woorden. Op de laatste avond zoenden we. In dat bos. Hij was een stuk langer dan mijn man en ik moest op mijn tenen staan om erbij te kunnen en het was een prima zoen, maar ook een stuurloze zoen. Niet een die de keuze voor deze vreemdeling inluidde, maar wel het afscheid van mijn huwelijk. Ik dacht ook nog: straks ziet iemand ons. Eenmaal thuis zette ik mijn man op de bank en zei dat we moesten praten. Hij was verbaasd toen ik vertelde wat ik had besloten, raakte in paniek en probeerde me op andere gedachten te brengen, maar al binnen twee weken begreep hij dat ik gelijk had. Na meer dan vijftien jaar waren wij voornamelijk samen uit compassie, plichtsbesef en gewoonte en dat was niet voldoende. Ons grote huis was zo verkocht en een maand later had ik mijn eigen appartement. Ik date weer en ontmoet mannen van mijn leeftijd die soms al drie lange relaties achter de rug hebben. Heel leerzaam. Het lukt me steeds beter mijn emoties serieus te nemen. De best aantrekkelijke man met de blauwe ogen heb ik nog wel een paar keer gezien, maar wij zijn het niet voor elkaar. Hij was er vooral voor het duwtje.’</p>]]></description>
      <guid>https://www.volkskrant.nl/volkskrant-magazine/intuitief-begreep-ik-dat-ik-niet-te-dicht-in-de-buurt-moest-komen-van-deze-best-aantrekkelijke-medecursist~b3e6e1cd/</guid>
      <pubDate>Thu, 4 Jan 2024 00:00:00 +00:00</pubDate>
    </item>
    <item>
      <title><![CDATA[‘Wat zal sneller groeien, haar liefde voor mij en mijn land of haar heimwee?’]]></title>
      <description><![CDATA[<p>‘In haar ogen zag ik iemand zonder oordeel, iemand die heel simpel alleen maar wilde weten wat ik te zeggen had, en die graag wilde vertellen over haar eigen leven in Brazilië. Het eerste contact ontstond via een internationale datingsite en in het begin waren alle ontmoetingen via FaceTime. Allebei met een laptop naast ons. Ieder woord, iedere zin die we zeiden zochten we op met Google Translate. Zij sprak Portugees, ik Engels en Nederlands. De gesprekken hadden weinig diepgang en gingen tergend langzaam. Toch was er iets wat ons elke dag weer naar elkaar toe trok. ‘Een beetje maf vond mijn moeder het, wat was er mis met Nederlandse meisjes? Helemaal niets, net zomin als er iets mis is met het verderop te zoeken. Hoe ver dat verderop dan precies mocht zijn, en wat ik daar dan zocht, daarvan had ik geen idee. Toen we begonnen zag ik onze videosessies als het begin van een nieuwe vriendschap, wie weet een flirt. Dat niet-Nederlandse van haar, het onalledaagse, te horen hoe alles in Brazilië draaide om familie en de wij-cultuur, hoe ze haar dagen grotendeels liet bepalen door toevallige ontmoetingen met broers en zussen en neven en nichten en vriendinnen die al dan niet bleven eten beviel me op een of andere manier, en misschien waren haar verhalen ook wel een manier om te reizen terwijl ik gewoon thuisbleef. ‘Het waren de nadagen van corona, in het dagelijks leven was vertraging gekomen. Ik woonde nog bij mijn ouders, het contact met Brazilië was ook gewoon afleiding. Zonder subtiele nuances in taal, zonder dat we samen konden uitgaan, of zelfs maar een keer koffie konden drinken – allemaal dingen waarvan ik altijd had gevonden dat ze onontbeerlijk waren om iemand goed te leren kennen – groeide er iets. Wederzijdse nieuwsgierigheid laat zich niet frustreren door gebrekkige communicatie en wordt daar misschien juist door opgewekt. ‘Onze gedeelde toewijding, de moeite die we erin staken zoveel mogelijk te begrijpen van wat de ander vertelde, was veelzeggender dan woorden. Door ieder woord op te zoeken, kreeg ieder woord nadruk en evenveel betekenis. Na een half jaar had ze zoveel geleerd van het Engels waarmee ze steeds vaker haar Portugees doorspekte, dat we onze laptops zelfs konden dichtklappen, en verder gingen zonder vertaalapps. De vraag ‘wanneer zien we elkaar?’, werd steeds vaker uitgesproken, tot uiteindelijk alle uitreisbeperkingen werden opgeheven, en ze besloot voor drie maanden naar Nederland te komen. Zo lang, vroegen mijn vrienden, en wat als het tegenvalt? Maar ik had toen al bijna een jaar dagelijks contact met haar, wat kon er tegenvallen? ‘Op Schiphol herkende ik haar meteen. Samen met een andere passagier kwam ze lachend door de gate naar buiten gelopen. Zweet plakte op mijn rug en in mijn buik werd een vuurtje aangestoken. Een paar vonken ontsnapten en vatten vlam in mijn hoofd dat plotseling begon te gloeien. Toen zette mijn lichaam zichzelf in beweging, ik weet althans heel zeker dat ik het niet was die daartoe opdracht gaf. Mijn benen hadden hun eigen wil, leek het, en ik volgde gehoorzaam. Ik pakte haar middel en kuste haar zonder aarzelen op haar mond. Van tevoren had ik me geen voorstelling gemaakt van de eerste aanraking, een eerste kus, ik dacht: dat komt wel goed. ‘Een paar seconden keek ze mij recht in de ogen. Daar zijn we dan, zei die blik. Het werd tijd. Ik beefde, mijn knieën trilden. Het klopt wat ze zeggen van die knikkende knieën, ik heb het zelf gevoeld. Zoveel videogesprekken en nu was ze er echt. En zo stormachtig als de onrust kwam, zo snel verdween die weer. Hand in hand liepen we naar de auto. Wanneer iemand ons toen had gezien, zou die nooit hebben gedacht dat dit onze eerste ontmoeting was. We waren als een stel dat elkaar een tijdje niet heeft gezien en nu samen naar huis gaat. Als er al iets ongemakkelijk was, dan was dat omdat elke beweging en handeling samen nieuw was, voor het eerst samen door de gangen van Schiphol, voor het eerst samen met de lift naar de parkeergarage. Het was of ik nooit eerder de hand van een meisje had gevoeld en vastgehouden, nooit eerder een meisje had gezoend. Van onzekerheid was geen sprake. Zulk soort spanning, zulk soort zweet, was het niet. Eerder de spanning: we zijn duidelijk echt begonnen, en wat nu? ‘Ze moest wennen aan de Nederlandse directheid die ze aanzag voor botheid. En toen ze toegaf dat ze twijfelde over seks voor het huwelijk omdat de katholieke kerk dat verbiedt, dacht ik wel even: welke consequenties voor haar denken heeft haar geloof nog meer? En tot welke misverstanden gaat dat leiden? Inmiddels woont ze hier en wordt ze steeds Nederlandser, ze heeft vrienden gemaakt en vond werk als schoonmaker. Ze leert Nederlands. ‘Mop’ en ‘bezem’ en ‘goedemorgen’ waren haar eerste woorden. ‘Soms denk ik: kan ik haar wel het leven bieden waar ze op gehoopt had toen we samen kwamen? Want zelf verdien ik ook niet al te veel. Ik kan geen iPhone voor haar kopen. Verwacht ze dat? Met welk idee kwam ze naar Nederland? Ze zegt: je doet genoeg voor me, en ik vind het prima nu even te werken beneden mijn niveau, dan kan ik me concentreren op de taal en houd ik tijd over om te sporten. Maar hoe interpreteer ik haar tranen wanneer ze met haar petekind heeft gesproken die vraagt wanneer ze nu eindelijk thuiskomt omdat ze haar in Brazilië allemaal missen? ‘Dan krimp ik ineen en is het of ik voor duizend man een voordracht moet houden, dan klopt mijn hart als een gek in mijn keel en hoor ik als het ware die gevreesde woorden al: we moeten praten, en dat dan die uitleg volgt, dat ze haar familie mist en terug wil. Wat zal sneller groeien, haar liefde voor mij en mijn land of haar heimwee? Ik hoop dat ze het geduld kan opbrengen te wachten tot we samen kunnen gaan. We sparen om in Brazilië te investeren in projecten met straatkinderen. Ons werk en onze nationaliteit zijn niet onze identiteit, dat zijn onze liefde en onze idealen.’</p>]]></description>
      <guid>https://www.volkskrant.nl/volkskrant-magazine/wat-zal-sneller-groeien-haar-liefde-voor-mij-en-mijn-land-of-haar-heimwee~b7894cc0/</guid>
      <pubDate>Thu, 28 Dec 2023 00:00:00 +00:00</pubDate>
    </item>
    <item>
      <title><![CDATA[‘In de weken na zijn dood wilde ik het liefst achteruit in plaats van vooruit, terug naar hem’]]></title>
      <description><![CDATA[<p>‘Nog weken na zijn dood voelde ik felle steken in mijn hart. Zo fysiek is rouw dus. Als ik niet beter wist, had ik de dokter gebeld: er is iets mis met mij, misschien een hartaanval. Jarenlang had ik me tijdens zijn ziekbed kunnen voorbereiden op het moment dat hij er niet meer zou zijn. Maar toen het zover was, maakte ik beneden aan het aanrecht gewoon zoals iedere dag zijn havermoutpap en at die vervolgens zelf op. Wat wil je verder nog eten, vroeg ik hardop. Ik draaide me om, de stoel waarop hij altijd zat, was leeg. Zo waren we op elkaar ingespeeld, gewoonten laten zich niet stoppen door de dood. ‘Van de negentien jaar dat we samen waren, was hij er elf ziek. Ik hoor nog altijd zijn: ‘Wil je even...?’ ‘Help je even?’ ‘Zou je...?’ Maar mentaal was hij sterk en autonoom. Hij bepaalde zelf of er een stagiaire mee mocht als de thuiszorg kwam, hij bepaalde zelf of hij wel of niet onder de douche wilde – niet ik, niet de zorgverleners. Zijn begrafenis in 2020 was een eenzame coronabegrafenis met slechts een handvol mensen. Ik heb de armen om me heen gemist, de menigte vrienden om na afloop een glas mee te drinken. Misschien, denk ik nu, heeft dit mijn rouwproces vertraagd. In de weken die volgden kwamen steeds wat vrienden langs, maar ik wist niet waarover ik het moest hebben. ‘Want waarover praat je met anderen als je net de man hebt verloren met wie je negentien fantastische jaren hebt doorgebracht? De voorgeschiedenis van diagnose naar diagnose, van pech op pech, kende iedereen al, en het gemis liet zich nog niet onder woorden brengen. Over het prachtige voorjaarsweer kon ik het nog niet hebben, en plannen had ik niet. Mijn lijf was zwak, mijn hart was zwaar. Het was alsof ik van een afstandje naar mezelf keek, ik sprak mezelf toe alsof ik nu degene was voor wie gezorgd moest worden. Ik was blij met de bezoekjes, maar ook blij wanneer ik daarna weer alleen was. Die eerste weken bleef ik het liefst in mijn eigen coconnetje, in huis, in een warm bad. Ik zag ze wel, de vogels buiten met de kleine takjes in hun bek, bezig hun nestjes te maken, maar het was me te veel, de harde stralende zon dreef me naar binnen. ‘’s Ochtends sproeide ik heel vroeg de tuin, contact met buren vermeed ik. Een keer was ik na een doorwaakte nacht al om 8 uur bij zijn graf. Het was er vredig en kalm. Precies hoe ik me ook had willen voelen, hoe ik gehoopt had me te zullen voelen toen ik naar de begraafplaats fietste. Maar eenmaal ter plekke was ik bozig. Ik zag een hoop zand, verdorde bloemen, en dan het weten dat daaronder mijn geliefde lag. Ik zat daar en keek, haalde de druiven en het flesje water tevoorschijn die ik had meegenomen en heel langzaam werd ik kalmer. Het leven ging door, hoe vaak had ik die zin niet in allerlei contexten gelezen en misschien ook wel uitgesproken? Maar letterlijker dan nu werd de betekenis nooit meer. ‘We leerden elkaar kennen toen we allebei ruim de veertig gepasseerd waren. In een eerder huwelijk had ik jong kinderen gekregen en hen in mijn eentje opgevoed. Mijn leven lang was ik moeder en werknemer geweest, van de liefde kende ik nog lang niet alle facetten. Bij het vroege datingplatform dat de Volkskrant destijds beheerde, stonden twee mannen uit mijn regio ingeschreven. De ene vond ik niks, de ander had zijn profiel maar half ingevuld. Dat was hem. Ik daagde hem uit, wie ben je dan, en we raakten aan de praat en werden verliefd. ‘Het bijzondere van daten als de kinderen de deur uit zijn, is dat je veel beter weet wie je bent en wat je behoeften zijn. Na een dienstbaar verleden had ik behoefte me verder te ontwikkelen. Ik ben gaan studeren en hij bracht nog meer nieuwe kennis mijn leven in. Hij was bioloog, wist alles van de natuur, at macrobiotisch toen ik nog karbonades bakte. En het mooie was: we hebben geen moment geprobeerd elkaar te veranderen. ‘Onze relatie groeide en groeide maar. Nieuwsgierigheid en interesse en belangeloze aandacht vormden de bodem. Soms viel ik terug in mijn oude gewoonte het de ander naar de zin te willen maken. Toen de balletvoorstelling waar ik naartoe wilde tegelijk viel met het concert waar hij heen wilde, zei ik: ach, dan gaan we naar dat concert. Maar toen werd hij boos, hij wilde niet dat ik voor hem compromissen sloot. Dus plooiden we het zo dat we naar zowel het concert als het ballet konden. Het verwonderde ons dat zulke liefde als die tussen ons bestond. Zo gelijkwaardig. Zo wederzijds. ‘Al die jaren als kostwinner en moeder had ik me niet eens een voorstelling kunnen maken van de luxe waarin ik nu baadde. Soms keken we elkaar aan en zeiden: dit is echt hè, ja dit is echt. En ook al kon hij niet veel meer op het laatst, op onze speciale ligfietsen reden we de hele omgeving door. Ik achter hem aan, zorgeloos, want hij kende de weg. Ik prijs mezelf zo gelukkig dat ik dit alles heb meegemaakt, ik weet dat het niet vanzelfsprekend is. ‘Het maakt het afscheid nemen tegelijk moeilijker en makkelijker. We hadden het elkaar nog zo beloofd, samen oud worden, op een bankje voor het huis niks doen in de zon. En dan al die kennis, dacht ik die keer en de keren erop aan zijn graf, waar bleef die nu? Alle filosofen die hij kon citeren? De namen van de vogels waarop hij me had gewezen tijdens het fietsen? Alles is samen met hem begraven. Het is nu drieënhalf jaar na zijn dood en elke keer als ik wakker word, sla ik mijn arm om het kussen waar hij altijd lag en wens hem goedemorgen. In de weken na zijn dood wilde ik het liefst achteruit in plaats van vooruit, terug naar hem. Dat is nu aan het veranderen, steeds vaker wint het geluk om wat geweest is het van de pijn. Ik leer: je kunt niet het één willen hebben en het ander niet kunnen dragen.’</p>]]></description>
      <guid>https://www.volkskrant.nl/volkskrant-magazine/in-de-weken-na-zijn-dood-wilde-ik-het-liefst-achteruit-in-plaats-van-vooruit-terug-naar-hem~b6910be6d/</guid>
      <pubDate>Thu, 14 Dec 2023 00:00:00 +00:00</pubDate>
    </item>
    <item>
      <title><![CDATA[‘Ik was slager Tom, dat was mijn kruis en mijn inbox op de datingsites bleef oorverdovend stil’]]></title>
      <description><![CDATA[<p>‘Toen ik op mijn 16de aan mijn vader vroeg of ik door mocht naar de havo, zei hij bars: ‘Wat is de havo?’ En daarmee was het onderwerp van tafel. Ik ging werken in een slachthuis, daarna in een worstfabriek, en heb jarenlang op de slagersafdeling van een supermarkt gestaan voor ik dertig jaar geleden mijn eigen slagerij begon. Maar na mijn scheiding bleek dat mijn beroep op datingplatforms bepaald niet sexy werd gevonden. Dat ik ook van Wolkers hield, van Vestdijk en van jazz, deed er kennelijk niet toe. Ik was slager Tom, dat was mijn kruis en mijn inbox bleef oorverdovend stil. ‘Zelf bleef ik speuren. De foto van de universitair docent met de beetje scheve tand greep me. Behalve die tand had ze lang grijs haar en een neus die iets aan de grote kant was en het was die perfecte imperfectie die me een gevoelige hartsteek bezorgde. Ik maakte contact, maar zij schreef net als alle anderen: Tom, ik zie geen enkele overeenkomst tussen ons. En helemaal ongelijk had ze niet. Zij gaf cursussen aan dezelfde ceo’s die jarenlang de bazen van mijn bazen waren geweest, zij kende de mannen en vrouwen achter alle Nederlandse multinationals persoonlijk. Maar toen drie maanden later haar foto opnieuw voorbijkwam, vroeg ik haar: ‘Heb je de prins op het witte paard al ontmoet?’ En ze grapte: ‘Nee, en ik zit nu in het Midden-Oosten, dus misschien kom ik wel in een harem terecht. Laten we als ik terug ben toch even een kop koffie drinken.’ ‘Het was 22 mei vorig jaar. We hadden afgesproken in een restaurant met een groot terras midden in het bos. Ik droeg suède schoenen, een licht overhemd en een lichtgekleurd jack. Toen ik kwam aanlopen hoefde ik geen moment te zoeken. Ze zat als een amazone met gekruiste benen op het terras, ze stak haar hand op, en toen ik dichterbij kwam, merkte ik dat er een veeg op haar witte broek zat en ze geen enkele poging deed die te verbergen. De oranje trui en de sneakers leken ook een willekeurige greep uit haar kledingkast, en plotseling gebeurde het. Ik werd overmand door een hevige verliefdheid. Zij was het. ‘Nooit eerder had ik me zo veilig gevoeld in de nabijheid van welke vrouw dan ook. Mijn huwelijk was tamelijk kil en van mijn moeder herinner ik me niet één omhelzing of kus, ik geloof niet dat ze ooit een ouderavond heeft bezocht. En ineens, oog in oog met deze bepaald niet gul met schoonheid en elegantie bedeelde vrouw, was het of ik voor het eerst voelde wat liefde echt kon zijn. Geborgenheid, veiligheid, aandacht. Het was natuurlijk absurd, dat ze dat allemaal binnen een paar seconden bij me losmaakte, maar soms is het zinloos je af te vragen waarom iets gebeurt en kun je beter maar gewoon voelen. Ze zei: ‘Tom, het maakt mij niks uit wat je doet, het gaat erom wie je bent.’ En toen ze me een uur later weer gedag zei, vroeg ze: ‘Tom, houd jij van kunst?’ Ik antwoordde dat ik regelmatig met mijn dochter naar musea ga. Ze zei: ‘Mag ik je 06-nummer?’ ‘Drie dagen later waren we samen in Singer Laren en vanaf dat moment begonnen we elkaar zo eens in de week te zien. We gingen naar kunstbeurzen, naar fototentoonstellingen, naar theater, de parade: plekken waar ik nog nooit was geweest. Als je slager bent of bakker leef je voor de zaak. Het culturele leven was grotendeels aan me voorbijgegaan, maar met haar kwam ik overal. En toen ik tijdens een weekend in haar vakantiehuis vroeg wat ze nou het meest had gemist in haar leven, antwoordde ze: ‘Intimiteit, Tom’. Daar had ze een handje van, om steeds wanneer ze iets zei, mijn naam te noemen, waardoor alles meer nadruk kreeg. Ik dacht dat ze met intimiteit seks bedoelde, maar toen ik haar in mijn armen hield, merkte ik meteen dat ze liever alleen vastgehouden werd. Seks kwam in haar hoofd eigenlijk niet op. En ik vond het best. ‘In haar kalme, zachte ogen zocht en vond ik, ja, misschien wel de ogen van mijn moeder, die met diezelfde autoriteit hadden gekeken, maar die mij nooit hadden gezien. In de academica zag ik een superwezen dat wel aandacht voor me had. Een ongelofelijk ontroerende ervaring. De volgende ochtend toen we wakker waren, zei ik: ‘Ik hou van je.’ Het ontviel me. Stom. Want welke vent zegt dit nou tegen iemand die hij pas een maand kent, een vrouw die ook nog eens nog nooit een lange relatie heeft gehad? Ik zag haar denken: die man is gek. Maar het was te laat, grote woorden als deze kun je achteraf niet relativeren, daarvoor zijn ze te autonoom. ‘Diezelfde ochtend, tijdens een wandeling, begon ik zomaar te huilen. Dat raakte haar. Mijn verdriet liep op de zaken vooruit. Ik had gevonden waar ik al mijn leven lang naar zocht, liep op mijn tenen om haar te houden, dat zag ik allemaal maar al te goed, maar ik wist ook dat een Gooise hoogopgeleide dame met bindingsangst en een slager uit Zuid-Holland met een moedercomplex geen kans maakten. Eén keer had ik gevraagd: ‘Wat vind je eigenlijk leuk aan mij?’ We waren die avond naar een concert geweest. Ik hing tegen haar aan in een café, mijn hoofd tegen haar schouder. Ze antwoordde: ‘Ik vind je een heel fijne man, Tom.’ ‘Ik ben gek op je, ik mis je: die woorden schreef ik alleen, zij zelden. Ze vroeg nooit: was het druk in de winkel, verkocht je vandaag meer speklapjes of rundergehakt? ‘Het einde kwam in gelijke mate verwacht en onverwacht. Toen ze naar het feest van een vriendin ging en ik niet mee mocht, voelde dat als een afwijzing en niet lang erna liet ze weten te willen stoppen. Ze zag geen toekomst in ons. We hadden het zo goed samen, maar ik wist natuurlijk al langer dat ik van kalme, capabele vrouwen op termijn niks kon verwachten. Hoeveel ze me ook heeft geleerd. Op een moment halverwege dat jaar samen, zei ze tegen me: ‘Tom, je noemt je slager, maar eigenlijk ben je ondernemer.’ Dat staat nu op mijn datingprofiel. Zelfstandig ondernemer. Mijn inbox stroomt vol.’</p>]]></description>
      <guid>https://www.volkskrant.nl/volkskrant-magazine/ik-was-slager-tom-dat-was-mijn-kruis-en-mijn-inbox-op-de-datingsites-bleef-oorverdovend-stil~bacfbfec/</guid>
      <pubDate>Thu, 7 Dec 2023 00:00:00 +00:00</pubDate>
    </item>
  </channel>
</rss>
