<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Hij zei dat hij precies wist wat ik verlangde: ik wilde door hem worden gezoend’]]></title>
      <description><![CDATA[<p>‘Die winter deed ik vrijwilligerswerk in Ghana en werd ik verliefd op de plaatselijke kleermaker. Al had ik dat niet onmiddellijk in de gaten. Ik was 18 en nog nooit verliefd geweest. De negen jaar oudere Ghanees beschouwde ik de eerste paar maanden van mijn verblijf gewoon als een erg goede vriend. ’s Ochtends fietste ik naar de groene container waarin hij zijn winkel had. Die stond naast de school waar ik seksuele voorlichting gaf. Bepaald druk had ik het niet, dus maakte ik er een gewoonte van om, zoals meer dorpelingen deden, voor de gezelligheid met mijn opschrijfboekje bij hem te gaan zitten. Dat we ook als de werkdag allang voorbij was contact bleven houden, en elkaar soms tot laat in de avond berichtjes stuurden, deed bij mij geen lichtje branden. Verliefdheid associeerde ik met romcoms, met tienermeisjes die een crush hadden op onbereikbare aantrekkelijke jongens met bruine ogen en sluik haar, verliefdheid was voor mij iets wat zich afspeelde in de verbeelding. Deze kleermaker, die de hele dag achter zijn naaimachine de blauw-grijze uniforms naaide voor de scholieren – rokjes voor de meisjes, broeken voor de jongens – was allesbehalve een fantasie. Ik hoefde mijn arm maar te strekken om hem aan te kunnen raken, mijn mond maar te openen om met hem te praten. Een man van vlees en bloed met wie ik de hele dag geintjes maakte en vrolijke gesprekken voerde. Op een dag, na een maand of twee, zette ik zoals iedere ochtend mijn fiets tegen de container toen hij kwam aanlopen en de winkel opende. Hij keek me aan met een blik die niet anders was dan alle andere keren, open en vriendelijk, maar plotseling veranderde er iets in mij. Iets nieuws en plezierigs werd geraakt. Ik bloosde. Mijn wangen gloeiden alsof mijn lichaam eerder dan ikzelf begreep wat er aan de hand was. Verliefdheid was tot dan toe in mijn ogen ook: het begin van een leven samen. Hij was moslim, er was voor ons geen toekomst mogelijk, zijn familie zou dat beslist afkeuren; nog een bewijs dat dit dus onmogelijk verliefdheid kon zijn. In verwarring draaide ik die ochtend snel mijn hoofd weg en de hele verdere dag bleef ik denken aan wat er gebeurd was. ’s Nachts kon ik niet slapen en pas toen mijn moeder in Ghana aankwam en mij huilend aantrof, kon ik er niet meer omheen. ‘Volgens mij ben je verliefd’, zei ze en ik begreep dat ze gelijk had. Je kunt dus ook verliefd worden op iemand die aardig is, geïnteresseerd en gelijkwaardig. Dus daarom dacht ik steeds aan hem. Ik stelde mezelf de vraag: maar zou ik dan ook met hem willen zoenen? Ja, dat wilde ik, besefte ik, sterker: ik wilde dat hij me vast zou pakken en me dan zou zoenen. ‘Volgens mij moet je het hem vertellen’, zei mijn moeder weer. Met zwaar gemoed sprak ik hem de volgende dag in zijn atelier aan: ik wil iets met je bespreken, kunnen we even naar een rustige plek. Samen liepen we naar buiten, waar achter de container in het dorre gras twee plastic stoelen stonden. Ik ging zitten en begon te huilen van spanning, met horten en stoten kwam mijn bekentenis eruit: ‘Van één iemand kan ik geen afscheid nemen en dat ben jij.’ Mijn blik bleef naar de grond gericht. Hij antwoordde onverwacht en berustend: ‘If God gives you something great, you cannot return it.’ Hij bekende al sinds ons eerste contact een aantrekkingskracht te hebben gevoeld en zei dat hij precies wist wat ik verlangde: ik wilde door hem gezoend worden. En even later, terug in de container, duwde hij me zacht tegen de kast met de rollen grijs en blauw katoen en kuste me. Zijn zoen was anders dan die ene zoen met de klasgenoot die zijn tong nogal hard in mijn mond had geboord. Deze zoen was teder en liefdevol. Het was donker in de container, de lichten waren uit, er viel één enkele streep licht door een kier van de deur. Het leek eeuwig te duren en ik wilde dat het nooit meer zou stoppen. Maar toen we buiten iemand hoorden, stopte het en haalde hij de deur van het slot. Later die dag besprak ik met mijn moeder de mogelijkheid hem naar Nederland te krijgen. Met haar somde ik alle moeilijkheden op om die vervolgens even gemakkelijk weer te ontzenuwen. Ik stelde me voor hoe ik garant voor hem zou kunnen staan, hoe we zouden trouwen en gingen wonen in een huisje in de Amsterdamse Jordaan met voor hem een eigen naaiatelier, we zouden twee kindjes krijgen en een grote groep vrienden, die net zo gek op hem waren als ik. We zoenden daarna nog één keer. Toen zei hij: ‘Wij zijn als bluetooth: zolang we in elkaars buurt zijn is de connectie er, maar op afstand valt die uit. En toch, hoe ver je ook bent, je blijft in mijn hart.’ Ik vond dat moeilijk. Wat betekende die tederheid dan precies, de grapjes, het zoenen? Een paar dagen later stapten mijn moeder en ik in de bus, mijn drie maanden vrijwilligerswerk zaten erop en samen zouden wij nog een paar weken reizen. Met mijn neus tegen het raam gedrukt kon ik alleen maar huilen. De chauffeur startte de zware dieselmotor. Waar bleef hij, hij had toch gezegd dat hij ons zou komen uitzwaaien? En net voor we weg reden kwam hij aangerend en legde zijn hand op het raam waar ik zat. Later die week appte ik hem en vroeg of hij zin had een paar dagen naar me toe te komen, dan konden we elkaar beter leren kennen. Maar hij had allerlei bezwaren. Toen ik twee weken later in het vliegtuig naar huis zat, kon ik alleen maar denken: 500 kilometer van hem verwijderd, 600, 1000. Ik begreep: als het hem al niet lukt mij in zijn eigen land op te zoeken, dan is een toekomst in Nederland onmogelijk. Nog zeker vijf jaar duurde het voor ik over hem heen was; al die tijd heeft die twee keer zoenen mijn dateleven beïnvloed. Dit nooit meer. Hoe kan je zoveel verdriet hebben om iemand? Hij heeft intussen een vrouw en een baby en ik heb mijn leven ook wel weer op de rails. Liefde kan overal zijn, heb ik van hem geleerd. Goed opletten dus.’ De liefde van nu is een rubriek in Volkskrant Magazine over seks en relaties.</p>]]></description>
      <guid>https://www.volkskrant.nl/volkskrant-magazine/hij-zei-dat-hij-precies-wist-wat-ik-verlangde-ik-wilde-door-hem-worden-gezoend~b089614c/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[‘Ik wist dat deze zakenman was voorbestemd om een herinnering te worden’]]></title>
      <description><![CDATA[<p>‘Lissabon, augustus 2023. Ik wilde vrienden bezoeken, maar de meesten waren de hitte van de stad ontvlucht. Om niet steeds alleen te hoeven zijn, plaatste ik een oproepje: was er iemand in de buurt die met mij acroyoga, mijn nieuwe passie, wilde doen? Eén man reageerde. Kom maar naar mijn hotel, zei hij, beneden in de gym is het lekker koel. In mijn yogalegging klopte ik even later aan bij kamer 309. Een beetje vreemd was het wel, het was logischer geweest als we beneden in de lobby hadden afgesproken. Nu had ik met hotelgasten de lift in moeten sneaken en doen alsof ik hier hoorde. Ik keek om me heen. De lange gang met het zachte tapijt was discreet verlicht, zou ik hier kunnen horen? Ik kom nooit in hotels, tijdens vakanties kampeer ik of logeer in goedkope bed and breakfasts. Zou ik anderen kunnen doen geloven dat ik hier een kamer van 200 euro per nacht had gereserveerd? De wens te yogaën was er nog steeds, maar er kwam iets anders bij. Nog voor de man de deur opende, voelde ik een spanning die meer was dan de gewone spanning voor een ontmoeting met een onbekende. Het op de deur kloppen was het gedrag van een escort, realiseerde ik me met bonkende slapen. Ik stapte het leven van een ander in en voelde me vrijer worden dan ik was. Binnen wachtte een knappe man met donker haar. Zelfverzekerd, tegen het arrogante aan, maar met een vriendelijke lach. In zijn badkamer kleedde ik me om, daarna namen we de lift naar beneden. Hij bleek een icoon te zijn in de acroyogawereld. Zelf was ik nog maar net begonnen, wat dat betreft was het geen perfecte match, maar hij was heel aardig en na de yoga besloten we nog even te gaan zwemmen in het zwembad in de tuin. Allebei in de witte hotelbadjas, zagen we er ineens uit als een echtpaar, vond ik: een welgesteld stel zonder zorgen. Een stel dat thuis misschien een paar kinderen had, of er hier een zou gaan maken. Geen onaantrekkelijk beeld. Mijn eigen relatiegeschiedenis was niet heel helder en ging nergens naartoe. Ik had een kinderwens, maar geen idee hoe ik die zou gaan vervullen. Niet dat ik er erg mee zat, maar het was wel een gedachte die af en toe opborrelde en me dan kort benauwde. Dat alles verdween in het gezelschap van deze man, die alles voor elkaar leek te hebben. Op een bankje naast het zwembad hield hij een lang betoog over de spanningen in de wereld. Ik was het bepaald niet eens met wat hij beweerde, maar kreeg er geen speld tussen. Ineens raakte hij mijn hand aan, gewoon omdat hij er zin in had, of om zijn woorden kracht bij te zetten. Ik zei dat ik last had van de warmte door een combinatie van te weinig eten en sport en hij stelde voor naar de kamer te gaan. ‘Dan bestel ik roomservice.’ Intussen had ik me al zo vereenzelvigd met mijn nieuwe tijdelijke rol, dat ik niet lang hoefde na te denken. Al vanaf het moment dat ik voor die deur stond, wist ik dat het hierop uit zou draaien. Hij was mijn type niet. Dat maakte het alleen maar spannender en overzichtelijker. Hij was een man op zakenreis, iemand die geld verdienen belangrijk vond, een man die aan het zwembad foute politieke ideeën propageerde, een man over wie ik mijn vrienden nooit iets kon vertellen, laat staan hem aan hen voorstellen. Precies dat – en zijn sterke maar niet al te gespierde lichaam – maakte die warme augustusdag uniek en geheimzinnig. Ik liet mijn eigen wereld achter en betrad een nieuwe. Daar was ik, in de onberispelijke kamer met de natuurstenen badkamer en de gesteven koele witte lakens. Ik was er wel en niet. Pijnloos had ik mezelf afgesplitst. Niemand wist ervan. Alles wat hierbinnen gebeurde was zonder gevolg, zonder consequenties, zonder oordeel. We douchten, elk apart. Daarna legde hij me op bed en begon me te masseren. Ik was vergeten hoe goed massage werkt als voorspel, de seks erna krijgt er een extra dimensie door, roesachtig, meer relaxt, gevoeliger. En toen we even later  allebei weer op onze rug rolden, zei hij plompverloren: ik moet je iets zeggen, ik ben een vader en getrouwd, mijn vrouw en ik hebben een open relatie. Zijn woorden deden me niet zoveel, ik kende deze man pas een paar uur en ik had geen seconde gedacht dat dit tussen ons een lang leven beschoren was. Maar nadat hij dit had gezegd, besloot ik al mijn spulletjes op te halen bij mijn logeeradres en de komende dagen bij hem in zijn hotelkamer door te brengen. Dat hij een gezin had, maakte de begrenzing van wat wij deelden niet strakker, maar wel scherper. En het maakte alles tussen ons nog ongecompliceerder. In de dagen die volgden ontwikkelde zich een routine. Overdag deed hij zaken en ging ik naar musea, ’s avonds ontmoetten we elkaar weer op de kamer. We keken films op bed en hadden seks en lieten maaltijden bezorgen. Zonder enige onwennigheid, het werd zelfs gemoedelijk. Bij hem voelde ik me lief en mooi, zo goed als hij had nog nooit een man voor me gezorgd. Stiekem begon ik hem steeds leuker te vinden. En toen ik na vier dagen terug naar huis moest, maakten we een afspraak voor over een paar weken in Duitsland. Ik appte onderweg: ik ben bang dat ik een beetje verliefd ben geworden, en hij schreef terug: ach, dat gaat wel weer over. We hebben elkaar nog een paar keer gezien, op diverse plekken in Europa. Zou je je kunnen voorstellen dat wij een stel zijn, zei hij een keer, zonder echt serieus te klinken. En net toen ik ging fantaseren over stiekem een kind van hem, net toen ik overwoog om van mijn gedroomde leven het echte leven te maken, werd ik wakker. De seks had zijn magie verloren, zijn dominante praatjes waren echt veel te rechts, en hij kon slecht luisteren. Al toen ik op zijn deur klopte, wist ik dat deze man was voorbestemd een herinnering te worden en dat is goed. En toch: vergeten kan ik hem niet, het blijft kriebelen. Misschien gaan we elkaar binnenkort nog één keer zien.’ De liefde van nu is een rubriek in Volkskrant Magazine over seks en relaties.</p>]]></description>
      <guid>https://www.volkskrant.nl/volkskrant-magazine/ik-wist-dat-deze-zakenman-was-voorbestemd-om-een-herinnering-te-worden~b58f67bf/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[‘Ik zie stellen arm in arm lopen en denk: o, wat erg, je zal maar in een relatie zitten’]]></title>
      <description><![CDATA[<p>‘Een van de eerste dingen die ik deed toen mijn man mij net na onze scheiding afzette in mijn nieuwe appartement, was dicht tegen de verwarming aan kruipen, op zoek naar warmte. Na zeventien jaar samen te zijn geweest en iedere avond met hem in hetzelfde bed te hebben geslapen, was ik nu dus echt alleen. Ik herinner me dat mijn man, of ik moet eigenlijk zeggen mijn ex, medelijden met me kreeg toen hij zag hoe moeilijk ik het had en stamelde: ‘Maar zo erg is het allemaal toch niet?’ Wat moest ik antwoorden? Hoe neem je afscheid na al die jaren, met een hand, een kus, een knuffel? Toen hij weg was en ik op mijn knieën bij de radiator zat, draaide ik mijn gezicht ernaartoe, omarmde de radiator en huilde hard. Daarna stond ik op en voelde me alweer een stuk beter. Ik nam plaats op mijn nieuwe bank en keek om me heen. Dit is het dus, dacht ik, dit is de plek waar ik nu woon. Vervolgens stond ik weer op en ging zitten op de draaistoel bij het raam en toen weer kort op een andere stoel, om mijn nieuwe appartement vanaf elke hoek te leren kennen. We hadden twee katten, één ervan ging met mij  mee. Toen ook zij rustig haar nieuwe omgeving in zich opnam en op de bank tegen me aan kwam liggen, voelde ik me kalm worden. Het huis, dat zo even nog een vreemde was, veranderde in iets wat me welgezind was. En zo leuk waren die zeventien jaar nou ook weer niet geweest. Mijn man was iemand die boos werd over de kleinste dingen. Op vakantie in Italië bijvoorbeeld, toen ik naar zijn zin niet hard genoeg door Rome fietste en de taal niet voldoende bleek te beheersen. Een keer op Schiphol toen mijn moeder belde, net toen we naar de gate liepen. En aan de ontbijttafel liet hij zijn afkeur dagelijks blijken als ik naar zijn zin te ruim beleg nam. Hij schold me uit en kleineerde me, en ook al wist ik dat niet ik maar hij degene was met een probleem, knaagde het aan mijn zelfvertrouwen. Ik begon te lezen over narcisme, maar wuifde die optie ook weer weg. Met de hekel die ik heb aan modieuze stempels probeerde ik me zo goed en zo kwaad als dat ging te beschermen tegen zijn grilligheid. Dat dat beschermen een gewenning werd die bij me ging horen als mijn katten, dat huis, dat bed, drong pas veel later tot me door. En het was uiteindelijk niet eens ikzelf, maar hij die voorstelde uit elkaar te gaan. Er gebeurde iets raars: ik begreep natuurlijk dat scheiden beter was voor ons beiden, en toch overheerste de irrationele angst. Ik was bang dat ik zonder hem zou verpieteren. Kon ik het leven wel aan in mijn eentje? Met wie zou ik bijvoorbeeld de pietluttigheden van het leven kunnen delen? Je ziet iemand onderuitgaan op zijn fiets, helpt hem terug op het zadel, hij bedankt en fietst weer verder; aan wie zou ik dat soort voorvalletjes voortaan vertellen? Ik ben van nature geen vrolijkerd, wie houdt de spirit hoog als ik op mijzelf ben aangewezen? Hoeveel avonden achter elkaar kun je in je eentje op de bank zitten zonder te vereenzamen? Onzinnige, bijna ridicule gedachten wonnen het van het besef dat ik zeventien jaar werd gemanipuleerd. Wat ik kende, deed zich veiliger voor dan wat ik niet kende, ook al wist ik dat wat ik kende juist onveilig was. Heel vreemd. Maar om maar even de afloop te spoilen: na dat ene eerste half uur als een aapje tegen de verwarming gedrukt te hebben gezeten, heb ik me nooit meer alleen of naar gevoeld. Ik ben nu sinds februari 2024 zonder partner en gelukkiger dan ooit. Mensen zeggen: je komt nog wel iemand tegen op wie je heel verliefd wordt. Maar om verliefd te worden moet je eerst verliefd willen worden, en ik vind het heerlijk zo. Als ik in de stad loop, is er niemand die thuis op me wacht, als ik zin heb om Winter vol liefde te bingen, is er niemand die me bekritiseert. Vorige week was ik op een boekpresentatie waar ik urenlang met dezelfde man sprak, we klikten op veel gebieden, en het was een heel leuke avond. Toen hij mijn nummer vroeg heb ik hem dat natuurlijk niet geweigerd, maar thuis stuurde ik hem een bericht dat ik de behoefte niet voelde om nog eens af te spreken, dat ik heel graag alleen ben en dat het me spijt dat ik hem de verkeerde indruk heb gegeven. Alleen zijn, echt mijn eigen gang kunnen gaan, voelt heel fijn. Ineens begrijp ik mijn oma, die na haar 40ste nooit meer een relatie heeft willen hebben. Ik zie stellen arm in arm lopen en kan alleen maar denken: o, wat erg, je zal maar in een relatie zitten, wat is daar nou leuk aan? Waarom zou je dat nou willen? Het is niet uit frustratie over mijn laatste huwelijk dat ik dit zeg, mijn eerdere relaties waren wel gelijkwaardig. Ik weet wat liefde is, op mijn 18de woonde ik al voor het eerst samen. Alleen: ik hoef het niet meer. Vriendschappen bieden ook liefde, een soort liefde dat bovendien veel constanter is. Ik dans niet ineens bevrijd door het huis. Zulke extase past me niet. Eerder voel ik een grote tevredenheid nu ik eindelijk durf toe te geven aan wie ik werkelijk wil zijn: iemand die graag mensen ziet, maar niet elke avond, iemand die daten al snel gedoe vindt en die geen probleem heeft met thuiskomen in een donker huis. Ik voel me goed en merk dat aan de reacties van anderen. En wat betreft de ondeelbare pietluttigheden: ik noemde ze pietluttig en dat zijn ze ook, waarom zou je die willen delen? Al die mensen op zoek naar een partner, ik begrijp ze niet, en ben zo blij dat ik niet langer toegeef aan de druk van anderen. Vanavond ga ik even een uurtje langs bij mensen van wie ik de kat een week ga verzorgen, en ik weet: als ik weer thuiskom is alles precies zoals ik het achter heb gelaten.’</p>]]></description>
      <guid>https://www.volkskrant.nl/volkskrant-magazine/ik-zie-stellen-arm-in-arm-lopen-en-denk-o-wat-erg-je-zal-maar-in-een-relatie-zitten~bb9ab403/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[‘Ik ben altijd gespannen als ik op date ga, ook al kan ik dat goed verbergen, want dat leer je wel als autist’]]></title>
      <description><![CDATA[<p>‘Toen ik op mijn 22ste de diagnose ADHD kreeg, vertelde ik niemand iets. Ik schaamde me. ADHD had een stigma en werd geassocieerd met ongecontroleerde drukte. Hè, dacht ik, ben ik dat jongetje in de klas dat overal doorheen schreeuwt? Tijdens mijn studie had ik problemen met het bedwingen van mijn eigen chaos. Als ik een essay moest schrijven, zat ik met twintig boeken midden in de kamer, zonder er orde in te kunnen aanbrengen. Ik vergat te eten, ging er helemaal in op en lag het volgende moment gecrasht op de bank. In Londen, waar ik mijn studie vervolgde, kwam ik uit de kast als queer en ook maar meteen als ADHD’er. Dat was drie jaar na de diagnose. Ik kreeg in de gaten dat relaties en vriendschappen mij minder makkelijk afgaan dan anderen. Dat je bij een collega of medestudent een ander masker opzet dan bij intieme vrienden, daar andere dingen mee deelt: dat zag ik anderen doen, maar de reden begreep ik niet. Voor iedere situatie leek een andere regel te gelden, maar op mij hadden die regels geen vat. Afgelopen zomer kreeg ik, op mijn 36ste, ook de diagnose autisme. Ik had al een tijdje het gevoel dat er meer was dan alleen ADHD, dus verbazen deed het me niet. Het gaf ook geen opluchting of een gevoel dat alles op zijn plek viel. Wel vond ik dat ik mijn twee exen een verklaring schuldig was, dus schreef ik hun allebei een mail. Dat ik nu wel inzag dat een liefdesrelatie met mij behoorlijk lastig moet zijn geweest. Ze hadden me vaak verweten dat ik hen ‘de ruimte’ niet gaf. ‘Ruimte’ is een terugkerend woord uit de mond van familie, vrienden en geliefden. Ik heb zo’n specifieke behoefte aan houvast, regelmaat en structuur dat die behoefte iedere relatie domineert. Iedereen moet zich in de eerste plaats verhouden tot Anna’s wereld en pas als dat is gebeurd, kan ik nadenken over die van hen. Dat is niet eerlijk en al helemaal niet gelijkwaardig en ik zou willen dat het anders was, maar wil speelt bij dit alles geen rol. Dat andere, de innerlijke noodzaak alles onder controle te willen hebben, het niet kunnen omgaan met het onverwachte, is altijd sterker. Als ik op mijn verjaardag pannenkoeken wil eten en bij de buurtsuper is het pannenkoekenmeel op, dan ontplof ik en voel ik een naar binnen gekeerde paniek en boosheid op de ander. Mijn vriendin wist dat, dus als het meel bij de ene supermarkt was uitverkocht, zou ze zeker nog drie andere winkels proberen, om dan met lege handen terug te keren en alsnog mijn toorn over zich heen te krijgen. Hetzelfde gebeurde als ze een avond met vriendinnen uit was en later thuiskwam dan ze had gezegd. ‘Rond een uur of één’ werd dan twee uur. In het donker repeteerde ik klaarwakker mijn ideale begroeting: hee ben je daar, wat fijn, hoe was het met je vrienden, heb je een leuke avond gehad? Ik wilde niet boos zijn, maar toen ze binnenkwam, vergat ik mijn voornemen, vergat ik wat ik mezelf had proberen te leren, en werd ik alsnog boos. ‘Geef me alsjeblieft wat ruimte’, zei ze dan, ‘je benauwt me.’ En ik kon alleen maar denken: ruimte, prima, maar wat is dat precies? Op een of andere manier heb ik regels nodig, want het begrip alleen maakt niets los. Ruimte is kennelijk iets wat belangrijk is als je een relatie wilt. Ik kan dat aannemen, maar voelen doe ik het niet. Nu het sinds een half jaar uit is tussen ons en we vrienden proberen te zijn, leert ze me wanneer ik haar wel en niet mag appen. Wel met een praktische boodschap over ons deelhondje bijvoorbeeld, maar niet met iets emotioneels. En op donderdag, bij de wekelijkse overdracht, mag ik niet steeds hengelen naar toch weer een nachtje samen slapen. Anderen zeggen: je bent toch volwassen, dat bepaal je toch zelf. Maar dat kan ik dus niet en ik ben blij dat ze de tijd neemt en het geduld heeft mij voor te kauwen wat voor de meesten vanzelf spreekt. Maar zodra het om een relatie gaat, wordt het weer moeilijker. Nu ik weer aan het daten ben, stuit ik op dezelfde frictie. Ik ben eigenlijk altijd gespannen als ik op date ga, ook al kan ik dat goed verbergen, want dat leer je wel als autist. Met intelligentie kom je een heel eind. Aanpassen kan ik als de beste, zolang er niets wezenlijks van afhangt. Als iemand voorstelt om bordspelletjes te spelen in een café, vind ik dat enig, als iemand zegt dat ze van feesten houdt in Ibiza, reageer ik al even enthousiast; alles om maar zo ‘normaal’ mogelijk over te komen. Maar eenmaal thuis, stort ik in en kan ik alleen nog maar op de grond gaan liggen huilen. Alles wat die avond is gezegd, speelt de dagen erop door mijn hoofd. Ik lees een artikel over druiven en denk: hé, hadden we het gisteren niet over Franse wijngaarden? En dan stuur ik die date, die eigenlijk nog steeds een tamelijk vreemde is, een link naar dat artikel. En hé, hadden we het niet ook over leerplicht, daar heb ik ook wat over gelezen. En voor ik het weet bombardeer ik die vrouw met allemaal artikelen. ‘Wtf’, denkt zij, ‘wat moet dat mens van me, is ze soms in één avond verliefd geworden?’ Nee, ik ben niet verliefd, ik wil niet met je trouwen, ik stuur je alleen iets op wat je mogelijk interessant zult vinden. Maar onzeker maakt het me allemaal wel. Ik spreek mezelf vaak toe: niet kussen op een eerste date, wacht een paar dagen met opnieuw iets laten horen. Alsof ik naast mijn eigen brein nog een extern brein heb dat moet voorkomen dat anderen hun wenkbrauwen fronsen. Het gebeurt ook dat iemand zegt, ‘wat was het gezellig!’, en dan denk ik: o, heet dit dus gezellig? Soms denk ik: ik leer het nooit, ik kan het beter opgeven. Maar daarvoor vind ik mensen te leuk. Ik denk dat ik gewoon een stevig iemand nodig heb, een vrouw die tijd en zin heeft zich in mijn complexe bestaan te verdiepen zonder zich erdoor te laten intimideren. Met die vrouw wil ik drie geiten en een kind, want met dieren en kinderen ben ik altijd op mijn gemak.’</p>]]></description>
      <guid>https://www.volkskrant.nl/volkskrant-magazine/ik-ben-altijd-gespannen-als-ik-op-date-ga-ook-al-kan-ik-dat-goed-verbergen-want-dat-leer-je-wel-als-autist~b0dcd142/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[‘Dit was natuurlijk gewoon een zakelijke transactie, ik betaalde een prijs voor haar. En toch wees niets daarop’]]></title>
      <description><![CDATA[<p>Dirk (64):  ‘Ik was helemaal niet uit op een escort, maar die dag, toen ik zocht naar een restaurant waar ik ’s avonds met een vriend had afgesproken, kwam ik per abuis terecht op een Amerikaanse website die er knap gemaakt uitzag. De taal en de stijl waren niet de vorm waarmee escort­bedrijven zich doorgaans aanprijzen. Ik zag foto’s van een prachtige vrouw, maar het was haar tekst die me verleidde. Het ging over emoties, ze schreef over de waarde van kwetsbaarheid en citeerde daarbij de Amerikaanse filosoof Martha Nussbaum. Ja, ze was een escort, maar zo voelde het geen moment. Misschien was het mijn naïviteit en onbekendheid met het begrip ‘girlfriend experience’, waarnaar escorts streven. Maar dan was dit wel een heel geraffineerde manier om haar klanten te paaien. ‘Om met haar in contact te komen, moest je eerst door een ballotage. Ze wilde niet iedereen zomaar ontmoeten. Ik moest erom glimlachen, dit maakte het nog leuker. Het contactformulier invullen betekende nog helemaal geen contact, dus wat weerhield me? Ik zag dat ze binnenkort in Vlaanderen was, waar ik woon. Seks was niet wat ik per se zocht, ik had geen fantasieën over haar naakte lichaam, ik was vooral nieuwsgierig. Wie was deze vrouw die zich alleen verkocht aan de mannen die zij uitzocht, die woonde in de VS maar familie had over de hele wereld en belangstelling had voor schilderen? ‘Ik ging die avond uit eten met die vriend in het restaurant in Brussel zonder iets over mijn mogelijke ontmoeting te vertellen, en het voorval raakte alweer een beetje op de achtergrond toen ik na een dag of vier werd benaderd door haar assistent. Ik had de sollicitatie goed doorstaan, en kon Sofia, want zo heette ze, een paar dagen later om negen uur in de ochtend ontmoeten. Ze noemde de naam van een boetiekhotel in het centrum waar ik als inwoner van de stad uiteraard nog nooit was geweest. ‘Nerveus was ik niet toen ik die ochtend wakker werd, ik hield mezelf nog altijd voor dat ik niet gedreven werd door geilheid maar door interesse. Nooit eerder had ik dit gedaan, noch overwogen. Ik ben getrouwd en ik kan zelfs zeggen gelukkig getrouwd. Maar ook tegen mijn vrouw zei ik niets. Dat zou pas mooi zijn geweest, als mijn vrouw en ik zo’n relatie hadden dat ik met haar had kunnen delen wat ik ging doen die dag, ik hoop dat dat moment ooit nog komt. ‘Ik trok een bordeauxrode broek aan met een wit hemd, een groengrijs gilet en een zwarte blazer, lang stond ik hier overigens niet bij stil. Alleen het witte hemd was een bewuste keuze voor stemmigheid. Wat me te wachten stond was immers niet alledaags. Om half negen stuurde ze een foto van haar outfit, zodat ik haar zou herkennen. Ze droeg een lange stijlvolle jurk met blauw en toevallig hetzelfde bordeaux­rood, haar schouders waren bloot. Ik was te vroeg, ze wachtte op me bij de ingang. ‘Vertrouwdheid is niet een begrip dat je onmiddellijk in verband brengt met een sekswerker, maar dat was precies wat ik voelde tijdens het korte ritje in de lift naar de eerste verdieping. Zij was de perfecte match. Ze straalde zelfvertrouwen uit toen ze meteen bij binnenkomst in de kamer haar hakken uitdeed, waarna ik weer iets langer was dan zij. Ik volgde haar voorbeeld en trok ook mijn schoenen en sokken uit. Het was een ruime kamer met een salontafel en stoelen en een bankje. Daar namen we blootsvoets plaats. ‘Ze had Vlaamse roots vertelde ze, en een man en drie kinderen van 8, 6 en 4. Ik vertelde dat ik twee kinderen heb bij twee vrouwen, we spraken over de dingen die ons bewogen, ze schilderde en aan wat ze liet zien kon ik opmaken dat ze niet zonder talent was. Ze raakte me aan met haar vingertoppen. Ik houd van handen met slanke vingers en die had zij. Eigenlijk was het toen al heel leuk, ik was volmaakt gelukkig met wat ze me gaf, op de bank in een hotelkamer met uitzicht op het Grand Place en helder ochtendlicht dat naar binnen viel. ‘Zij was iemand die ik al heel lang leek te kennen. Niet als een echtgenote, niet op die manier, niet lang als in gedeelde jaren, maar als een lief van vroeger dat je nooit meer echt bent vergeten. Op een bepaald moment ging het aanraken over in kussen, alles ging langzaam en ik weet niet of dat echt zo was of in mijn verbeelding. Zeker is dat we geen van beiden haast hadden. Ze trok het bovenstukje van haar jurk uit, haar lingerie was zwart met een kanten randje, alles even elegant, niet te expressief. Er was geen script, iedere handeling die de vorige opvolgde, gebeurde vanzelf, het was duizelingwekkend. Haar alleen maar voelen was al genoeg, maar met iedere nieuwe stap groeide het verlangen. Haar bh ging uit, mijn witte hemd ging uit, ik voelde haar warmte toen we op bed gingen liggen. ‘Ongelofelijk hoe ik me met een wildvreemde zo op mijn gemak kon voelen. Dit was natuurlijk gewoon een zakelijke transactie, ik betaalde een prijs voor haar. En toch wees niets daarop. Hier bestond geen prijs voor. We waren verknoopt, letterlijk, tot één gemaakt. Energie stroomde van mijn lichaam naar het hare en andersom, ik voelde mijn wangen rood worden, ik bibberde, niet uit schaamte en van de kou maar als reactie op de tinteling over mijn hele lichaam. Mijn tijd was allang om toen we na afloop loom in elkaars armen lagen. Kom, we gaan samen douchen, zei ze. En met het inzepen begon er weer iets nieuws. Een naspel zo je wilt, al is dat een te algemene term voor wat ik voelde. ‘We droogden ons af, kleedden ons aan en namen afscheid zoals we begonnen waren, in onze gedeeltelijk bordeauxrode outfits. Ik had de hele ochtend vrijgehouden, en besloot in mijn eentje koffie te gaan drinken om alles nog eens te kunnen beleven. Ik stuurde haar een foto van mijn cappuccino, en zij stuurde terug: bedankt voor deze wonderbaarlijke ontmoeting. Het was uniek en eenmalig wat er gebeurd is, een belevenis die zich niet laat herhalen. Al betrap ik me erop dat ik nog weleens op haar website kijk om te zien of ze binnenkort weer Europa aandoet.’ Op verzoek van de geïnterviewde is de naam Dirk gefingeerd. Wil je meer van deze verhalen horen? Luister dan ook naar onze podcast De liefde van nu.</p>]]></description>
      <guid>https://www.volkskrant.nl/volkskrant-magazine/dit-was-natuurlijk-gewoon-een-zakelijke-transactie-ik-betaalde-een-prijs-voor-haar-en-toch-wees-niets-daarop~b7466798/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[‘Elkaar iets gunnen is een van de drie voorwaarden voor een levenslange fijne relatie’]]></title>
      <description><![CDATA[<p>Cecile (66): ‘Als het gaat om de vraag hoe je een relatie laat werken, dan denk ik dat geluk hebben en elkaar iets gunnen de belangrijkste factoren zijn. Mijn man en ik zijn nu vijftig jaar samen, waarvan veertig jaar getrouwd. We hadden de mazzel dat ziekte en dood ons bespaard zijn gebleven. We kregen twee gezonde kinderen die inmiddels zelf ook zijn getrouwd en kinderen hebben. Allemaal dingen die je niet zelf in de hand hebt, maar dat is anders als het om gunnen gaat. Vooral mijn man kan dat heel goed. Hij gunt mij de wereld. ‘Neem gisteren. Hij is kortgeleden geopereerd aan een nekhernia en kan een aantal weken niks doen. Ik had ’s middags een afspraak die een beetje uitliep, waardoor ik niet meer tussendoor naar huis kon om voor hem te zorgen omdat ik diezelfde avond ook een etentje had. Ik belde hem: zo vervelend, sorry, zal ik het afzeggen? En hij antwoordde: nee joh, ik weet hoe je je verheugd hebt om al je oud-collega’s weer te zien vanavond, ik red me wel, heus, heel veel plezier lieverd. Ik smolt, zo onbaatzuchtig, hij wist me er echt van te overtuigen dat ik kon wegblijven zonder me schuldig te voelen. ‘Natuurlijk maak ik daar geen gewoonte van. Vandaag blijf ik lekker de hele dag bij hem. Hij kookt altijd, maar nu kook ik en ik vind het fijn om dat voor hem te doen. Uiteraard niet zonder eerst nog even een glaasje te hebben gedronken. Dan zegt hij: ga jij zo koken? En dan zeg ik: jazeker, maar eerst even wat inschenken samen. En dan hebben we altijd wat te bespreken, de bron droogt nooit op. Het klinkt zalverig en veel te simpel. Ik hoor mezelf dit vertellen en denk: wat een open deuren, ik zeg niks wat een ander niet kan bedenken, en toch, ook al klinkt het smalletjes en is gunnen een klein woord, het heeft een kracht die merkbaar is tot in de kleinste hoeken van onze relatie. ‘Toen onze oudste dochter werd geboren, wilde ik graag blijven werken. We gingen kijken bij een kinderdagverblijf, maar dat beviel me niet en ik zei tegen mijn man: dan ga ik wel een paar jaar het onderwijs uit en pik ik later de draad weer op. Mijn man dacht even na, toen zei hij: welnee, dat gaan we anders regelen. Hij nam personeel aan zodat hij zelf twee dagen vrij kon nemen om met onze dochter te kunnen zijn. ‘Op zondagavond bereidde hij zijn werkweek voor, op maandagochtend nam hij haar mee naar de zaak en daarna ging hij met haar naar het park. ‘Nou vaders van Nederland, succes vanmiddag,’ riep hij dan, ‘ik ga gezellig de eendjes voeren.’ Zo maakte hij het voor zichzelf ook leuk, want veertig jaar geleden was het allerminst vanzelfsprekend dat een ondernemer ouderschapsverlof opneemt; het woord bestond niet eens. Klanten die het niet begrepen, kwamen niet meer terug, maar dat interesseerde hem niet. Niet genoeg althans – ons geluk, de balans daarvan, was die investering waard. ‘Ik stond voor de klas, dat heb ik 43 jaar gedaan en de laatste weken voor de zomervakantie werd ik altijd bijna gillend gek, de voorbereidingen van de uitvoering van groep 8 zorgden voor lange dagen op school. Toen heeft hij wel gezegd: je lijkt te vergeten dat ik de zaak heb en thuis ook nog eens alle ballen in de lucht moet houden. Hij kaartte dat gewoon rustig aan. Net als de keer dat ik met een burn-out maar bleef doorgaan. Hij zei: of je belt nu zelf de school dat je overspannen bent, of ik doe het. ‘Als je geluk en gunnen op de eerste en tweede plek hebt, is nummer drie van de voorwaarden voor een levenslange fijne relatie: communicatie. Ook daarmee zeg ik natuurlijk niks nieuws. Maar dagelijks merk ik hoe belangrijk het is daarvan echt doordrongen te zijn, en de tijd te nemen om te bespreken hoe je je allebei voelt, of er obstakels zijn, of weggeduwde irritaties. ‘Mijn man was een keer mijn verjaardag vergeten. Om middernacht zat ik te wachten, maar hij was nog altijd aan het werk. Ik ging slapen en de volgende ochtend vertrok hij zonder iets te zeggen weer naar de zaak. Later op de dag herinnerde ik hem eraan en konden we mijn verjaardag nog een beetje feestelijk eindigen. Sorry, zei hij, je weet dat ik niet van de data ben. Het incident liep niet hoog op, maar was wel de aanleiding om de zomervakantie erop niet, zoals gewoonlijk, met vrienden door te brengen maar met ons tweeën en de kinderen. Samen vier weken op de camping in een klein tentje is de perfecte remedie om de band weer wat aan te halen. Niet dat we het er in Frankrijk nog uitgebreid over hebben gehad, het met elkaar tijd doorbrengen was genoeg. ‘Tijdens zo’n zelfde vakantie, dit keer op de Canarische eilanden, zaten we eens samen op het kleine balkonnetje van ons appartement, de kinderen lagen op bed, en ik vertelde wat me al een tijd dwarszat. Ons huis was perfect en door een architect verbouwd, het pand bood onderdak voor zowel ons woonhuis als voor zijn kantoor, wat handig was voor de kinderen, maar ik voelde me er niet prettig. De friettent op de hoek, de dealers die er weleens rondscharrelden, het drukke kruispunt. Mijn man luisterde en reageerde verbaasd: ‘Ik wist niet dat het je zo hoog zat.’ En voor hem sprak het vanzelf dat we zouden gaan verhuizen. ‘Toen we terugkwamen van vakantie maakten we meteen een afspraak met een makelaar, zonder vrienden of kinderen op de hoogte te brengen. De bezichtigingen deden we stiekem, alsof we een affaire hadden. Dit was een besluit van ons samen, daar had niemand iets mee te maken. Pas toen we een nieuw huis hadden gevonden met een grote tuin in een rustig dorp in de buurt, brachten we iedereen op de hoogte. Zo werd een knagend obstakel in een handomdraai getackeld. Met praten en luisteren. ‘In de tijd dat de kinderen klein waren regelden we vaak een oppas en gingen uit eten. Met een kaarsje tussen ons in, zonder kindergebrul, was alles bespreekbaar. En weer: het klinkt klein maar het voelt groots. Vanavond kijken we de laatste aflevering van Oogappels samen, gezellig op de bank, na het eten, met eerst dat glaasje wijn. Het is niks en alles tegelijk.’</p>]]></description>
      <guid>https://www.volkskrant.nl/volkskrant-magazine/elkaar-iets-gunnen-is-een-van-de-drie-voorwaarden-voor-een-levenslange-fijne-relatie~b24d77a8/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[‘Zodra we zoenden, verdween iedere schroom, alsof onze lichamen ons niet nodig hadden’]]></title>
      <description><![CDATA[<p>Jette (56): ‘Op het terras waar we hadden afgesproken, zag ik dat het tafeltje waarvan ik wist dat de zon er het langst op zou staan, zowaar nog vrij was. Dat was alvast een goed begin. Het was tegen half twee, ik ging zitten en toen ik opkeek kwam hij aanlopen. Die ochtend hadden we een match op een datingapp, ik schreef: spreken we snel een keer af of wil je eerst lang appen? En hij antwoordde: ik kan vanmiddag al naar je toe komen. Ik schreef terug dat ik om vier uur een afspraak had. Maar hij rekende voor dat als hij nu vertrok, hij over anderhalf uur bij me kon zijn en dan hadden we nog ruim twee uur. ‘De onbezonnenheid elkaar meteen te willen zien en niet eerst, zoals de etiquette blijkbaar voorschrijft, elkaar een aantal weken wat voorzichtige oriënterende appjes te sturen, beviel me en zou de rest van de middag bij me blijven. Niet met één teen in het water, nee, wij sprongen er middenin. Wij voelden ons het middelpunt van het terras, alle tafels naast ons vervaagden tot een wazig geheel. Waar we het over hadden herinner ik me niet meer. Het was niet de inhoud van de woorden die ertoe deed, het was de nieuwsgierigheid erachter, de klank van zijn stem, het lachen tussendoor. Ik genoot van de ontmoeting als ontmoeting, een geïsoleerde improvisatie zonder script. ‘Ik zat wel op een datingsite maar was niet echt op zoek naar een partner en al helemaal niet in de plechtige zin van het woord. Kinderen had ik al, dat deel van mijn leven was al een tijdje klaar. En in mijn eentje met familie en vrienden had ik het prima naar mijn zin. Ik dacht helemaal niet na of hij de man van mijn leven kon worden. Voor dit moment klopte alles gewoon en het liep gesmeerd. Dat was genoeg. ‘Wat?,’ zo ging het ‘ben je in hetzelfde jaar als ik geboren, we schelen precies een week? Hoe is het mogelijk.’ ‘Om vier uur liep ik met hem terug naar zijn auto, een donkerblauwe middenklasser. We zoenden. Midden op straat in mijn eigen stad, overdag, zoende ik een man van wie ik een dag eerder nog nooit had gehoord. In mij begon iets te borrelen, verwondering, maar ook iets wat recalcitrant was. Alsof ik op mijn 54ste nog steeds een appeltje te schillen had met mijn opvoeding, waarbij alles binnen de lijntjes moest. ‘De zoen was er ineens. Nog voor ik iets kon tegenwerpen, raakten onze lippen elkaar, en ik voelde het tot aan mijn dijen en knikkende knieën. Ik had kunnen denken: hij is hier helemaal naartoe komen rijden, dus ik moet hem dit wel geven. Maar ook het zoenen had niets te maken met ‘zoals het hoort’. Ik wilde hem echt helemaal. Lachend en blozend vertelde ik die avond aan mijn zus wat er ’s middags was gebeurd. De volgende dag was een zaterdag, we waren wat aan het appen en ik schreef: wat zijn je plannen voor vandaag? Een uur later zat ik in de auto naar hem. Onderweg merkte ik wel iets van wat misschien op verliefdheid leek, maar dan niet het soort dat in een volgende fase automatisch tot liefde leidt, eerder de lichte en onbezorgde variant ervan. ‘Niet één keer dacht ik: waar gaat dit heen, wat ben ik aan het doen? Ook al had ik zoiets nooit eerder gedaan en is anderhalf uur rijden lang genoeg voor ernstige contemplatie. Pas toen ik in zijn woonkamer stond, in dat huis op die prachtige plek, met glas-in-loodramen, was het heel even ongemakkelijk. Want daar stonden we, we wisten allebei wat er zou gaan gebeuren. Maar wie was de man eigenlijk met wie ik op het punt stond naar bed te gaan? ‘Het was half twaalf in de ochtend, in een dorp ergens boven de grote rivieren en zodra we zoenden verdween iedere schroom, alsof onze lichamen ons niet nodig hadden om het onderscheid te maken tussen wat hoort en niet. Dit is geweldig, juichte mijn lijf, ik wil hem en hij wil mij. Hij nam me mee de trap op naar zijn slaapkamer, daar bleven we de rest van de dag. Het hele repertoire kwam voorbij, de strelingen, de tederheid, de gepassioneerde seks, lieve woorden, even wat eten en natuurlijk grapjes tussendoor, want wie schiet er niet in de lach van zoveel plotseling verlangen. ‘Die avond reed ik rond half negen naar huis. De dagen erop stuurden we elkaar foto’s van wat we aan het doen waren, ik stuurde hem een foto van het beeld van Kiefer in de tuin van museum Voorlinden. En later die week, het was op een dinsdag, vroeg ik hoe hij het zou vinden als ik hem de volgende ochtend zou komen wakker maken. Mijn kinderen, oud genoeg om voor zichzelf te zorgen, sliepen nog toen ik midden in de nacht om vijf uur de deur uit ging. Tegen kwart over zes was ik bij hem. Het huis waar een paar dagen eerder de zon nog zo uitbundig naar binnen had geschenen, was donker. Ik liep de krakende trap op, kleedde me uit en ging naast hem liggen. En weer als bij toverslag, dat hele uitgebreide repertoire dat niet hetzelfde voelde maar het wel was, zonder enige haast en met de grootst mogelijke zorgvuldigheid en respect uitgevoerd. ‘Natuurlijk hadden we het zo min mogelijk over onze wederzijdse exen, maar ik merkte wel dat hij zijn laatste breuk nog lang niet had verwerkt en ik had niet veel nodig om te beseffen dat wat dit ook was tussen ons, ook weer voorbij zou gaan. Na die ontmoeting in de vroege ochtend hebben we elkaar nog twee keer gezien, een keer bij mij thuis en een keer in een hotel. Toen hebben we het contact verbroken. Alles bij elkaar heeft het een maand geduurd. En hoewel ik daar onverwacht toch meer pijn van heb gehad dan gehoopt, overheerst een jaar later het gevoel van zege. Zege over mezelf, zege over conventies, zege over verwachtingen van anderen. En dankbaarheid, die voel ik ook. Ten aanzien van deze bijzondere man, maar misschien meer nog ten aanzien van mezelf. Want welke weldenkende vrouw van middelbare leeftijd staat zichzelf nou zo’n ervaring toe?’</p>]]></description>
      <guid>https://www.volkskrant.nl/volkskrant-magazine/zodra-we-zoenden-verdween-iedere-schroom-alsof-onze-lichamen-ons-niet-nodig-hadden~bccd0b16/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[‘Het leven is niet te plannen en dat wat niet te plannen is, is het leven’]]></title>
      <description><![CDATA[<p>‘In de jaren negentig was ik, zoals dat heette, een vrije vogel. Relaties duurden bij mij nooit langer dan negen maanden en rouwig was ik daar niet om. Om mij heen leefden vrienden op eenzelfde manier, alleen sommige vrouwen werden rond hun 30ste wat onrustig. Hannie was een heel leuk meisje met blond haar tot op haar schouders met een slag erin, alles met haar ging vanzelf, en de seks was niet eerder zo goed geweest. Maar na negen maanden verlangde ze toch naar commitment. We gingen zonder al te veel pijn uit elkaar en spraken af elkaar over een paar maanden opnieuw te zien, dan zou de liefde wel bekoeld zijn en konden we als vrienden verder. Maar na die maand belandden we toch weer met elkaar in bed, het leek erop dat we in een loop terechtkwamen. Het was beter een volgende termijn wat ruimer te nemen. Geen paar maanden, geen half jaar, maar een jaar. Een datum legden we niet vast, noch een plek of tijdstip en Hannie vervluchtigde tot een herinnering. Andere dames namen haar plek in. Spijt of gemis waren geen grote thema’s in die periode van mijn leven. Ik ging op vakantie met een groepsreis, maar toen ik mezelf met vijf Nederlandse mannen bier zag drinken aan een exotisch zwembad, heb ik de volgende dag de veerboot gepakt naar de vaste wal en keerde pas weer terug toen het tijd was voor vertrek. Het in mijn eentje reizen, de contacten die door het tijdelijke karakter vaak intenser zijn dan thuis, bevielen me zo goed dat ik weer wat later naar Costa Rica reisde. Dat deze vakantie precies viel in de maand dat ik met Hannie had afgesproken, daar dacht ik niet aan. Op een avond zag ik een vrouw van mijn leeftijd op de dansvloer. Stel je voor: Montezuma, een schiereiland met een breedte van zo’n 30 meter, alleen maar oerwoud. Apen slingerden aan takken, er waren luiaards en vogelgeluiden die ik nooit eerder had gehoord. Ik voelde me diep gelukkig en op mijn plek en dacht: moge dit hier en nu eeuwig duren. De vrouw op de dansvloer was lichtvoetig en mooi, haar verschijning leek prima samen te vallen met alle tinten vochtig groen. Ik zei tegen haar: ‘Ik zou je willen verleiden, maar ik weet niet hoe.’ Ze antwoordde: ‘Geef me een kus op mijn mond, dat is hoe je dat doet.’ En ik deed wat ze vroeg en ze omhelsde me. Nu was ik er nog meer van overtuigd dat ik hier thuishoorde – een beetje pathetisch, ik was immers een gewone Amsterdamse jongen op reis tussen de andere hippies. Ik wist ineens heel zeker dat ik er goed aan had gedaan hiernaartoe te komen en ik deed er vooral heel goed aan haar te beminnen. En zo begonnen mijn nachten zich met haar te vullen. Ze heette ook Hannie, een bizar toeval waar ik niet lang bij stilstond. Tot ik een paar dagen later in mijn eentje in een tentje koffiedronk en ineens twee handen voor mijn ogen voelde: ‘Raad eens wie ik ben.’ De stem herkende ik niet, ik draaide me om en achter me stond de Amsterdamse Hannie. Het was precies een jaar geleden dat we de afspraak voor over twaalf maanden hadden gemaakt. En daar stond ze tot onze beider verrassing in the middle of nowhere voor mijn neus. Met grote ogen keken we elkaar aan. Toen zei ze: ‘Ik moet je aan iemand voorstellen’, en ze wenkte een man die een paar meter verderop stond. Hij had dezelfde voornaam als ik. Later die middag hebben we met zijn tweeën afgesproken, en hoewel ik geen enkel verlangen voelde om opnieuw iets met haar te beginnen, raakte ik niet uitgesproken over deze bizarre coïncidentie. Wat wilde het toeval mij vertellen? Ik sprak erover met Hannie 2, niet op een indringende manier, want dat staat het relaxte leven in het oerwoud niet toe. Een visser in Costa Rica vist niet meer dan wat hij die dag nodig heeft, en als het wel meer is, vaart hij de volgende dag niet uit. Zonder het uit te spreken was het voor mij duidelijk dat ook Hannie 2 een tijdelijke aangelegenheid zou zijn, wat het eigenlijk nog mooier maakte. Voor mijn vertrek had ik uit alle macht geprobeerd het populaire boek De Celestijnse belofte op de kop te tikken, over de belangrijkste negen spirituele en filosofische inzichten. In mijn rugzak was plek voor één boek, dus dat moest een boek worden dat wat om het lijf had. Maar het was overal uitverkocht, ik zocht op Schiphol, toen in Miami bij de tussenlanding, maar niets. Oh, zei Hannie 2, dat is toevallig, ik heb dat boek bij me. En toen ze een paar dagen later doorreisde, legde ze het voor mij bij de receptie van het hostel. Die avond keerde ik na een paar biertjes terug naar mijn kamer en begon meteen te lezen. Op pagina zestien zegt de hoofdpersoon, en ik lees voor: ‘Het is moeilijk uit te leggen, maar (..) volgens de priester treedt Het Eerste Inzicht op als we ons bewust worden van het toeval in ons leven.’ Toeval? Nou en of, dat kon je wel zeggen. Ik was van mijn stuk gebracht en ik kon alleen maar denken: Hannie 1, Hannie 2, ik Ron 1, hij Ron 2, ik zoekend naar dat ene boek, zij die het me schenkt. Dit zijn wel erg veel toevalligheden, wat zag ik al die tijd over het hoofd dat het lot mij zo bestookt, zeg maar knock-out slaat met al die ongeloofwaardigheden op een rij? Alsof de ontmoeting hier met Hannie 1 al niet wonderlijk genoeg was. En nu, dertig jaar later, emotioneert deze passage mij nog steeds. Telkens als ik die herlees, voel ik wat ik toen voelde en word ik diep geraakt door iets wat tegelijk ongrijpbaar en sterk is. Het leven ging verder, rond mijn 40ste ontmoette ik een vrouw met wie ik zeven jaar een relatie had en een dochter kreeg. En altijd heb ik dit verhaal van het kwadratische toeval meegedragen. De synchroniciteit van de gebeurtenissen in je leven. Ik heb nog steeds geen idee wat het universum me er precies mee heeft willen zeggen. Behalve dan dat je toeval serieus moet nemen als betekenisvol element, dat het leven niet te plannen is en dat wat niet te plannen is, is het leven.’</p>]]></description>
      <guid>https://www.volkskrant.nl/volkskrant-magazine/het-leven-is-niet-te-plannen-en-dat-wat-niet-te-plannen-is-is-het-leven~b5df4f97/</guid>
      <pubDate>Thu, 25 Dec 2025 00:00:00 +0100</pubDate>
    </item>
    <item>
      <title><![CDATA[‘We kunnen ook besluiten met zijn drieën te vrijen, maar eerlijk gezegd is dat niet mijn eerste keuze’]]></title>
      <description><![CDATA[<p>‘Vijf jaar geleden leerde ik Wim kennen via de datingapp Romeo. Hij vertelde dat hij al veertig jaar een relatie had en dat ze sinds kort experimenteerden met polyamorie. In mij zag hij de derde man. ‘Omdat ik hem nog maar net kende, was alles nieuw en spannend, dus het feit dat hij polyamoureus was ook. Wat precies de praktische consequenties waren van een dergelijke relatie, kon ik niet overzien, maar wat maakte het uit, ik had Wim toch? Hij zocht me op, twee uur met de trein, en alles was precies zoals ik had gehoopt. Zijn huid rook alsof ik hem al heel lang kende. Het hele weekend heb ik met hem gevreeën, zonder me ook maar een keer onwennig of nerveus te voelen. ‘Na weken chatten werd ik echt verliefd en vanaf dat moment zochten we elkaar ieder weekend op. Zijn man was maanden voor zaken in Azië, zijn bestaan was voor mij nog steeds vooral theorie. En zo gebeurde het dat ik stapelgek werd op een man die al bezet was, zonder dat ik enig idee had of deze constructie eigenlijk wel bij me paste. ‘Pas toen zijn echtgenoot terugkwam en er een ontmoeting met ons drieën werd gepland, drong het tot me door: wacht even, er is nog een ander met wie we rekening moeten houden. Wat ik toen voelde kun je nog het best omschrijven als liefdesverdriet. De eerste fase van verliefdheid, waarin je geen genoeg van elkaar kan krijgen, werd ineens verstoord. De keren dat mijn lief en ik elkaar zagen werden minder, niet langer elk weekend, maar om de paar weken. ‘Als ik al de gedachte had hem bij zijn relatie weg te roven, nam ik die geen moment serieus. Zij tweeën hadden in veertig jaar een soepele, vanzelfsprekende manier van omgaan ontwikkeld, die achterstand zou ik nooit inhalen. Zijn man was nieuwsgierig naar mij en tolerant, maar voor hem was deze situatie ook nieuw. Zelf had hij in Azië een affaire gehad die een beetje uit de hand was gelopen en inmiddels beëindigd was: een van de redenen voor het stel om deze stap naar polyamorie te zetten. Zo bezien was ik de nieuwe fase in hun huwelijk. ‘‘Je neemt een deel van mijn man af’, stelde de echtgenoot al meteen vast, ook al ging hij helemaal akkoord met de situatie. Hij zei ook dat hij het gevoel had dat we hem buitensloten, wat ik niet helemaal begreep, want ik zag vooral de hechtheid tussen hen. Wat mijzelf betreft had deze kennismaking nog wel even kunnen wachten. Ik wilde mijn nieuwe liefde het liefst dag en nacht bevoelen en uithoren en nu kreeg ik er alweer een tweede man gratis bij. Alles veranderde. Wanneer ik Wim opzocht, zaten we ’s avonds niet langer met zijn tweeën, maar met zijn drieën aan tafel. Ik was minder vrij om hem aan te raken en werd de toeschouwer van hun huwelijk. Allemaal dingen waar ik nu, vijf jaar later, nog steeds mee worstel. ‘Ik rijd op een vrijdagavond naar Amsterdam, waar ze wonen, ik verlang naar Wim en tref hen beiden thuis. Soms gaan we een nachtje met zijn tweeën naar hun buitenhuisje in Twente, soms gaat zijn man een avond weg om ons privacy te gunnen, maar het gebeurt ook dat we het hele weekend met zijn drieën doorbrengen. Dat schuurt. Want ook al beschouw ik de echtgenoot inmiddels als een goede vriend, ik heb alleen maar zin in Wim. ‘Op het moment dat er een vrijpartij in zicht komt, stellen we het uit omdat die ander er is. We kunnen ook besluiten met zijn drieën te gaan vrijen en zo de kool en de geit sparen, maar dat is niet mijn eerste keuze. Vaker gebeurt het dat we dan in zo’n weekend helemaal niet vrijen en dan rijd ik met een vervelend gevoel op zondagavond weer naar huis. Volgende keer beter, denk ik, en verheug me op zijn komst naar Groningen, over twee, drie weken. Dan zal het vast anders zijn. Dat wil zeggen, als hun verbouwing, die nu al maanden duurt, geen roet in het eten gooit. ‘Als Wim en ik samen zijn, is het alleen maar fijn, dan vergeet ik alles. Ik zie hem aankomen over de kade, in de richting van mijn woonboot. Hij draagt die veelkleurige trui die ik zo mooi vind, en die Desigual-rugzak die eigenlijk niet meer is dan een bij elkaar geknoopte zak. Ik kijk naar zijn kordate loopje, in zijn hand heeft hij een boeket bloemen, en dan, als hij dichterbij komt, zie ik zijn gezicht, de snor, het spleetje tussen zijn voortanden. Ik wacht tot hij voor me staat en voel hem nog voor ik hem eigenlijk voel. ‘Vaak als ik alleen thuis ben overdenk ik dit alles. En in periodes als deze, waarin ik me toch al down en teruggetrokken voel, vraag ik me af: wat ben ik aan het doen? Weegt de vreugde op tegen het gemis? Laatst hadden we het over het knarrenhof dat we willen opzetten als we alle drie met pensioen zijn, een soort woongroep voor ouderen. Als we daar zouden wonen, zou ik Wim dagelijks kunnen zien en zou het delen me makkelijker afgaan. Maar ik zit er toch tegenaan te hikken, want het is een grote stap om te verhuizen naar de Randstad. Ik ben altijd weer blij als ik op weg naar huis Almere gepasseerd ben, hier is iedereen veel relaxter. En daarbij, weet ik wel zeker dat de onderlinge verhoudingen dan minder frustrerend zullen zijn? Krijg ik geen spijt? ‘Soms is het of ik steeds degene ben die zich aanpast. En hoewel de basis van onze relatie altijd het gesprek is geweest, hebben we het hier niet heel vaak over. Want als ik doorredeneer, zou de consequentie een breuk kunnen zijn. ‘Aan de ene kant spoor ik mezelf aan: doe niet zo ingewikkeld, ga lekker door met die polyamorie want het geeft ook veel vrijheid. Maar als ik eerlijk ben, ontleen ik niets extra’s aan deze driehoek. Ik had afgelopen vrijdag een heel leuke date met een andere man en dat is me veel waard, maar ik zou alles zo opgeven voor Wim. Zijn geur, zijn liefde, zijn aandacht helemaal voor mij alleen. Maar dat is nu, als ik me binnenkort beter voel en de zon gaat schijnen, is alles vast veel lichter.’</p>]]></description>
      <guid>https://www.volkskrant.nl/volkskrant-magazine/we-kunnen-ook-besluiten-met-zijn-drieen-te-vrijen-maar-eerlijk-gezegd-is-dat-niet-mijn-eerste-keuze~b4856f11/</guid>
      <pubDate>Thu, 11 Dec 2025 00:00:00 +0100</pubDate>
    </item>
  </channel>
</rss>
