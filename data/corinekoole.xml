<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Het grenzeloze vertrouwen dat ik als kind in hem had, bleek onveranderd’]]></title>
      <description><![CDATA[<p>‘Ik leerde Angelique in 1981 kennen als een van de kinderen van het ponykamp Klein Oever waar ik als 21-jarige leidinggaf: een vrolijk stoer meisje van 12 met blonde vlechten. Het is raar, achteraf gezien, dat het eerste contact van toen dat zo zuiver vriendschappelijk, joviaal en ongeremd was, veertig jaar later zou leiden tot een huwelijk.</p>
<p>Telkens als ik ons verhaal vertel, ben ik geraakt door de onschuld die die jaren kenmerkte. Het was een tijd waarin je als activiteitenbegeleider in je zwembroek kleine kinderen de kieteldood gaf en meisjes tot hun grote hilariteit bij hun middel pakte en in het water gooide en waarin Oom Jaap, de eigenaar van het kamp, al te dwarse kinderen vrolijk tot de orde riep door even op hun neus te blazen, alsof het een toetertje was. Dat zul je nu niet snel meer meemaken. Maar toen, in 1981 en de wonderlijk fijne zomers erop dat haar vader haar kwam brengen, stond Angelique tussen de anderen voor mijn neus te trappelen van ongeduld om nat gespat te worden en te stoeien. En ik was altijd in voor een robbertje.</p>
<p>Toen de kinderen een ansichtkaartje kregen van hun ouders, had Angelique medelijden omdat er voor mij geen post was en beloofde ze mij iets te sturen als ze weer thuis was. Ze hield woord: ‘Wil je Tante Jannie de groeten doen en geef je de gevlekte pony een knuffel van me?’, schreef ze. Ik antwoordde en kreeg opnieuw een kaartje, en zo ontstond een correspondentie tussen een twintiger en een jonge tiener die een paar jaar aanhield.</p>
<p>Op de envelop maakte ik kleine tekeningetjes en schreef ik grapjes voor de postbode. Ze schreef me over haar kalverliefdes en behalve herinneringen aan dat ponykamp waar zoveel vrijheid heerste en waar zoveel ongecompliceerde lol werd gemaakt, deelden we kameraadschap en gaf ik haar advies bij de keuze van haar vriendjes. Na een tijdje stopte de briefwisseling even spontaan als ze was begonnen: mijn studentenleven slokte me op, ik kreeg een vriendin, Angelique werd te oud voor ponykampen en we raakten elkaar uit het oog.</p>
<p>Tot de reünie, enkele jaren terug. Mij was gevraagd wat oud-deelnemers uit te nodigen en Angelique was niet moeilijk te vinden. Op Facebook stond een foto van haar met haar gezin. Ik stuurde haar een berichtje en ze schreef terug: ‘O, ik herinner me alles. Weet je nog dat we elkaar schreven? Ik heb al je brieven bewaard.’ En ik antwoordde: ‘Ik geloof dat ik de jouwe ook nog ergens heb, ik ga binnenkort even kijken.’</p>
<p>We spraken af nog voor de reünie elkaar onze correspondentie te laten lezen, en omdat zij midden in een verbouwing zat, bood ik aan mijn stapeltje even langs te brengen. Als gescheiden man had ik immers de tijd aan mezelf. Ze deed open. Ik had verwacht haar man daar ook aan treffen, maar haar huwelijk bleek kort daarvoor beëindigd. Trots toonde ze me haar nieuwe plek, van haar en haar kinderen. Ze had er lang over gedaan de knoop door te hakken, zei ze, maar nu was ze opgelucht.</p>
<p>Aan de keukentafel begonnen we te praten. Ik had al jaren niet naar vrouwen getaald, daten is niks voor mij, mijn geluk bestaat uit mijn volwassen kinderen en mijn dierenartspraktijk. Maar ineens gebeurde er iets raars. Ze vroeg of ik wat wilde eten en stond op om een omelet te maken. Ik houd niet van omelet, maar besloot dat voor mezelf te houden.</p>
<p>Voor het aanrecht knipte ze bieslook en toen draaide ze zich om, strekte haar benen en liep met het bordje naar me toe. Ik was verbluft. Dat strekken van de benen voordat het lopen begon, herkende ik, en lag kennelijk jarenlang ergens opgeslagen in mijn hoofd. Die ene zeer korte beweging bracht me terug naar een tijd waarin het volwassen leven nog moest beginnen en argeloosheid en plezier de boventoon voerden. Van het ene op het andere moment verloor ik al mijn opgebouwde reserves. Alle muren die ik na mijn scheiding had opgetrokken, vielen om, en ik kon alleen maar denken: wat een lieve, leuke vrouw.</p>
<p>De dag erop vroeg mijn operatieassistente: ‘Is er wat? Je doet anders, ben je soms verliefd?’ ‘Houd je mond, alsjeblieft’, siste ik, maar begreep wel dat ik zo snel mogelijk moest uitzoeken wat er nu echt speelde. Angelique en ik begonnen te appen en ik liet haar weten dat ik haar een knuffel wilde geven. Een paar dagen later duwde ik haar een pluchen knuffel in haar hand – uit onhandigheid en zelfbescherming, want ik kon me niet voorstellen dat zij echt door mij vastgehouden wilde worden.</p>
<p>Maar, goddank, zij voelde hetzelfde, en uitgewuifd door mijn hele praktijk vertrokken we een paar dagen later naar een huisje in het bos dat uit niet veel meer dan een tweepersoonsbed bestond. Vorig jaar zijn we getrouwd: een dolgelukkige leider van het ponykamp en het tien jaar jongere kind met wie hij in 1981 stoeide.’</p>
<p>‘Gepco was in 1981 zo gek als een deur, zo’n adhd’er van een jaar of 20 die één was met de kinderen, met een grote hoed over het terrein liep, zomaar ineens met kleren aan in het water sprong en flirtte met de ponyrijlesinstructrices. Ik ben nooit een paardenmeisje geweest: ik ging naar het ponykamp voor de discoavonden en de spelletjes.</p>
<p>Het eerste jaar was ik 12, en in de drie jaren die volgden hoopte ik dat Gepco er ook weer was. Dan voelde ik me veilig, het was een bekend gezicht dat steeds bekender werd. Met hem erbij zou het zeker leuk worden: we stoeiden samen en speelden met de andere kinderen in het water. Niet dat ik ook maar één keer heb gedacht: als ik later ga trouwen, wil ik een man als Gepco – dat kwam niet in me op.</p>
<p>De leiding waartoe hij behoorde, was een grote groep jongens en meisjes waartussen regelmatig liefdes opbloeiden. In die zin waren onze werelden natuurlijk volledig gescheiden. Gepco vond ik leuk omdat hij garant stond voor pret maken en al die eerste zomer voegde ik hem toe aan mijn reeks penvrienden. Zo eens in de twee à drie maanden schreven we elkaar. Hij knipte plaatjes uit de</p>
<p>Eppo</p>
<p>en stopte die in de envelop, en schreef daar grapjes op voor de postbode. Dat hebben we tot mijn 15de volgehouden, daarna verloren we elkaar uit het oog.</p>
<p>Tot vijf jaar geleden. Het moment dat de uitnodiging voor de reünie kwam, viel in een woelige periode. Na heel lang twijfelen had ik eindelijk besloten om te gaan scheiden. Ik was op mijn 20ste getrouwd, amper vijf jaar na mijn laatste ponykamp – het huwelijk was een zeer plotselinge overgang van kind naar volwassene geweest. Ineens had ik levensgrote verantwoordelijkheden en was er geen ruimte meer voor onbekommerd plezier.</p>
<p>De man met wie ik getrouwd was, bleek niet bij mij te passen. En net toen ik in 2017 besloten had toch voor mezelf te kiezen en met de kinderen was verhuisd naar ons eigen huisje, kwam uit het niets het bericht van mijn oude ponykampleider Gepco. Zijn mail was een herinnering aan hoe het leven was en ook kon zijn. Van het ene op het andere moment werd ik teruggeworpen naar de tijd waarin alles nog probleemloos was en licht.</p>
<p>Ik moest zijn brieven nog hebben, ik wist zeker dat ik ze tijdens de verhuizing allemaal in een verhuisdoos had gestopt. Op een avond heb ik ze allemaal op volgorde gelegd en ben ik ze gaan herlezen. Niet uit verlangen naar Gepco, maar uit nieuwsgierigheid naar het deel van mezelf dat zo lang bedolven was geweest onder een dikke laag vormelijkheid en plichtbesef.</p>
<p>De brieven lazen als een dagboek. Het werd me duidelijk dat ik hem destijds had gezien als mijn vertrouweling. Uit wat hij schreef maakte ik op dat ik hem zelfs had gevraagd wie van mijn twee vriendjes ik moest kiezen, en nadat ik de brieven terug in de doos had gestopt, stuurde ik Gepco een bericht: ‘Vind je het leuk onze brieven van vroeger uit te wisselen? Misschien een leuke manier om ons voor te bereiden op de reünie.’</p>
<p>Op 6 januari 2018 stond-ie voor de deur met een pak onder zijn arm. Ik hoorde zijn stem, zag zijn ogen, en zei: ‘Jij bent niks veranderd.’ ‘O’, zei hij, en toen, ad rem, ‘dan raad ik je aan eens naar een opticien te gaan.’ Daarmee was de toon gezet.</p>
<p>De hele middag hebben we flauwiteiten en grapjes uitgewisseld. Het grenzeloze vertrouwen dat ik als kind in hem had toen hij mij met zijn sterke armen het zwembad ingooide, bleek onveranderd. Het was alsof alle tussenliggende jaren verdwenen: we werden onmiddellijk weer die twee loltrappers die we toen waren. En met het lachen en het vertrouwen als stevige onderlaag kwamen vanzelf de gesprekken over ons leven en hoorde ik mezelf ervaringen uitwisselen die ik met anderen nooit had gedeeld.</p>
<p>Mijn zoon kwam binnen en zei later: ‘Hoe oud is hij? O, dus jullie schelen maar tien jaar.’ Alsof hij al voorvoelde wat er stond te gebeuren. Het ging die middag ook over relaties, en Gepco had gezegd: ‘Sommige mensen kunnen je, zonder dat direct te zeggen, het gevoel geven dat je alles fout doet.’ Hij begon te stotteren toen hij dat zei, hij wilde geen kwaadspreken. Maar ik begreep precies wat hij bedoelde: hoe hulpeloos je je kunt voelen als je opmerkingen krijgt waartegen je je niet kunt verweren.</p>
<p>Ik had mannen totaal afgezworen, maar dit was het moment dat ik dacht: o nee hè, ik zal toch niet zo snel na mijn scheiding al verliefd worden? Maar meteen daarna dacht ik: en wat dan nog, ik heb lang genoeg voldaan aan dat wat hoorde. Opgelucht, vrij van ballast stapte ik als het ware in de jas die al die jaren op me had liggen wachten. De keer erop maakte ik bevend thee. Niet bevend uit angst voor het onbekende, maar uit vreugde het bekende opnieuw te hebben gevonden.’</p>]]></description>
      <guid>https://volkskrant.nl/mensen/het-grenzeloze-vertrouwen-dat-ik-als-kind-in-hem-had-bleek-onveranderd~b479a42d/</guid>
      <pubDate>Sun, 31 Jul 2022 00:00:00 +00:00</pubDate>
    </item>
    <item>
      <title><![CDATA[‘We hadden eigenlijk al een relatie voor we elkaar in het echt zagen’]]></title>
      <description><![CDATA[<p>‘Ik was drie dagen in Nederland, op doorreis van Taipei naar Duitsland, toen ik Tinder opende en Mike zag zitten achter een drumstel. Ik speel zelf gitaar en keyboard en het overduidelijke gemak waarmee hij achter die bekkens en trommels zat trok me aan. Niet dat ik hoopte mijn liefde te vinden in een land waarvan ik de naam niet eens kon onthouden. Maar die comfortabele houding die zijn profielfoto zo aantrekkelijk maakte, bleek hij ook te hebben als we samen kletsten en dat maakte het contact eenvoudig te onderhouden.</p>
<p>Ik vroeg: ‘Wat kan ik doen in dit land?’, en zei dat ik op weg was naar de Keukenhof. Maar dat wuifde hij weg als</p>
<p>tourist stuff</p>
<p>. Veel andere tips had hij eigenlijk niet. We hebben elkaar die drie dagen niet één keer ontmoet. Even leek het erop dat hij me achterna zou reizen naar Duitsland, maar uiteindelijk moest hij werken.</p>
<p>Pas na een jaar van tientallen berichtjes per dag, vloog ik opnieuw van Taiwan naar Nederland en zocht hem op. Hij zou een paar uur later komen en had de sleutel van zijn appartement voor me achtergelaten bij een snackbar. Zo had ik alle tijd om zijn spulletjes te bekijken, de foto’s aan de muur, zijn meubels: wie was deze man voor wie ik helemaal uit Azië was gekomen?</p>
<p>Maar het gekke was: door al het videobellen, appen en mailen, hadden we eigenlijk al een relatie voor we elkaar echt zagen. Hij was geen vreemde, ik kende hem al, niets in zijn huis kwam me voor als een verrassing. Het kwam niet eens in mijn hoofd op om een mooie jurk aan te doen, en toen hij thuiskwam was het of ik hem al jaren op deze manier opwachtte van zijn werk.</p>
<p>Een paar maanden later, in februari 2020, kwam hij naar Taipei, en heeft hij mijn vrienden en familie ontmoet. We maakten plannen voor een volgend bezoek in de zomervakantie, we wilden daarna gaan samenwonen in Nederland of Taiwan maar toen kwam corona.</p>
<p>Honey, did you hear about the virus?,</p>
<p>appte hij mij meteen na terugkomst. Opgewekt zetten we onze videorelatie voort, want dit zou vast niet langer dan een paar weken duren, dachten we.</p>
<p>Hele dagen lieten we de verbinding openstaan, ook ’s nachts. Het was natuurlijk gekkenwerk, ons kunstmatige contact. De hele dag keek ik naar hem, maar ik kon hem niet aanraken. En ik herinner me momenten dat ik hem vroeg: wat hebben we nou eigenlijk samen? Hoe noemen we dit, een relatie? Ik wilde het ongewone een bekende naam geven zodat het minder vervreemdend zou zijn. Natuurlijk heb je een relatie als je elkaar maand in maand uit meeneemt in elkaars leven. Ik vergezelde hem per Facetime naar restaurants, naar verjaardagen van zijn vrienden, en zelfs naar de supermarkt en als hij sliep.</p>
<p>Ik weet nog dat ik dacht: o, deze man is zo toegewijd, zo anders dan alle andere mannen die ik had leren kennen, die altijd hun werk lieten voorgaan. Mike had het nooit te druk om me aandacht te geven. Maar corona bleek wel heel erg lang te duren, en er waren momenten dat het artificiële van ons dagelijkse contact me begon tegen te staan en ik ermee wilde ophouden. Toen in Nederland de lockdown allang voorbij was, was in Taipei alles nog dicht. Pas vorige maand lukte het hem op een studentenvisum naar me toe te komen, 25 maanden na onze laatste fysieke ontmoeting.</p>
<p>Tijdens de week verplichte quarantaine verbleef hij in een hotel. Vanaf de overkant van de straat zwaaide ik naar hem en ik bracht hem fruit en koffie. En ook al konden we elkaar nog steeds niet aanraken, we konden elkaar zien zonder scherm, zonder slechte verbinding, zonder tijdsverschil. Wauw, hij is echt, dacht ik verbaasd, hij bestaat. De man die ik door en door ken, leeft en zwaait naar me.</p>
<p>Gek genoeg ben ik geen moment bang geweest dat ik een illusie in huis haalde. Ook later niet, toen hij ineens voor me stond. En nu, twee maanden later, is dat niet veranderd. Ons gedeelde leven zelf is dat wel. Was hij tijdens corona een en al aandacht voor mij, nu moet ik zijn aandacht delen. Hij staat vroeg op om Chinees te leren, doet in Nederlandse tijd zijn werk en is ’s avonds vaak uitgeput en afwezig. Het gebeurt dat hij niet luistert als ik iets zeg, dan geef ik hem een por: hee, grote man, word eens wakker. Dan lijkt hij op een trage dinosaurus.</p>
<p>De liefde zelf is onverdund gebleven, maar de praktijk is soms ingewikkelder dan tijdens corona. Of we het volhouden samen, weet ik niet. Ik geloof niet dat je alles kunt plannen en bedenken. Het enige wat ik zeker weet, is dat ik van hem hou; van onze wandelingen samen, van onze grappige verstandhouding. Zelfs van ons gekibbel. Dat ik zeg: ik heb een goed restaurant gevonden en hij achter me aan hobbelt met een houding van ‘het zal wel’ en zich ter plekke ontpopt tot een vraatzuchtige Europeaan, aanvalt op het Aziatische eten en roept:</p>
<p>‘Honey, this is so good.’</p>
<p>Dat ik dan quasisuperieur lachend mijn wenkbrauwen ophaal en zeg:</p>
<p>‘O, honey. I told you so.’</p>
<p>‘Ik leerde haar kennen in 2018 toen ik wat zat te tinderen in de trein, haar foto toonde een ongelofelijk guitige, vrolijke en brutale vrouw. Ze was op weg naar de Keukenhof en wilde weten wat ik aan het doen was. Nieuwsgierig toonde ze belangstelling voor wat ik at, en door haar ogen voelde ik mezelf opvlammen: er was iemand die tot in de kleinste details wilde weten wie ik was.</p>
<p>We begonnen te appen, maar het zou nog maanden duren voor ik haar zou bellen. Ik zat opnieuw in de trein, deze keer was ik op weg naar vrienden in Italië en ineens dacht ik: ik wil Jolins stem eindelijk weleens horen. Verbaasd leek ze niet, ook dit paste eigenlijk wel bij de vanzelfsprekende manier waarop ons contact tot dan toe was verlopen. Wel klonk haar stem rauwer dan ik had verwacht – ze komt uit een Taiwanese vissersfamilie waarin niemand om de zaken heen draait. Ook Jolin niet.</p>
<p>In november 2019 zocht ze me op. Ik had de sleutel van mijn huis aan mijn buurman van de snackbar gegeven en gezegd: ‘Er komt een Aziatisch meisje, geef haar een patatje met, want ze heeft een lange reis achter de rug.’ Op mijn bed had ik een roos gelegd.</p>
<p>Nerveus was ik nauwelijks, alleen maar blij en verwachtingsvol, en dat bleek volkomen terecht, want toen ik binnenkwam, was ze precies zoals ik me had voorgesteld. Een maand later ging ik op mijn beurt naar Taiwan, we begonnen plannen te maken voor de toekomst, hoe zouden we het doen, zou zij in Nederland komen wonen of ik in Taiwan? Ik liep tegen de 50, zij tegen de 45, we wisten hoe het leven in ons eentje was. En dit was zoveel beter.</p>
<p>Haar eigenwijsheid en haar vreugde, haar alles willen weten, de manier waarop ze zomaar ineens in een gevoelig meisje kon veranderen – de rol waarin ik haar misschien wel het liefste zag – maakte haar zo helemaal mijn type dat ik geen enkele twijfel voelde vanwege haar roots en woonplaats zo ver weg. Maar ik was nog niet terug in Nederland, februari 2020, of ze appte me:</p>
<p>Honey, did you hear about the virus?</p>
<p>Door al onze plannen werd een streep gehaald, 25 maanden lang zouden we elkaar niet kunnen zien. Pogingen om een bijzonder visum te krijgen strandden keer op keer. Hoop wisselde wanhoop af. Hoelang hielden we dit vol?</p>
<p>Het was geweldig om dag en nacht een videoverbinding open te hebben staan, van elkaars gewoonten op de hoogte te raken, haar te bestoken met vragen als: Verstoppen jullie met Pasen ook eieren? (Nee. Dat deden ze niet.) Het was leuk om met Kerst tegelijkertijd hetzelfde gerecht te maken. Maar er waren ook momenten dat de rek eruit leek. Ergernissen over de uitzichtloosheid uitten zich in kleine en grote onbegrepen ruzies. Het kwam telkens goed, maar we snapten wel dat dit niet eeuwig kon duren.</p>
<p>Twee maanden geleden kreeg ik eindelijk groen licht uit Taiwan. Ik mocht voor een half jaar komen. Tot op het laatste moment was ik bang dat het niet door zou gaan, dat ik iets verkeerd had ingevuld en toch het land niet in mocht. En toen kreeg ik twee weken voor vertrek ook nog corona en bleef maar positief testen. Maar het is gelukt.</p>
<p>Op de luchthaven van Taipei kregen alle reizigers opnieuw een test. De Nederlandse jongen naast me werd met loeiende sirenes door een ambulance afgevoerd, maar mijn nummer mocht door. En even later zwaaide ik vanaf de vijfde verdieping in mijn quarantainehotel naar Jolin die in haar roze werkblouse, haar linnen broek en met haar hoedje van stro op straat stond. Toen ik mocht gaan, wist ik dat ik haar uit ultieme Taiwanese voorzorg nog steeds een week lang niet mocht aanraken – en ik wist ook dat zij zich daaraan zou houden. Ze kwam aangerend en een meter voor me hield ze abrupt stil. We zijn wat gaan eten, op afstand. We zijn op een bankje gaan zitten, op afstand. Allang blij dat die duizenden kilometers waren teruggebracht tot 1 meter.</p>
<p>En nu, twee maanden later, heb ik mijn eigen appartement en leer ik Chinees. Een van mijn eerste woorden was ‘smeerboel’. Dat zegt ze vaak misprijzend over de chaos bij mij thuis. Want bij fysiek contact horen kennelijk ook ergernissen om fysieke rommel. Dat is iets waarmee we leren omgaan.</p>
<p>We liggen dagenlang in elkaars armen op de bank en maken uitstapjes naar haar familie, kijken film en spotten vogels. Alles is fijn. Maar spanningen zijn er ook. Ze ergert zich als ik na een hele dag Chinees leren en werken zit te geeuwen en chagrijnig ben. Maar het komt goed, wij weten wat het is lief te hebben onder fnuikende omstandigheden. En toen we laatst hardop tegen elkaar zeiden: ‘Stel dat het mis gaat, dan hebben we in ieder geval alles gegeven. We mogen falen’, voelde dat als een opluchting. Nu de druk eraf is, gaat het weer veel beter.’</p>
<p>De namen Jolin en Mike zijn op verzoek van de geïnterviewden gefingeerd. Hun echte namen zijn bekend bij de redactie.</p>]]></description>
      <guid>https://volkskrant.nl/mensen/we-hadden-eigenlijk-al-een-relatie-voor-we-elkaar-in-het-echt-zagen~bd915336/</guid>
      <pubDate>Thu, 21 Jul 2022 00:00:00 +00:00</pubDate>
    </item>
    <item>
      <title><![CDATA[‘Onze liefde is na bijna zestig jaar onverminderd groot’]]></title>
      <description><![CDATA[<p>Antwerpen, 1963. ‘Op een dag verscheen ze in de eetzaal van het pension waar ik woonde met volwassen mannen en studenten van verschillende nationaliteiten. Ik Grieks, zij een Nederlandse blonde engel, op bezoek bij haar strenge vader.</p>
<p>Ze zou een paar weken blijven om zich voor te bereiden op haar eindexamen, ik herinner me haar binnenkomst nog goed. Iedereen keek op, maar niemand durfde haar aan te spreken, haar vader schermde haar af. Daar hoefde hij overigens niet veel voor te doen, zijn imposante aanwezigheid naast haar was al genoeg.</p>
<p>Over onze borden loerden wij naar haar, maar zij keek alleen naar mij. Onze ogen kleefden aan elkaar, ik verdronk in de hare en verloor op slag de wens te leren zwemmen. Vier tafels met studenten, haar vader de geslaagde zakenman, en zij. Soms sloegen zij en ik onze blik even neer, om elkaar daarna meteen weer aan te kijken, woordeloos.</p>
<p>De volgende ochtend verscheen ze opnieuw in de eetzaal en ’s avonds voor het diner weer, en telkens herhaalde zich datzelfde ritueel. We keken elkaar aan, probeerden elkaar met onze ogen een bekentenis te ontlokken. Zo ging het weken achtereen, zonder elkaar ook maar een keer aan te spreken. Net zo lang tot ze weer naar Nederland vertrok. Ik was te verlegen om behoorlijk afscheid van haar te nemen.</p>
<p>Het gekke was, ik was pas 18, maar toen al op zoek naar de grote liefde, en vanaf het eerste moment dat ik haar zag, wist ik dat zij het was. Bijna alle weekenden dat zij in Antwerpen was, sleet ik in de dancing nabij het pension, in de ijdele en naïeve hoop dat ze zomaar ineens binnen zou komen wandelen. Precies als die eerste dag in de eetzaal, beeldschoon en nu wel benaderbaar.</p>
<p>Natuurlijk wist ik dat haar vader haar nooit zou laten gaan. Maar zelfs toen ze terugging naar haar moeder kon ik maar met moeite de hoop opgeven haar terug te zien. Een maand later werd haar vader ziek. Daarvoor ben ik hem nog steeds dankbaar. Want op een dag was ze er plots weer, om voor hem te zorgen.</p>
<p>Weer zat ze vlakbij in die eetzaal en weer keken we elkaar aan en zwegen we. Later vertelde ze dat ze met haar oor tegen de deur van haar kamer stond als ik op de gang aan het bellen was met mijn familie; ze hield van mijn stem. Ook al had die zich nog nooit tot haar gericht.</p>
<p>Waarschijnlijk hadden we nooit iets tegen elkaar gezegd als mijn 8-jarige zusje niet was komen logeren. Zij had me snel door en drong erop aan dat ik Marja Spaanse les zou geven. Dat zou haar goed van pas komen als ze die zomer naar Californië zou gaan en zo belandden we met zijn tweeën op mijn kamer. Haar vader zag het met lede ogen aan, en testte na iedere les haar vorderingen. Toen ze na les drie nog steeds niet verder was dan</p>
<p>Alberto va a Paris</p>
<p>, groeide zijn argwaan.</p>
<p>Wij tweeën praatten intussen honderduit over ons beider gecompliceerde familiesituatie en ik had moeite te ademen, zo dichtbij was ze ineens. We hadden een vergelijkbare gevoeligheidsgraad. Van onze eerste zoen op het Centraal Station in Antwerpen herinner ik me naast de grote tederheid, vooral de vergezichten die deze kus bood op alle zoenen die nog zouden volgen.</p>
<p>Ik ben blij dat ze altijd begrip heeft gehad voor mijn Griekse jaloerse natuur. Ik had haar het liefst in een doosje willen doen. Toen het vriendje met wie ze het voor mij had uitgemaakt naar Antwerpen kwam om afscheid te nemen, stond ik erop haar te vergezellen en toen hij haar een cadeautje gaf, zei ik beslist dat we zijn geschenk niet nodig hadden. Daar heb ik nog steeds spijt van, stomme macho-Griek. Maar ik was jong en onzeker en wist nog niet hoe Hollandse jongeren dachten.</p>
<p>Met haar vader pakte ik het beter aan. In een brief liet ik hem weten dat ik nooit tussen hem en zijn dochter in zou staan en dat hij zich geen zorgen hoefde te maken over mijn intenties, al was dat laatste natuurlijk een leugen, ik had haar het liefst met huid en haar willen verslinden op een manier waar vaders liever niets van weten.</p>
<p>Sinds die eerste zoen zijn we een stel. Haar plannen om na haar examen naar de VS te gaan heeft ze laten varen, en ik heb mijn schrijverschap eraan gegeven en ben vertaler geworden om er zeker van te zijn dat ik een gezin kon onderhouden. Onze liefde is na bijna zestig jaar onverminderd groot. Ook al manifesteert die zich wat rustiger en heeft de grote passie het gezicht van tederheid gekregen.</p>
<p>Laatst vroeg onze 5-jarige kleindochter: wie van jullie gaat het eerste dood? We keken elkaar aan en glimlachten en hebben geprobeerd een voor haar zo aanvaardbaar mogelijk antwoord te formuleren. Maar ik weet: Marja verdwijnt pas als ik er zelf niet meer ben om de herinnering levendig te houden.’</p>
<p>‘Het was 18 april 1967. Mijn ouders leefden gescheiden, ik woonde in Amsterdam en mijn moeder had me voor mijn eindexamen naar mijn vader in Antwerpen gestuurd: daar lukte het vast beter me te te concentreren dan tussen mijn broers en zussen. Ik zat op de Handelsschool.</p>
<p>Mijn vader woonde in een pension met studenten en de eerste avond dat ik aankwam aten we met zijn allen aan grote tafels. Ik kwam de eetzaal binnen en voelde een vijftiental ogen op me gericht, mijn vader was een imposante man die ze De Hollander noemden. Ik voelde ze denken: De Hollander heeft een maîtresse opgedaan.</p>
<p>Ik durfde mijn ogen nauwelijks op te slaan, maar Joseph, die aan een tafel schuin tegenover me zat, staarde me nieuwsgierig aan, de hele maaltijd. Ik herinner me zijn grote ogen, die bijna uit de oogkassen leken te vallen. Hij was mager, het eten was slecht in het pension. Er zat iets verlegens in zijn blik.</p>
<p>Thuis in Amsterdam had ik een vriend met wie ik me binnenkort zou verloven en Joseph had ook een meisje. Maar dat weerhield hem er niet van mij aldoor aan te kijken. Dat ging een maand zo door. Iedere maaltijd begon en eindigde met staren, zonder iets te zeggen.</p>
<p>Mijn kamer was aan de straatkant van het pension en ’s avonds hoorde ik hem buiten praten met andere studenten. Hij sprak Frans met een prachtige stem. Ik werd verliefd, en het eerste wat ik na thuiskomst deed, was breken met mijn aanstaande verloofde. Het leek me geen goed teken als je zo van slag kan raken van een ander.</p>
<p>Toen werd mijn vader ziek. Ik bood aan terug te gaan om hem te verzorgen. En daar zat Joseph weer op dezelfde plek aan tafel waar hij altijd zat, het aldoor kijken begon opnieuw.</p>
<p>Hij had een klein zusje dat in Antwerpen op een internaat zat maar in de weekenden vaak bij hem logeerde. Met haar sprak ik wel, ik vertelde dat mijn vader een groothandel in sinaasappelen had, dat ik die zomer een paar maanden naar Californië zou gaan en om me voor te bereiden Spaans wilde leren. O, dat komt goed uit, zei ze, mijn broer spreekt Spaans.</p>
<p>En op een avond na weken zwijgen hield hij me staande in de gang. Hij had gehoord dat ik Spaanse les wilde, dat wilde hij mij wel geven?</p>
<p>Alberto va a Paris</p>
<p>: verder dan die ene zin zijn we niet gekomen, ook al zat er al snel een stevig ritme in onze Spaanse lessen.</p>
<p>Mijn vader vertrouwde het niet. Die Griek is een gevaarlijke man, zei hij. Na iedere les wilde hij weten wat ik geleerd had, en een keer riep hij boos uit: Maar die zin vertelde je me gisteren ook al. Ga jij maar terug naar Amsterdam.</p>
<p>Intussen had de vriendin van Joseph me te eten uitgenodigd, ze dacht dat ik me verveelde in mijn eentje bij mijn vader. Samen gingen Joseph en ik naar haar toe, en op de terugweg, in de wachtruimte op het Centraal Station van Antwerpen, pakte hij me vast. Hij zoende me en zei: Ik ga het met haar uitmaken, wij gaan samen verder.</p>
<p>Mijn vader schreef hij een brief. Veel zal die er niet van hebben begrepen, want mijn vader sprak geen Frans. Maar hij waardeerde het gebaar, gaf zijn toestemming en ons leven begon.</p>
<p>Het viel me op hoe liefdevol Joseph over zijn familie sprak, hij was een man die even gevoelig was als ik. Ook in mijn latere leven heb ik de sensitiviteit nooit meer bij andere mannen gezien.</p>
<p>Hij koos er bewust voor om geen arts te worden, want dan zou hij nooit bij zijn gezin kunnen zijn. Natuurlijk waren er veel culturele verschillen; dat de Grieken ervan uitgaan dat mannen niks te zoeken hebben in de keuken, was er maar een van. Ik was vermoedelijk de eerste vrouw in Den Haag met een afwasmachine: het ging Joseph te ver om zelf een theedoek te pakken, maar begaan als hij was, zag hij ook wel in dat-ie mij niet in mijn eentje met het huishouden kon opzadelen.</p>
<p>En dan die jaloezie van hem. We hadden dansles. Ik zwierde in zijn armen, tot de dansleraar zei:</p>
<p>Changez!</p>
<p>Het duurde even voor Joseph begreep dat hij me aan de armen van een willekeurige vreemde moest toevertrouwen, maar toen zei hij: Kom we gaan. Nu. En ik liep lachend met hem mee.</p>
<p>We zijn nu 55 jaar getrouwd, ik heb niet één keer gedacht: ik heb er genoeg van. Elk jaar op 9 september, onze trouwdag, gaan we samen eten en dan praten we over hoe het gaat tussen ons, of er iets is wat we missen.</p>
<p>Intussen helpt hij ook alweer jaren in de keuken. Wat doe je, riep zijn vader de eerste keer toen hij dat zag. Joseph overlaadt me nog dagelijks met kleine attenties en rozen. En toen ik zeer ernstig ziek was, sliep hij wekenlang naast me. Ik denk echt dat hij me daarmee in leven heeft gehouden.’</p>]]></description>
      <guid>https://volkskrant.nl/mensen/onze-liefde-is-na-bijna-zestig-jaar-onverminderd-groot~ba8d652e/</guid>
      <pubDate>Thu, 14 Jul 2022 00:00:00 +00:00</pubDate>
    </item>
    <item>
      <title><![CDATA[‘Het was alsof ik voor het eerst in mijn leven iemand had gevonden die me zag staan’]]></title>
      <description><![CDATA[<p>Maja (24): ‘Ik was 21 en ontmoette hem op de verjaardag van mijn zus: een lange slungel met het donkere haar van een Spanjaard. Hij was de dj. Ik had mijn oog laten vallen op een andere jongen die er ook was en ook platen draaide, maar mijn zus koppelde me aan de Spanjaard die geen Spanjaard was, maar een gewone jongen uit Arnhem. Hij was heel lang en grappig en lief en had iets sukkeligs, hij was erg trots dat hij kon breakdancen en gaf mij tussen het dj’en door piepkleine demonstraties van enkele passen. Die avond vond ik hem niet per se heel leuk, maar toch sprak ik af in zijn kleine studio waar hij zijn vrienden ontving. Met drank en etenswaren kwamen ze binnen en lieten hun lege bierflesjes achter. Als zij geweest waren plakte de vloer, maar het leek hem niet te deren.</p>
<p>In die begintijd twijfelde ik of ik met hem doorwilde, ik zei tegen mijn zus: ik weet niet of hij bij me past of dat ik juist bij hem uit de buurt moet blijven. Alsof een tussenweg niet mogelijk was. Alsof ik of een relatie met hem zou moeten beginnen of hem nooit meer zou zien. Koos ik zwart of wit? Het werd het eerste; iets kleins gaf de doorslag. Ik had plezier met hem. Een bijna kinderlijk plezier. Op een dag stond ik onder de douche en wilde hij een grap met me uithalen, maar ik zag hem in de spiegel aankomen en richtte de douchekop op hem, waardoor hij uitgleed en we allebei heel hard moesten lachen. Samen lachen is samen ontspannen. Wanneer je je gemakkelijk voelt bij elkaar en om hetzelfde moet lachen, laat je elkaar als het ware weten dat je de wereld op eenzelfde manier ervaart. Als ik lachte, verdween even de zwaarmoedigheid die ik al mijn hele leven meedraag. Door met hem te lachen, voelde ik me met hem verbonden.</p>
<p>De maanden verstreken en het werd steeds serieuzer tussen ons. Thuis had ik het moeilijk, maar met deze jongen naast me durfde ik voor het eerst afstand te nemen van mijn moeder. Hij steunde me, we praatten over alles, spontane gesprekken die zomaar ineens opborrelden bij het ontbijt of tijdens het avondeten. Als ik ergens om moest huilen, kwam hij naast me zitten en kon ik vertellen wat me dwarszat. Het was of ik voor het eerst in mijn leven iemand had gevonden die me zag staan. Toen mijn moeder jaren geleden allerlei fysieke en psychische klachten kreeg, ging alle aandacht naar mijn oudere zus die het erg moeilijk had. Ik was het kleintje van wie werd verondersteld dat ze het allemaal heel goed alleen redde.</p>
<p>Het was alsof door mij heen gekeken werd, tot nu. Deze jongen gaf me contouren en een volume, mijn woorden werden gereflecteerd in die van hem. Ik was gewend om alles wat ik meemaakte in mijn eentje te analyseren, en nu vond ik weerklank. In hoog tempo maakte ik hem tot mijn dragende muur, mijn middelste steunpilaar. En toen de eerste moeilijkheden ontstonden, probeerde ik daarover te praten en antwoorden uit hem te trekken zodat we samen verder konden. Dingen konden soms moeilijk zijn, maar ik wist niet beter dan dat je in zulke gevallen geen andere keuze had dan doorzetten en volhouden. De liefde, met andere woorden, verloor haar frisheid nog voor die tot bloei kon komen.</p>
<p>Steeds vaker begon hij mijn zorgelijkheid en problemen te relativeren, hij legde dan zo’n overdreven positivisme aan de dag, dat die de omgekeerde werking had en bijna giftig werd. Dat patroon kende ik ook: problemen waarvoor geen concrete oplossingen zijn relativeren en neutraliseren zodat het lijkt of ze niet bestaan. Ik schoot in de vechtimpuls, had geleerd: als iets tegenzit moet je nog harder je best doen. Ik zei hem: ik snap dat het lastig samenleven is met een beschadigd meisje als ik, en als je vindt dat ik soms te veel aan je kop zeur over dingen uit mijn jeugd waar je toch niks aan kunt doen, of last hebt van mijn zwaar op de hand zijn, dan moet je dat gewoon tegen me zeggen en verzin ik er iets op.</p>
<p>Intussen voelde ik me opgenomen en verwend in het warme gezin waar hij uit kwam en dacht ik echt, echt mijn liefde te hebben gevonden. Verblind als ik was door onervarenheid en koppigheid, maakte ik me afhankelijk. Als we geen lange gesprekken hadden, doken we de moestuin in, maakten plannen om later samen in een boerderij te gaan wonen, waar ik een praktijk zou beginnen als creatief therapeut en hij muziek- en dansworkshops zou geven. Het was alsof ik ineens veel meer durfde en minder piekerde nu hij er was om me moed in te spreken over de toekomst. Ik wilde hem niet kwijt.</p>
<p>Op een dag zaten we bij mij thuis, ik in de luie stoel, hij op de grond tegenover me. We spraken over monogamie en eerlijkheid en ineens zei hij: o, maar dan moet ik je iets vertellen. Luchthartig biechtte hij op dat hij in de perioden waarin ik op mijn depressiefst was en het stroef liep tussen ons, met een ander meisje was geweest. Het duurde even voor ik precies begreep er gebeurde. Dubbelbedrog. Ik was in de steek gelaten op de momenten dat ik hem het hardst nodig had. Die middag ben ik half verdoofd nog gewoon met hem de stad in gegaan. Maar kort erna knapte er iets en werd ik heel boos en maakte het uit. Hij vond dat een overdreven reactie. Wat had ik anders verwacht, zei hij. Hoe had hij mijn sombere buien kunnen volhouden als hij niet af en toe wat stoom kon afblazen bij een ander?</p>
<p>De afgelopen drie jaar heb ik die middelste steunpilaar die hij ooit was, met veel moeite steen voor steen zelf weer opgestapeld. Laatst ontmoette ik een heel leuk iemand. Eerder zou ik die tot mijn enige fundament hebben gemaakt, maar dat gaat niet meer gebeuren. Ik heb geleerd: mijn kern, dat ben ik zelf, daarna volgen de anderen. En de liefde zal daar vast alleen maar uitbundiger door worden.’</p>
<p>Op verzoek van de geïnterviewde is de naam Maja ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/het-was-alsof-ik-voor-het-eerst-in-mijn-leven-iemand-had-gevonden-die-me-zag-staan~bc87bbe3/</guid>
      <pubDate>Thu, 30 Jun 2022 00:00:00 +00:00</pubDate>
    </item>
    <item>
      <title><![CDATA[‘In dit hapje uitgekauwde hamburger zat alles waar ik als klein meisje onbewust naar verlangde’]]></title>
      <description><![CDATA[<p>Chantal (43): ‘Een jaar of elf geleden ging ik samen met een vriendin naar een fetisjfeestje. Een beetje lacherig kwamen we binnen, ik met een zweepje in mijn hand. De sfeer was een beetje</p>
<p>girls on a mission</p>
<p>, we waren nieuwsgierig en wilden gewoon een leuke avond. Dat BDSM – bondage en discipline, dominantie en submissie, sadisme en masochisme – een ding was, wist ik niet. Binnen liepen mannen en vrouwen die allemaal erg veel aandacht hadden besteed aan hun outfit. Er waren er die in latex en leer gekleed gingen. Anderen droegen maskers of lange pruiken en weer anderen een broek met een groot gat ter hoogte van hun billen. Sommigen gingen gebukt voor me staan, en nodigden me uit een pets op hun bil te geven met mijn gloednieuwe zweepje.</p>
<p>Het zou hilarisch zijn geweest als ik niet iets heel anders ervoer, iets veel groters en zelfs ontroerends. Iedereen die daar liep, had een grote tolerantie en bewondering voor elkaar. De leerjongens en -meisjes gedroegen zich loyaal tegenover de pruiken en de blote billen en van het ene op het andere moment werd ik een vrijheid binnengetrokken die ik niet kende, maar heel aantrekkelijk vond. Ik kwam in een wereld van gelijkgestemden voor wie ‘anders zijn’ gewoon leek. Ieder attribuut, ieder kledingstuk of het gebrek eraan reflecteerde een deel van iemands persoonlijkheid. Het was alsof iedereen daar zich regelrecht in de ziel liet kijken.</p>
<p>Mijn vriendin en ik keken onze ogen uit en bestelden een hamburger – niet bepaald iets wat zich elegant laat eten. Maar op een of andere manier werkte de schaamteloosheid om ons heen aanstekelijk. Ik nam net een grote hap toen een jongen voor me kwam staan die met me begon te flirten en vervolgens zijn mond opende. En zonder nadenken deed ik iets wat ik nooit eerder had gedaan en onder andere omstandigheden nooit zou doen: ik boog naar hem toe en met mijn mond dicht bij de zijne duwde ik met mijn tong het half vermalen hapje in zijn mond. Niet dat dit iets met BDSM te maken heeft, maar wel met de overgave die je ook bij BDSM ervaart.</p>
<p>De bereidheid om in vertrouwen te ontvangen en te geven is een van de grondbeginselen van BDSM. Ik deed iets wat ik normaal heel vies had gevonden. Maar hier was niks vies, niks raar. Het klinkt vreemd, en misschien is er geen verband, maar toen ik klein was ben ik veel gepest. Niet om hoe ik eruitzag, maar vanwege mijn nieuwsgierigheid en de behoefte anderen vaak even aan te raken, om het contact intenser en minder vrijblijvend te maken. In dit hapje uitgekauwde hamburger zat alles waar ik als klein meisje onbewust naar verlangde: acceptatie, verleiding, ultieme communicatie, uitdaging, tot elkaar veroordeeld willen zijn. Die jongen kende mij niet, maar schakelde zijn wil uit en gaf zich aan mij over. En op dat moment wist ik: als ik wil, kan ik hem tot nog veel meer verleiden. Hij was als was in mijn handen. Dat prikkelde me. Het was alsof alle bekende kaders verdwenen, in mijn hoofd kwamen lucht en ruimte.</p>
<p>De vraag ‘hoe weet je dat BDSM iets voor jou is?’, is net zo moeilijk te beantwoorden als de vraag ‘hoe weet je dat je op mannen valt?’ Ik werd die avond geraakt, ging op onderzoek uit en ontdekte dat er een groot platform is waar alle vragen en details van de community worden besproken. Ik vond er alles over technieken, veiligheid, soorten spellen. Voor mij was dit een soort seksuele voorlichting 2.0. Ik leerde er een man kennen die mij nog verder wegwijs maakte. Per app gaf hij mij kleine opdrachten die varieerden van seksueel getinte opdrachten tot: ik wil dat je exact om 7.02 uur opstaat en mij een bericht stuurt.</p>
<p>Na twee maanden ontmoette ik hem voor het eerst. Hij had me gevraagd naar een elektriciteitshuisje te komen, maar toen ik aankwam was hij er niet. In mijn lange donkerblauwe jurk met uitgesneden rug en lange rij knoopjes, keek ik om me heen. Het was een zomeravond en nog licht buiten. Er gebeurde niks, tot ik een bericht kreeg dat ik naar zijn flat ertegenover moest komen: het bleek dat hij mij al die tijd van een afstandje had bekeken. En ik was de drempel nog niet over of hij greep mij bij mijn keel en kneep die dicht. Mijn hart klopte wild, maar mijn nieuwsgierigheid was groter dan de natuurlijke neiging te vluchten. Zijn mond en ogen waren staalhard, maar zijn handen stelden me gerust. Ik merkte dat hij wist wat hij deed, en kon niet wachten op alles wat hij nog meer voor mij in petto had.</p>
<p>Van mij werd een devotie en concentratie verwacht. Ik ontdekte dat de vrijheid van BDSM hem niet zit in vrije kleding- en gedragskeuze, maar in mentale training tot overgave. Ook toen ik later met mijn haren aan mijn hakken werd vastgeknoopt of omwikkeld met folie en ik geen kant meer op kon, was het enige wat erop zat berusten. Dat is voor mij BDSM: alle zintuigen worden geprikkeld, niets is terloops of toeval, elke minuut is intens. De laatste jaren prefereer ik de dominante rol, daarbij staat het belang van de ander altijd voorop. Om alles veilig te laten verlopen en te voorkomen dat een spel verkrachting of mishandeling wordt, ben ik iedere seconde alert en bereid ik me tot in de puntjes voor. Tegelijkertijd weet de onderdanige dat er geen kans is te ontsnappen. Geen kans je anders voor te doen dan je bent. Een mooi make-upje houdt geen stand, als je met een riem op je billen krijgt.</p>
<p>Het ontdekken van mijn ware seksuele geaardheid – want dat is hoe ik BDSM zie – heeft me echt gelukkig gemaakt. De behoefte die ik als klein meisje had aan wezenlijk, vergaand contact wordt nu bevredigd. Tot mijn 32ste vond ik seks een beetje saai en voelde ik nauwelijks seksuele opwinding. Ik koos vaak foute mannen om mijn leven wat</p>
<p>juicier</p>
<p>te maken. Maar dat was pas echt gevaarlijk. Bij BDSM is ultieme vrijheid gebed in ultieme onvrijheid. Samengebalde, verdikte momenten geven mijn leven een vliegende, spannende vaart.’</p>
<p>Op verzoek van de geïnterviewde is de naam Chantal ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en met alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/in-dit-hapje-uitgekauwde-hamburger-zat-alles-waar-ik-als-klein-meisje-onbewust-naar-verlangde~bea939f3/</guid>
      <pubDate>Sat, 18 Jun 2022 00:00:00 +00:00</pubDate>
    </item>
    <item>
      <title><![CDATA[‘Ik zag haar niet als een vrouw als alle andere, voor mij was ze magisch’]]></title>
      <description><![CDATA[<p>Sara (46): ‘Ik was al meer dan twintig jaar getrouwd met een man toen ik een bijzondere vrouw leerde kennen. We waren nieuwe collega’s van elkaar. Ze droeg een hoge paardenstaart en geen make-up en ik was onder de indruk van haar gedegen vakkennis.</p>
<p>Ze zocht een school voor haar dochter. Ik raadde haar die van mijn kinderen aan en vanaf dat moment waren we niet langer alleen elkaars collega’s, maar ook collega-moeders. Iedere dag parkeerde ze haar auto bij ons voor de deur en liepen de meisjes samen naar school en wij naar ons werk. Bij die gelegenheden vertelde ze in vlagen heel openlijk over haar leven, het was of ze steeds kleine puzzelstukjes liet vallen die ik aan elkaar probeerde te leggen als ik weer alleen was.</p>
<p>Ze had een nogal toxische relatie achter de rug, waaruit ze zich uiteindelijk had bevrijd. Met een nieuwe man had ze haar dochter gekregen. Ze vertelde over haar moeder en andere familiebanden en zo ontstond in korte tijd een vertrouwelijkheid tussen ons die me een wonderlijk gevoel van verantwoordelijkheid gaf. Het leek of ze mij met haar openheid om bescherming vroeg en die wilde ik haar maar al te graag geven.</p>
<p>Op dat moment moet de verliefdheid begonnen zijn, als dat tenminste het passende woord is voor mijn verregaande fascinatie. Ik zag haar niet als een vrouw als alle andere. Ik kon me haar niet voorstellen als iemand die net als ik gewoon getrouwd was en de dagelijkse dingen deed die ik deed: de tafel afnemen met een doekje, een kind naar bed brengen, al die bezigheden die gewone schepsels doen. Voor mij was ze magisch, of nee... Ja. Toch wel. Een mix van kwetsbaarheid en kracht.</p>
<p>Naarmate onze vriendschap groeide, raakten onze levens meer verstrengeld. We werkten samen, maakten onze wandelingetjes naar kantoor en stuurden elkaar aldoor berichtjes als we thuis waren. Na een tijdje plakte ze het woord ‘soulmate’ op onze vriendschap. De ‘ik’ die ik was voordat ik haar leerde kennen, had dit nooit zo durven benoemen, maar nu was ik vereerd en moest ik stilletjes bekennen dat ik hetzelfde voelde.</p>
<p>We richtten samen een bedrijf op en toen tijdens het ondertekenen van de akte foto’s werden gemaakt, grapte ze over onze ‘huwelijksfoto’s’. Ze zei wat ik dacht, maar niet durfde zeggen. Ik huiverde toen ze een opmerking maakte over samen oud worden, dat ze later met mij in een bejaardenhuis wilde wonen. In diezelfde tijd begon ik met therapie, waar ik onbedoeld ook veel over haar vertelde, en ineens vroeg mijn therapeut: ben je verliefd op haar?</p>
<p>Mijn eerste reactie was ontkenning: nee, hoezo, ik heb een geweldig huwelijk. Maar terug in de auto begon ik hardop te vloeken en op het stuur te slaan. Verdomme, ze had gelijk, ik was verliefd. Wat betekende dit? Was ik nu ineens lesbisch of biseksueel? Ik was 44, hoe kon het dat ik nooit eerder verliefd was geweest op een vrouw, of was dat wel gebeurd en had ik het steeds genegeerd? Vervolgens probeerde ik me te herinneren hoe het was toen ik verliefd werd op mijn man. De seksuele fantasieën van toen ontbraken nu. Als ik me ons beiden naakt voorstelde, was dat vooral om te zien wat dat met me deed.</p>
<p>Ik raakte in de war. Een wervelwind had mij als een lege zak opgetild en ik kon niet anders dan me laten meevoeren en afwachten waar ik terecht zou komen. Ik vertelde niemand iets, ook haar niet. Hoe open we ook tegen elkaar waren, als ik haar over mijn heftige gevoelens zou vertellen, zou ik haar misschien kwijtraken. Zij zei vaak wat ik voor haar betekende. Dat ze nooit een vriendin had gehad als ik die haar net zo dierbaar was als haar moeder en haar man. Ik zweeg dan meestal, of lachte. De woorden die haar zo gladjes over haar lippen gleden, kreeg ik niet uit mijn mond.</p>
<p>Intussen begonnen we elkaar iedere dag per app goedemorgen en goedenacht te wensen. Mijn dochter zei eens geërgerd dat we wel een stelletje leken. Op een dag, vorige lente, liet mijn vriendin weten dat ze iets met me wilde bespreken. We hadden net de kinderen naar school gebracht en zaten op een bankje. Ze zei: ‘We moeten de frequentie van ons contact wat terugbrengen, vind je niet? Ik heb het idee dat ik je teleurstel als ik vergeet voor het slapengaan een berichtje te sturen, en zulke verplichtingen zijn zonde van onze unieke vriendschap.’ Ik knikte. Ze had natuurlijk volkomen gelijk, een deel van mij vond al langer dat ik weer terug moest naar de aarde. De wervelwind had me moe gemaakt, ik wilde verder met mijn oude volwassen leven, waar ik zelf de baas ben.</p>
<p>Bewondering, liefde en tederheid kunnen soms in heel korte tijd grote veranderingen teweegbrengen. Maar als er geen duidelijk plan of doel is, blijft alleen verwarring over. Ik wist niet wat ik moest zeggen. Dat ik mijn huwelijk wilde opbreken en met haar verder wilde? Dat was niet zo. En toch betekende ze alles voor me. Met haar kwetsbare bekentenissen had ze me een schat in handen gegeven, waarmee ze een deel van mij was geworden. En ineens maakte ze het uit en nam me die schat weer af. Dat kwetste me. ‘Uitgemaakt?’, vroeg ze verbaasd toen ik na de zomervakantie een verklaring gaf voor mijn koele gedrag. ‘Ik heb het niet uitgemaakt, het werd me alleen te veel, dat begrijp je toch wel?’</p>
<p>Ons bedrijf is tijdens corona failliet gegaan, de kinderen gingen naar de middelbare school en wij zien elkaar alleen nog sporadisch. Ik ben haar kwijt. Het afgelopen jaar was intens verdrietig. Mijn auto werd de plek waar ik vrijuit kon huilen, daarbuiten was ik de moeder en vrouw die deed alsof er niets aan de hand was. Ooit ga ik haar vertellen hoe ik alles heb beleefd, maar eerst wil ik het mijn man vertellen. Dat ik heb ontdekt dat geaardheid, vriendschap en liefde talloze schakeringen hebben. Ik voel me niet schuldig, ik heb hem niet bedrogen. Ik hou van beiden.’</p>
<p>Op verzoek van de geïnterviewde is de naam Sara ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/ik-zag-haar-niet-als-een-vrouw-als-alle-andere-voor-mij-was-ze-magisch~b8303161/</guid>
      <pubDate>Fri, 27 May 2022 00:00:00 +00:00</pubDate>
    </item>
    <item>
      <title><![CDATA[‘Hoe stoer ik in het begin ook deed, ik wil hem niet meer kwijt’]]></title>
      <description><![CDATA[<p>Cato (35): ‘Vijf jaar geleden verhuisde ik naar een leuk huisje in het oosten van het land, dat op den duur gesloopt zou gaan worden. Er waren in korte tijd veel jonge mensen komen wonen, maar ik kende er niemand, dus op een dag besloot ik een briefje in de bus van een van mijn buren een paar huizen verderop te doen. ‘Als je zin hebt een keer koffie of thee te drinken, lijkt het me leuk je te leren kennen’, stond erop.</p>
<p>Ik wist niet of er een man of een vrouw woonde, maar te oordelen naar de zwarte meubelen en de rode gordijnen zou het weleens een man kunnen zijn. Niet dat ik daarop hoopte, ik zocht gewoon wat aanspraak. Door het raam had ik grote wanden met boekenkasten gezien, en zelf hou ik ook van lezen.</p>
<p>De bewoner was inderdaad een man, hij reageerde nog diezelfde dag. Ik stond net buiten in de regen met een lege accu en probeerde samen met een vriendin de startkabels vast te maken, toen hij aanbood te komen helpen. Stond-ie daar: tien jaar ouder dan ik, lang en dun van gestalte en vlassig haar achter zijn oren gehaakt. Niet bepaald mijn grote nieuwe liefde, dacht ik. Maar een dag later zat ik toch bij hem op de bank, hij in een stoel ernaast. Hij vertelde over zijn vele reizen en dat hij jaren in Azië had gewoond.</p>
<p>Er hing die avond een goede, kalme sfeer – geen seksuele spanning. Ook al was het wel bizar om ineens bij een vreemde op de bank te zitten en voelde het onbedoeld toch een beetje als een date. Hij bleek vier maanden in ons straatje te wonen en kende ook niemand in het dorp. Ik vroeg: heb je zin om morgen mee te gaan naar Ikea? Dat leek me gezellig, mijn ex-vriend was daar nooit voor te porren geweest. En ook midden in dat hectische meubelwarenhuis bleek hij iemand die zijn kalmte kon bewaren. In de weken erop gingen we samen naar de film, en ik heb een keer bij hem gegeten en hij bij mij, maar dat was minder. Hij maakte een maf soort bami en andersom vond hij mijn bloemkoolcurry maar niks. Hij was gewend enkel magnetronmaaltijden en pizza te eten.</p>
<p>Op een dag zei ik, omdat het gesprek er aanleiding toe gaf: ‘Nou, laat je buikspieren dan eens zien.’ Die vielen helemaal niet tegen. Op een of andere manier veranderde die strakke buik het beeld dat ik van hem aan het vormen was, of beter gezegd: stelde dat bij. En een paar dagen later appte ik: ‘Heb je zin om te komen knuffelen?’</p>
<p>Ik had een heel smal bankje, waar we net samen op pasten. Hij vond het leuk dat ik dat zomaar had gevraagd, maar zelf zag ik er niks groots in – er hing immers niks van af. Het was de vierde keer dat we elkaar zagen. Het was me allang duidelijk dat hij weinig aandacht van vrouwen kreeg en net als ik tamelijk op zichzelf was. Elkaars liefjes zouden we nooit worden, daarvoor verschilden we te veel. Hij zat naast me en hield me vast, en zo keken we samen een film. Het klinkt niet aardig, maar ik had het gevoel dat ik het voor het zeggen had en hij degene was die volgde.</p>
<p>Toen kwam de lockdown. Van het ene op het andere moment zag ik niemand meer – alleen deze man die ik halsstarrig ‘de buurman’ bleef noemen. Zo stond hij ook in mijn telefoon. Als de functie die hij vervulde in mijn leven: iemand in de buurt die ervoor zorgde dat ik niet zou vereenzamen. Maar de dagelijkse frequentie waarmee ik hem begon op te zoeken, vond hij te hoog. Soms zei hij: ‘Zo, nu ga ik je weer de deur uit schoppen.’ Af en toe sliepen we met elkaar, we hadden ook wel seks, maar we noemden het geen relatie. Hij zei ook regelmatig: ‘Ik ben niet verliefd.’ Dat vond ik prima, want dat was ik ook niet.</p>
<p>Tijdens de lockdown fietsten en wandelden we veel samen, maar een keer, tijdens een fietstochtje waarbij hij mij telkens kuste als we even rustten in het gras, kregen we het over politiek. Mijn vrienden zijn allemaal nogal antroposofisch en spiritueel, maar de buurman bleek een rasechte VVD’er te zijn. Ik zei dat ik niet begreep hoe iemand die zo aardig was, zwakkere mensen zo kon achterstellen. Een week lang spraken we niet met elkaar. Maar daarna werd die ruzie een futiliteit, als een geschil tussen twee echtelieden die helemaal niet verlangen naar een breekpunt maar juist door willen met elkaar. Zo voelde het soms: alsof we getrouwd waren.</p>
<p>Toen ik terugkwam na drie weken in mijn eentje in Schotland te zijn geweest, was ik heel blij hem weer te zien. Ik realiseerde me hoe bijzonder het was dat ik iemand die ik op het eerste gezicht niet zo aantrekkelijk had gevonden toch heel leuk was gaan vinden, omdat er kennelijk andere eigenschappen dan uiterlijk en politieke overtuiging belangrijker waren. Door simpelweg veel tijd met elkaar door te brengen, waren we elkaar enorm gaan waarderen. Als ik hem op Tinder had ontmoet, dan hadden we elkaar die kans nooit gegeven en had ik hem na de eerste ontmoeting nooit meer gezien.</p>
<p>Met mijn verhuizing laatst heeft hij mij wekenlang geholpen, van behangen tot het in orde maken van de tuin. Mijn moeder zei dat ze kon zien dat hij van mij hield, maar zelf bleef hij erop aandringen dat ik vooral moest blijven daten met andere mannen. Want ook al hield hij dan van me, hij zag er niks in onze relatie te formaliseren.</p>
<p>Ik heb heel lang gedacht: na de lockdown verdwijnt hij vanzelf uit mijn leven. Nu de wereld weer open is, weet ik beter. Hoe stoer ik in het begin ook deed, ik wil hem niet meer kwijt, en verveel me met andere mannen. Met de buurman op de bank is het altijd leuker. Maar de buurman is weer op reis. Hij stuurt mij kaartjes van over de hele wereld en komt alleen tussen zijn reizen door even logeren. Dat is fijn. Maar ik mis de lockdown: het knuffelen, samen theedrinken, films kijken en kibbelen over politiek.’</p>
<p>Op verzoek van de geïnterviewde is de naam Cato ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/hoe-stoer-ik-in-het-begin-ook-deed-ik-wil-hem-niet-meer-kwijt~be3dd885/</guid>
      <pubDate>Sun, 22 May 2022 00:00:00 +00:00</pubDate>
    </item>
    <item>
      <title><![CDATA[‘Haastig begon ik alle ervaringsverhalen te lezen en ineens wist ik: dit gaat over mij’]]></title>
      <description><![CDATA[<p>Robin (42): ‘Toen ik op mijn 18de ging studeren en Karel tegenkwam, was ik er net van overtuigd dat ik lesbisch was. Ik kende maar twee soorten mensen: mannen en vrouwen. Als ik in de spiegel keek, zag ik een vrouw. Maar bij de zoenende en flirtende heteroseksuele klasgenoten voelde ik me niet thuis. Ik kleedde me jongensachtig en las alles wat los en vast zat over homoseksualiteit, dus moest ik wel lesbisch zijn. Ik werd actief bij het COC, en probeerde te negeren dat ik me helemaal niet zo aangetrokken voelde tot vrouwen. Ik raakte er bevriend met jongens van mijn leeftijd en zo leerde ik Karel kennen, die ook met zijn seksualiteit tobde. Een tijdlang waren hij en ik vrienden, tot ik merkte dat ik verliefd op hem werd. Hoe kon dat, ik was toch lesbisch? Klasgenoten begonnen nieuwsgierig te informeren wat er speelde, ik reageerde geïrriteerd, want ik had zelf geen idee. Ik vond alles wat met seks te maken had eng, had nog maar twee keer met iemand gezoend. En Karel had het op zijn manier ook moeilijk. Mij toonde hij zijn lieve, zachte kant, maar als we bij zijn ouders zijn oude vrienden ontmoetten, schoot hij weer in de oude machogroef die hem jaren zijn zekerheid had gegeven, dan dronk hij bier en maakte hij ongemakkelijke grappen over vrouwen.</p>
<p>In die gezamenlijke verwarring over onze identiteit kregen we een relatie die tot op de dag van vandaag duurt. Na onze studie zijn we gaan samenwonen, en toen we acht jaar later trouwden begon onze omgeving vrolijk toespelingen te maken over dat ‘kleintje dat nu wel snel zou komen’. Dat beklemde me, het leek of ik in een soort mal werd gedwongen die me niet paste. Dat was al zo toen ik trouwde. Ook al twijfelde ik geen moment dat ik bij hem wilde zijn, ik was niet gelukkig en voelde me onzeker. Tijdens feestjes kon Karel heel uitgelaten zijn, en trok ik me terug. Vaak bleef ik alleen thuis. Ik had geen idee hoe ik me tot anderen moest verhouden, ik wist niet eens hoe ik me tot mezelf moest verhouden. Wat was er met mij? Als ik dan toch hetero was en niet lesbisch, maar me desondanks niet herkende in alles wat met een heteroseksueel leven wordt geassocieerd, was ik dan misschien biseksueel? Veroorzaakte dat mijn onrust?</p>
<p>Ik zocht verder en ontdekte op internet ‘de kring voor biseksuele mensen’, ik zag</p>
<p>Brokeback Mountain</p>
<p>, waarin twee niet overduidelijk homoseksuele mannen verliefd worden op elkaar, en ineens zag ik ergens ‘transgender’ staan. Dat woord kende ik niet. Het was 2006. Haastig begon ik alle ervaringsverhalen te lezen en ineens wist ik: dit gaat over mij. Ik ben helemaal niet biseksueel, ik ben gewoon géén vrouw. Het was een euforisch moment waarop ik voor het eerst even echt gelukkig was. Ik was 26 jaar, tastte wat betreft mijn identiteit al jaren in het duister en nu begreep ik dat dit was wat ik wilde: voortaan als man door het leven. Er bleken hormonen beschikbaar, operaties die je kon ondergaan. Dat wist ik allemaal niet. De dag erop vertelde ik het Karel. We lagen in bed, het was ochtend. Hij luisterde, als hij schrok heeft hij dat nooit laten merken. Hij zei: ‘Ik kan wel zeggen ‘ik wil die transitie niet’, maar dit is wat jij wil. Natuurlijk steun ik je.’</p>
<p>Maar na die eerste eurekamomenten sloeg de angst me om het hart. Ik, die altijd alle aandacht had vermeden, zou met een transitie alle aandacht op me vestigen. Ik was bang voor afwijzing van mijn familie, mijn vrienden, de samenleving. Wat voor mij zo logisch was, bleek voor anderen niet te bevatten. Het is kennelijk vreemd om van het hokje ‘vrouw’ over te stappen naar het hokje ‘man’. Ik voelde me verantwoordelijk voor het onbegrip van mijn omgeving en beantwoordde heel trouwhartig de intiemste vragen. Pas later dacht ik: dat intimi details willen weten snap ik, maar wat hebben die collega’s en kennissen ermee te maken wat ik in mijn onderbroek heb? Voor mij was meteen duidelijk dat mijn borsten eraf moesten, ook wilde ik mannelijke hormonen, maar verdere operaties wilde ik niet. Die eierstokken mochten best blijven. Maar dat kon niet.</p>
<p>Om een nieuwe identiteit te kunnen aannemen, erkend te worden als iemand van het mannelijk geslacht, met een andere naam in een nieuw paspoort, kon ik niet man en vrouw tegelijk zijn en moest mijn baarmoeder eruit. Zestien jaar geleden dacht iedereen nog in twee geslachten. In termen van beperkingen, niet in termen van vrijheid. Inclusief ikzelf trouwens. Ik snapte zelf ook niet waarom ik bijvoorbeeld geen piemel wilde. Ik wilde toch een man zijn? Nu zie je hier en daar transmannen hun eigen kind dragen – in 2014 is de wet aangepast en intussen heeft de staat excuses gemaakt – maar in 2006 kon ik me zo’n grote stap buiten de norm niet voorstellen. Om van alles af te zijn heb ik mij onder druk laten steriliseren. Ik ben er nog boos over. Ik ontdeed me daarmee van beklemmende stempels, maar in feite kwam er een ander stempel voor in de plaats: ik was voortaan ‘man’ en werd geacht me te gedragen als man. Ik voelde me opgelaten als ik niet mee kon komen bij gesprekken over voetbal en vrouwen, durfde niet met gekruiste benen te zitten, uit angst door de mand te vallen.</p>
<p>Pas recent gloort er een nieuwe vrijheid, een die volgt op de eerste vrijheid van 2006. Een jaar na de geboorte van onze zoon in 2018, die we kregen met een vriendin, hebben we besloten onze relatie open te breken. Karel wilde wel weer eens met vrouwen daten en ik ontdekte de queerscene. Op een avond leerde ik een man kennen in een groene jurk met gele bloemen, helemaal zichzelf. Ik dacht: dit is wat ik wil, leven zoals ik zelf goed acht. Geen man zijn, geen vrouw, geen androgyne non-binair, maar hokjesvrij: doen en zijn wat prettig voelt. Vorige week heb ik drie jurkjes geleend van een vriend. Die ga ik binnenkort eens aantrekken, gewoon omdat ze me goed staan en omdat ik daar zin in heb.’</p>
<p>Op verzoek van de geïnterviewde is de naam Robin gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Ook voor deze zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling tot een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek.</p>
<p>Meedoen? Mail een korte ­toelichting naar: deliefdevannu@volkskrant.nl.Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>
<p>Luister ook naar de podcast De liefde van nu met Corine Koole:</p>]]></description>
      <guid>https://volkskrant.nl/mensen/haastig-begon-ik-alle-ervaringsverhalen-te-lezen-en-ineens-wist-ik-dit-gaat-over-mij~b8290e13/</guid>
      <pubDate>Thu, 12 May 2022 00:00:00 +00:00</pubDate>
    </item>
    <item>
      <title><![CDATA[‘We lachten erom, wat een waanidee was het geweest, dat hele openrelatiegebeuren’]]></title>
      <description><![CDATA[<p>Stef (47): ‘Op een dag, een paar jaar geleden, opperde mijn vrouw ons huwelijk voort te zetten als open relatie. Haar voorstel kwam als een verrassing. Ze maakte niet de indruk er veel gedachten aan te hebben vuilgemaakt en samen hadden we er ook niet eerder over gesproken. De mogelijkheid met anderen te kunnen daten leek ze te beschouwen als extraatje; we kenden elkaar nu tien jaar en kennelijk was ons huwelijk aan een opfrisbeurt toe. Erg enthousiast was ik niet, maar ik ben haar graag ter wille. Als dit was wat ze wenste, wie was ik dan om dwars te liggen? ‘Ja, prima’, zei ik. En daarmee eindigde het gesprek. Geen woord over hoe we die nieuwe openheid zouden vormgeven. Wat wel en niet geoorloofd was, bijvoorbeeld.</p>
<p>Ik was allang blij dat we het er niet langer over hoefden te hebben, maar als we dan toch ineens anderen mochten zien, wilde ik wel een date met die ene leuke vrouw die ik van Twitter kende. Dat plan deelde ik niet met mijn vrouw. Ook zei ik niets over de boswandelingen die al snel volgden, het zoenen onder een boom en de hotelkamer waar we afspraken. Wat mij betreft was het allemaal nogal onschuldig. Ik deed weliswaar niks tegen mijn zin, maar veel betekenis had het niet. Er was maar één vrouw van wie ik hield en dat was mijn echtgenote. Maar ook dat sprak ik niet uit, bang dat ze desondanks zou volharden in haar voornemen en mij ook háár avonturen zou opbiechten.</p>
<p>Na een half jaar zette die andere vrouw me voor het blok, ze ging scheiden en wilde met mij verder. Ze vond dat ik moest kiezen tussen haar en mijn echtgenote. Nu werd het zo langzamerhand tijd het thuisfront in te lichten. Ik weet het moment nog goed, het was zomer. Mijn vrouw en ik zaten in de tuin, we dronken wijn en ik vertelde over de absurde situatie waarin ons onzalige ‘openrelatieplan’ me had gebracht. Het was een ontspannen, vrolijke middag. En niet dat ik daar lang bij stilstond, maar als er één moment geschikt leek voor openhartigheid, dan dit wel. ‘O, vertel eens’, zei ze in een automatische reflex, door nieuwsgierigheid gedreven. Maar een minuut later ontplofte ze. Wat een laffe streek om achter haar rug vreemd te gaan. Walgelijk vond ze het, ze rende naar boven.</p>
<p>In de dagen erop hebben we niets tegen elkaar gezegd. Precies weet ik het niet meer, maar het kan niet anders dan dat ik me tegenover haar verweerd heb: ‘Sorry, maar mijn idee is dit allemaal nooit geweest. Als je wilt, stop ik er nu mee en beschouwen we dit hele krankzinnige experiment als mislukt.’ Ook later heb ik er nog veel over nagedacht, wat was er nou precies misgegaan? Zonder twijfel had ik haar die avond op de bank verkeerd begrepen. Haar opmerking was natuurlijk slechts bedoeld als aanzet voor een verder gesprek en ik had voor mijn beurt gehandeld. Een bewijs temeer dat ik niet geschikt ben voor dit soort frivoliteiten.</p>
<p>Wat er toen volgde is een absurde opeenstapeling van leugens en misverstanden. Niet lang daarna stond haar laptop open op de keukentafel, ze had een account aangemaakt op Second Love. Ik was verbijsterd. Was het wraak die haar hiertoe bracht? Ze zei dat ze weleens afsprak met een man die Bas heette. Of nee, zo zei ze dat niet. Toen ik naar zijn naam vroeg, antwoordde ze: ‘Hij heet Bas of zo.’ Als om te benadrukken dat zijn rol in haar leven niet irrelevanter had kunnen zijn. Toen hij een keer het lef had haar te bellen toen we samen een dagje uit waren, vroeg ze mij op te nemen en hem te zeggen dat ze niet langer gediend was van zijn interesse. En maar al te graag riep ik de huwelijksbreker toe mijn vrouw met rust te laten, wij waren gelukkig samen. We lachten, wat een waanidee, dat hele openrelatiegebeuren. Wat ons te doen stond, was een goede relatietherapeut zoeken en een nieuwe start maken. Laat anderen die minder om elkaar gaven dan wij dat moderne avontuur maar aangaan, wij hadden genoeg aan elkaar. Tien jaar waren we zonder enige moeite en uit volle overtuiging monogaam geweest en daar zouden we graag nog jaren mee door willen gaan.</p>
<p>Intussen kreeg ik via Instagram een berichtje van een vrouw. Op een of andere manier had ik meteen door dat het iemand was die mij uit de tent wilde lokken, misschien ‘Bas of zo’, gedreven door rancune. We haalden onze schouders erop, vervolgden onze therapie en rond november 2021 vierden we samen de goede afloop en de overwinning van de monogamie. Tot nog geen drie maanden later mijn vrouw op een vrijdagavond thuiskwam, met een nét iets te nadrukkelijk enthousiasme. Ik stond lasagne te maken, en dacht: dit is niet het gedrag van iemand die na een week hard werken alleen maar toe is aan het weekend. Die avond deed ik iets wat ik nog nooit eerder had gedaan. Ik hackte haar telefoon en zag dat ze met Bas of zo ’s middags in een hotel had gezeten.</p>
<p>Haar verontwaardiging over mijn gesnuffel in haar telefoon overstemde mijn kwaadheid over haar leugens. Op hoge poten maakte ze duidelijk dat ze er nog eens over had nagedacht, maar dat het openbreken van ons huwelijk toch essentieel voor haar was. Anders moesten we maar uit elkaar. En nee, ze had niets gezegd over haar hoteldate, maar had ik niet eerder precies hetzelfde gedaan? En zo kozen we in januari 2021 opnieuw voor een open relatie. Dit keer onder begeleiding van een hoofdstedelijke relatietherapeut, gespecialiseerd in polyamorie.</p>
<p>Weer begon ik in bossen te wandelen met aantrekkelijke vrouwen, maar al snel gaf ik op. Het was me te veel gedoe, kostte te veel energie. Ik voelde me een lul, want wat was ik nou voor vent, maar toch drukte ik bij de therapeut op de pauzeknop en mijn vrouw legde zich er schouderophalend bij neer. Maar nog maar kortgeleden deed ik een ontdekking: Bas of zo ziet ze nog steeds. Ik ben er kapot van en ik weet bijna zeker dat ze die eerste avond toen ze haar voorstel deed, al iets samen hadden.’</p>
<p>Op verzoek van de geïnterviewde is de naam Stef ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Ook voor komende zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling en een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/we-lachten-erom-wat-een-waanidee-was-het-geweest-dat-hele-openrelatiegebeuren~b56c00f6/</guid>
      <pubDate>Fri, 29 Apr 2022 00:00:00 +00:00</pubDate>
    </item>
    <item>
      <title><![CDATA[‘Ik kan het niet, een vrouw bij wijze van spreken als een wilde de kleren van het lijf rukken’]]></title>
      <description><![CDATA[<p>George (63): ‘Ik verbaas me over mannen die al bij de suggestie van bloot meteen op tilt springen. Ik ben twaalf jaar getrouwd geweest, heb drie kinderen, en pas nadat mijn jongste zoon het huis uit was, ben ik weer gaan daten. Een van de eerste keren was met een vrouw met wie ik in het Gelderse rivierengebied ging wandelen. Ik merkte bij haar een hunkering die me niet koud liet. Onze omhelzing duurde net iets langer dan normaal en toen ze naast me liep, raakte ze me soms met een voor mij onverwachte intentie aan. Er sprak verwachting uit.</p>
<p>In de week erna appten we: zien we elkaar snel weer? Zij werkte op zaterdag en stelde voor dat ik die avond naar haar toe zou komen, maar naarmate de week verstreek, vonden we zaterdag te lang duren, dus spraken we af dat ze vrijdag al naar mij zou komen, dan kon ik de volgende avond naar haar. Ze kwam rond het middaguur. Ik vroeg: ‘Wil je een boterhammetje?’ Maar al na een half uur zei ze: ‘Dit gaat niet werken’, waarna ze vertrok. Later dacht ik: ze had natuurlijk verwacht dat ik haar meteen na binnenkomst had omhelsd, gezoend en weet ik veel wat nog meer. De erotische toespelingen in de berichtjes voorafgaand aan onze ontmoeting rechtvaardigden die gedachte. Maar dat zit niet in mij, ik ben niet in staat tot dat soort gedrag. Ik kan het niet, een vrouw bij wijze van spreken als een wilde de kleren van het lijf rukken. Of het angst is, of een gebrek aan durf, geen idee. ‘George’, zei ze, ‘ik ga weer naar huis.’ Dat boterhammetje heeft ze geloof ik nog wel opgegeten.</p>
<p>Na haar volgde nog een date, dit keer met een vrouw op een motorfiets, die acht jaar jonger was dan ik. Na afloop van de wandeling en de film vroeg ze of ik met haar meeging naar huis. Daar aangekomen begon ik een gesprek over de inrichting die ze recent had vernieuwd. Die avond heb ik ook geen enkele fysieke toenadering gezocht. Ik weet niet of mijn hypothese klopt, namelijk dat haar uitnodiging om mee te gaan eigenlijk een uitnodiging was om seks met haar te hebben. Of ‘Zullen we bij mij thuis nog wat drinken?’ eigenlijk betekende: ik wil met je zoenen. En ik weet niet hoe een andere man in mijn situatie had gereageerd. Misschien had hij haar bij kop en kont het bed in geslingerd, en misschien was dat precies wat zij van mij verwachtte. Zelf heb ik geen seconde gedacht: ik ga een kansje wagen. Niet één poging heb ik gedaan.</p>
<p>Met die eerste vrouw was het snel bekeken, en ook deze tweede vrouw heb ik na die avond niet meer gezien. Het moet te maken hebben met de stille consensus die er bestaat over wat vrouwen verwachten op zo’n eerste date. Vrouwen willen gerespecteerd worden in een relatie, maar tijdens zo’n allereerste ontmoeting lijkt het of ze vooral begeerd willen worden. Waarbij het de taak is van de man haar te laten denken: ik ben mooi. Of: ik mag er zijn. Of: ik ben de moeite waard begeerd te worden. Een oeroud patroon. Mijn gebrek aan seksuele intenties maakte hen misschien onzeker.</p>
<p>Toen ik jong was en student, was de drempel om seks te hebben veel lager, waarschijnlijk ook omdat er toen vaker alcohol in het spel was. Maar nu ik ouder ben, kan ik seks niet langer los zien van een relatie. Verliefdheid en aantrekkingskracht groeien bij mij pas naarmate ik iemand langer ken. Wat er bij die eerste vrouw ook nog eens bijkwam, is mijn stille overtuiging dat je seks alleen ’s avonds hebt, niet ’s middags. Ik had met haar eerst naar een museum willen gaan of even de stad in. En dan zouden we later wel verder zien.</p>
<p>Wat ben je toch voor een gigantische lul, zeg ik dan tegen mezelf, wat loop je toch kutsmoezen te bedenken om een vrouw niet te hoeven versieren. Waarom heb je haar niet gewoon gezegd dat seks niet je grootste hobby is? Niet dat ik preuts ben, integendeel, ik ben naturist, ik verlang naar een huisje in de natuur waar ik de hele dag in mijn nakie kan lopen. Maar al mijn hele leven lang heb ik de overtuiging dat mijn gedrag functioneel moet zijn, dat alles wat je doet een doel moet hebben. Zo werkt mijn brein. Zolang ik precies mijn verantwoordelijkheden ken, is er niks aan de hand. Op mijn werk merkt niemand iets aan me, daar maak ik grapjes en klets ik met iedereen, daar draag ik bij wijze van spreken mijn werkpet en lukt me alles, maar op teamuitjes waar de kaders minder afgebakend zijn, voel ik me alweer veel ongemakkelijker.</p>
<p>Ik ben ook een beetje bang dat als ik dan eenmaal met een vrouw in bed lig, het doelgerichte in mij de overhand krijgt, dat ik niet kan voorkomen dat het willen klaarkomen het wint van de wens tot verbinding. En dat wil ik niet, daarvoor heb ik te veel respect voor vrouwen. Na die twee dates heb ik nog vier jaar een relatie gehad met een andere vrouw, tot 2019. Zij hechtte veel waarde aan samenzijn. Als ze bij mij was, legde ik haar in de watten met kopjes thee en koffie, maar de verbinding die ze wezenlijk achtte voor liefde, kon ik haar niet geven. Bij een film als</p>
<p>Kruimeltje</p>
<p>zit ik te janken, het is niet dat ik geen emoties ken. Maar gezelligheid zegt me niks, ik ga bijvoorbeeld pas op een terras zitten als ik dorst heb.</p>
<p>De vrouwen die ik ontmoet, willen meer. Ze willen een knuffel en complimentjes, ze snappen niet dat eerst samen schilderijen bekijken niet betekent dat ik geen interesse in hen heb en ik fysiek gewoon langzaam op stoom kom. Na die laatste relatie ben ik niet opnieuw begonnen met daten. Ik vind het prima zo. Ik houd van mijn kinderen, mijn werk, en ik heb goed contact met mijn ex. Al drie jaar heb ik geen seks meer, maar ik huichel niet als ik zeg dat ik niks mis.’</p>
<p>Op verzoek van de geïnterviewde is de naam George ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Ook voor deze zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling en een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/ik-kan-het-niet-een-vrouw-bij-wijze-van-spreken-als-een-wilde-de-kleren-van-het-lijf-rukken~b58cea8b/</guid>
      <pubDate>Sat, 23 Apr 2022 00:00:00 +00:00</pubDate>
    </item>
  </channel>
</rss>
