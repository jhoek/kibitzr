<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Al mijn vliegschaamte verdween toen ik bijna elk weekend met een tas vol dildo’s en vibrators naar Stuttgart vloog’]]></title>
      <description><![CDATA[<p>Milou (38): ‘Die zomer ging ik alleen op fietsvakantie. Mijn vriend zou later komen, maar nog voor ik vertrok, besloten we dat het beter was als ik dat jaar in mijn eentje zou gaan. Een relatie kan soms voelen als een vissenkom. Op een gegeven moment weet je niet beter dan dat je samen een stel bent en lijkt iedere twijfel daarover bij voorbaat in de kiem (te worden) gesmoord. ‘Mijn plan was om naar de Bodensee te fietsen en daarna verder oostwaarts in de richting van Salzburg, maar ik was zulke lange tochten niet gewend en de hele reis hield ik er rekening mee dat ik het niet zou halen. Tot ik op een warme middag ineens dat enorme meer aan mijn voeten zag liggen. Verrukt daalde ik de heuvel af en ik vond een naaktstrandje, deed snel mijn fietspakje uit en nam een duik. De dagen erop sloeg het weer om. Verregend en in mineur boekte ik een kamer in een troosteloze jeugdherberg en hing mijn tent in een hoek te drogen. ‘Herken je dat, appte ik een goede vriend, dat je ineens eenzaam bent, in je eentje op reis? Mijn leven thuis leek heel ver weg en toen ik even later voor het eerst in tien jaar een Tinderprofiel aanmaakte, voelde dat niet eens als bedrog. Ik was in mijn eentje in een ander land, waar een andere taal werd gesproken en zwom gewoon voor even de vissenkom uit. De besluiten die ik hier nam – of ik rechts zou afslaan of links, of ik zelf mijn fietstas zou repareren of op zoek zou gaan naar een fietsenmaker, of ik me zorgen moest maken over de pijn in mijn knie – nam ik zonder overleg en dat voelde goed. Ik was niet op zoek naar seks, ik was op zoek naar wat leukigheid en zette de deur op een kier. ‘Ich bin auf / im Urlaub schreef ik op mijn profiel, en de man die reageerde deed dat met het juiste voorzetsel. In Urlaub. Zijn woorden klonken heel gewoon, zonder geflirt, en toen we die avond afspraken had ik geen enkel plan. In mijn regenbroek en sandalen met waterdichte sokken aten we pizza op een bankje aan de rand van het meer. Een man die kleiner was dan hij op de foto leek, met een heel open blik. Ik dacht: dit doe ik toch maar, honderden kilometers fietsen om pizza te gaan eten met een goedlachse man. Ik was vrij als ik wilde. ‘Mijn vriend was als man niet beklemmend, maar onze relatie was dat wel. Het voelde goed even alleen maar trouw aan mezelf te kunnen zijn. We praatten lang en toen het ging regenen, dronken we bier in een café. Daarna liep hij met me mee naar mijn fiets en vervolgens liep ik met de fiets aan mijn hand mee naar zijn motor. Op een plein, onder het gele licht van een dönertent met het tweekoppige personeel als supporters, hebben we gezoend. Mijn handen gleden onder zijn jas, over zijn stevige armen, gespierd door het vele klimmen dat hij deed. Ik voelde zijn handen over mijn heupen en mijn borsten en toen hij even later condooms ging kopen, fietste ik naar mijn hotel en dacht na over hoe ik hem mijn eenpersoonskamer zou kunnen binnensmokkelen. ‘Het raakte me hoe ook hij totaal onvoorbereid was geweest op het verloop van deze avond. Toen het houten ledikant te veel kraakte, legden we het matras op de grond. Ik ging naakt boven op hem zitten, wat mijn hele lichaam zichtbaar maakte. En nog los van hoe schaamteloos lekker het was met hem, was het zo lekker om te weten wat ik wilde. Die nacht is hij blijven slapen en de nacht erop kwam hij terug, we hebben een bergwandeling gemaakt, gepraat over onze levens. Hij nodigde me uit bij hem thuis en op weg naar de trein fietste ik langs Hunkemöller voor een zwart kanten lingeriesetje – al bleek later dat hij mijn billen mooier vond in mijn joggingbroek. En toen ik na een aantal dagen weer zin kreeg om verder te fietsen en de trein nam naar het startpunt, zong het de hele tijd door mijn hoofd: Ich liebe dich, ich liebe dich nicht, een oude Duitse schlager. ‘Vlak voor ik terug naar huis zou gaan, wilde ik de musea van München nog zien. Zal ik naar je toe komen, vroeg hij en boekte een hotel. Het werden vijf verrukkelijke, roezige dagen. Soms ging ik er in mijn eentje op uit en bleef hij nog even liggen, soms deden we dingen met zijn tweeën. Hij kende de plekken waar we goed konden eten, alles was even zinnelijk en het hele hotelpersoneel genoot mee van de glans op onze gezichten wanneer we ’s ochtends onze kamer uit liepen. Maar aan het einde van die vijf dagen wachtte Nederland en mijn gedeelde leven. Al die tijd hield ik vol dat mijn eigenlijke leven nog steeds de vissenkom van mijn tienjarige relatie was – tegen beter weten in natuurlijk. Want wat we eigenlijk al wisten toen ik vertrok, werd ons duidelijk zodra ik een voet over de drempel zette: de afstand in tijd en ruimte had de stroefheid tussen ons verscherpt en ik verhuisde nog diezelfde week. ‘Mijn hele GroenLinks-vliegschaamte verdween toen ik vervolgens bijna ieder weekend met een tas vol dildo’s en vibrators naar Stuttgart vloog. Maar tijdens een gezamenlijke herfstvakantie in Italië werd me duidelijk: dit wil ik niet, met een man in een huisje en dan rekening moeten houden met zijn gewoonten. Hij wilde ’s ochtends koffie met een croissant en ik yoghurt met muesli. Er ontstonden, kortom, kleine ergernissen die horen bij relaties en geleidelijk gleed er een schaduw over ons heen. ‘Toen we met oud en nieuw bij hem thuis wat zaten te zappen voor de tv en mijn meegebrachte oliebollen aten, wist ik dat dit de laatste keer was. Een relatie verbreken is ingrijpend. Het hebben van een relatie ook. Er valt voor mij zoveel meer te beleven wanneer niemand iets van je verwacht. Nu, sinds drie jaar, is mijn leven een wonderlijke reis langs allerlei avonturen met vaak fantastische mannen en vrouwen. Ik ontdek van alles over liefde en seksualiteit en voel me onbekommerd. De mooie gespierde Duitser, de pizza en het juiste voorzetsel waren daarvan onbetwistbaar het begin.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/al-mijn-vliegschaamte-verdween-toen-ik-bijna-elk-weekend-met-een-tas-vol-dildo-s-en-vibrators-naar-stuttgart-vloog~bc266917/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[‘Mijn lichaam was ziek, maar in zijn omhelzing voelde ik begeerte in plaats van medelijden’]]></title>
      <description><![CDATA[<p>‘Van iedereen die ik die middag had kunnen bellen, belde ik hem: de getrouwde man die 22 jaar ouder was dan ik en met wie ik al jaren een rommelige, geheime relatie had. ‘Ze denken dat het niet goed is’, zei ik. ‘Ik heb misschien wel kanker.’ De hele dag waren er scans gemaakt, er was een biopt afgenomen. En nu was het zo goed als zeker dat ik borstkanker had. Mijn wereld stond al op zijn kop door de scheiding waar ik middenin zat, ik had uitgekeken naar het einde van dit hele proces, naar het nieuwe huis voor mij en mijn zoon. En ineens kwam alles tot stilstand. Hij reageerde geschokt en lief, maar zei meteen: je hebt nu iemand nodig die met je meegaat naar alle ziekenhuisbezoeken en dat kan ik niet zijn. En dat begreep ik, want wat wij samen hadden, had niet eens een naam. Ik was verliefd, we hadden veel gescharreld, maar ik had nog nooit langer dan een paar uur met hem doorgebracht. De diagnose maakte ruw een eind aan de hoop dat we, met mijn scheiding in zicht, de tijd zouden hebben om uit te zoeken wat we voelden voor elkaar. Vanaf nu was de toekomst steeds de volgende uitslag. ‘Ga maar naar huis’, zei hij, ‘ik kom straks bij je langs.’ Die middag hield hij me stevig vast, minutenlang. Ik voelde zijn armen om mijn romp, mijn hoofd tegen zijn borst. Ik dacht: mijn zieke lichaam is alleen nog interessant voor chirurgen en andere artsen. Anderen die mij aanraken doen dat om te troosten, niet meer omdat ik aantrekkelijk word gevonden. Ik wantrouwde zijn stevige greep en genoot ervan. We keken elkaar aan. Hoe nu verder? Hij ging niet mee naar de onderzoeken, maar haalde me na afloop wel elke keer op. Meermaals zat hij tijdens de chemokuren hele dagdelen naast me. Toen de chirurg vroeg wat onze relatie was, antwoordde hij: ik ben een heel goede vriend. Rond iedere vijfde dag van de chemo krabbelde ik weer een beetje op uit de misère. Dan haalde hij me op in zijn Mercedes. Het was warm, die zomer van 2022. Op een dag kregen we tijdens een ritje ineens zin om te gaan zwemmen. Hij reed naar een meertje, we hingen onze kleren op aan een boomtak en hij liep voor me uit het water in. Een zeker gevoel voor fatsoen had ons er altijd van weerhouden een hotelkamer te boeken. Telkens als het verder dreigde te gaan dan uitgebreid knuffelen en voezelen, lieten we elkaar weer los. Nu zag ik hem voor het eerst helemaal naakt. Hij was een mooie man van 63 jaar. Ik bleef staan en keek. Hij draaide zich om: kom je? Die dagen was ik emotioneler dan voor mijn ziekte, niet langer de überzelfstandige vrouw die alles per se zelf wilde doen. Misschien was het die kwetsbaarheid die ook hem zachter en toegankelijker maakte. Want eenmaal in het water bleek de erotiek die ik dacht in het ziekenhuis achter te hebben gelaten, niet verdwenen. Mijn lichaam was ziek, het chemomutsje op mijn hoofd was daarvan het zichtbare bewijs, maar toen hij me omhelsde voelde ik geen medelijden maar begeerte. Hij was naar me toe gezwommen. Zijn voeten stonden stevig op de bodem, ik hing in zijn armen. Zijn vingers raakten de borst met de tumor aan en hij vroeg: doet het pijn? Drie jaar later herinner ik me nog de golfjes in het water die van onze lichamen maakten en de gonzende insecten om ons hoofd. Het was niet alsof de kanker er niet meer was – die was er wel. Wreed genoeg om de amputatie van mijn borst noodzakelijk te maken, maar niet zo wreed om mij alle lichamelijk genot te ontnemen. Euforisch droogde ik me daarna af met het hemd dat hij me gaf. Onderweg naar de auto durfde ik zomaar zijn hand te pakken en hij liet dat toe. Mijn ziekte had hem een duidelijke rol gegeven, leek het. Een rol waarbij hij zich prettig voelde. En ook al zou die rol naar alle waarschijnlijkheid tijdelijk zijn, in de weken die volgden was hij er bij iedere tegenslag. Telkens als ik wilde opgeven, zei hij: doe het dan voor ons. En natuurlijk beet ik dan door. Na de laatste chemobehandeling zei de arts: ga nog even wat leuks doen voor de operatie, rust uit, je krijgt het nog zwaar genoeg. Mijn lief opperde Schiermonnikoog en somde van alles op wat daar te doen was. Dan gaan we samen, dacht ik, maar dat hield hij af. ‘Als we daaraan beginnen, krijgen we gesodemieter. Dat kan ik thuis niet verkopen.’ ‘Ik hou wel van gesodemieter’, sputterde ik tegen. Ik dacht: we zijn er zo vaak van uitgegaan dat iets onhaalbaar was, maar kijk ons nu eens. Ik huurde een huisje op Schier en hij kwam, met de allereerste boot van zeven uur. Hij belde: ik sta voor je deur. In mijn pyjama deed ik open. We hadden meteen naar bed kunnen gaan, maar kozen voor een warme omhelzing en dronken koffie in het gehuurde huisje. Na een strandwandeling wilde hij de sauna in en daar hadden we voor het allereerst seks, zoals echte stellen seks hebben. We kwamen los van onze levens op een plek waar niemand ons kende, tijd speelde geen rol. Tot hij aan het begin van de avond toch op zijn horloge keek en zei: over een half uur vertrekt de laatste boot. En op dat moment wist ik zeker dat hij die boot niet zou missen. Ik bracht hem naar de bus, meegaan tot aan de haven kon ik niet opbrengen. Nog voor ik terug bij het huisje was, begon ik te huilen. Op tafel stonden de koffiekopjes nog van die ochtend, op de vloer lagen zandsporen. Hij was niet gebleven, wat ik wel had gewild. Al die valse hoop, het was beter als het nu klaar was met wat er tussen ons speelde. De operatie zou ik alleen doen, dat kon ik. Vlak voor de narcose, toen iemand me vroeg aan een mooi moment te denken, dacht ik aan deze laatste dag met hem. Het klopte wat hij de chirurg had gezegd, hij was een heel, heel goede vriend.’</p>]]></description>
      <guid>https://www.volkskrant.nl/volkskrant-magazine/mijn-lichaam-was-ziek-maar-in-zijn-omhelzing-voelde-ik-begeerte-in-plaats-van-medelijden~be7b4628/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[‘Net op tijd stelde ik de vraag die ons leven een duwtje zou geven: mag ik je kerstboom even zien?’]]></title>
      <description><![CDATA[<p>‘Ze zag eruit als geen ander. Strakke kaaklijn, donker haar, lichte ogen. Intimiderend voor sommigen maar niet voor mij, want wij kenden elkaar, we waren ex-klasgenoten. We begroetten elkaar met een knuffel. Ze had een lunchtentje uitgezocht waar ze wel vaker kwam. En toen ik me tegen het eind van de middag realiseerde dat ik die vrijdag de kinderen niet hoefde op te halen, vroeg ik: heb je nog zin in een wijntje? Genoeg te vertellen, dit was de eerste keer dat we elkaar zagen sinds de middelbare school, waar ik de braverik was en zij het voorlijke, veel langere meisje met hakken en make-up. Ik volgde de lessen, zij was een spijbelaar. Onze werelden liepen parallel maar overlapten elkaar niet. Van de zes meiden in de klas had ik er met vier gezoend en daar zat zij niet bij. Ze interesseerde me gewoon niet. Maar na onze scheidingen zaten we ineens allebei op hetzelfde datingplatform. Ik had op Instagram gezien dat ze marathons liep. Dat asportieve meisje, de traagste bij gymnastiek, was ineens de snelste geworden. Ik was haar zelfs bij het hardlopen eens tegengekomen op de Erasmusbrug in Rotterdam, toen hadden we gezwaaid, al wist ze dat niet meer. Hoe bevalt jou het online daten, wilden we van elkaar weten. Wat ging er mis in jouw jarenlange relatie, hoe is het voor jou om weer alleen te zijn, ah, dat meen je, bij mij ging het net iets anders, maar ik snap je. En de kinderen, ja, de kinderen, hoe doen jullie dat. Ook al hadden we op school nauwelijks contact, het was net of het ene feit dat we zes jaar in hetzelfde klaslokaal hadden doorgebracht, genoeg was om het aftastende kennismaken te kunnen overslaan. De keer erop gingen we ’s avonds uit eten. Haar yogalegging had ze verruild voor een zwarte bloes. Maar nog altijd waren we de niet-bevriende kennissen van de middelbare school. Geïnteresseerd zolang het moment dat onze paden elkaar kruisten duurde. Zo zag ik dat graag en zij ook. Zonder verwachtingen bijpraten, bij elkaar inchecken, herinneringen ophalen, maar ook: hoe nu verder na vijftien jaar relatie en het hebben van een gezin? Zoals dat gaat in tijden van persoonlijke crises, waren we allebei na onze scheiding veel gaan lezen, ik over het stoïcisme en zij over het boeddhisme, twee eeuwenoude zienswijzen die flink wat raakvlakken bleken te hebben. Beide wijzen op het belang van loslaten van alles wat buiten je macht ligt, in dat streven vonden we elkaar. Aan het einde van de avond – dat was dus nadat ik haar van top tot teen in me had opgenomen terwijl ze het restaurant doorliep, iets waar ze me pas veel later op wees – liep ik mee naar haar deelscooter en gaven we elkaar een knuffel. Daarna veranderde iets. We maakten een nieuwe afspraak voor over drie weken, ze stuurde een app: ligt het aan mij of is drie weken heel lang? We noemden de derde afspraak geen reünie maar een date, waarmee verwachtingen en hoop onze prille vriendschap binnenslopen, met in de ganzenpas erachteraan: onzekerheid en angst iets kwijt te raken wat er nog niet was. Iemand ontmoeten onder het motto van reünie is comfortabel, nu leek er ineens iets op het spel te staan. Als deze derde afspraak een teleurstelling zou worden, was ik even ver als ik nu was, een alleenstaande man op datingpad, en had ik dus niks verloren. Toch voelde dat anders. De vrijblijvendheid was weg toen ik haar meenam naar de ijsbaan op het dak van de Bijenkorf. Eerst het ongemakkelijke wachten bij de klantenservice waar we niet meteen geholpen werden. Toen boven op dat dak waar Mariah Carey door de speakers schalde, we schaatsten wat rondjes onder de sfeerlampjes, we keken uit over onze geliefde stad, de eerste selfies werden gemaakt en ineens werd ik nerveus. Was dit dan het moment dat we gingen zoenen? De mierzoete omgeving keerde zich tegen me, lag dit niet al te zeer voor de hand, zoenen op de ijsbaan? Onder een kerstboom met het gezicht op de skyline van Rotterdam en een glas glühwein? En nu ik toch aan het overdenken was geslagen: liep ik niet sowieso te hard van stapel? Even later stapten we het sprookje uit, het schel verlichte trappenhuis van het warenhuis in. Die kans heb ik dus gemist, concludeerde ik spijtig. Sukkel. Ze stelde voor nog wat te eten bij haar om de hoek, maar daar kende ze iedereen en van meer dan een onhandig botsen van knieën kwam het niet. Met de pest in mijn lijf begon ik me er al mee te verzoenen dat er vandaag geen vervolg in zat, en dat terwijl ze in januari drie maanden op reis zou gaan. Net op tijd stelde ik de vraag die ons leven een duwtje zou geven: mag ik je kerstboom even zien? En bij haar thuis, niet onder de boom, maar in de veel minder romantische hal bij de kapstok, kwam, Love Actually-waardig, toch de zoen. Er zat begeerte in, maar ook voorzichtigheid. Dat laatste, zo heb ik dat althans ervaren, uit naam van de zes losjes gedeelde jaren – een ex-klasgenoot is niet zomaar iemand, daarmee ben je tot in je wortels verbonden. Die gelaagdheid van elkaar kennen en ook weer niet, van weten en nog meer willen weten, bleek de geschikte basis voor een onmiddellijk vertrouwen. Ze vertrok naar Bali en India, we hielden dagelijks contact en haar laatste maand Italië viel toevallig net samen met het weekend Rome dat ik al eerder voor mezelf had geboekt. Ik stapte de taxi uit op een druk plein, keek om me heen en daar stond ze, gebruind, stralend. Heel even was het onwennig, daarna durfden we zonder remmingen alles te laten stromen. Op de dag dat ik weer weg zou gaan, zei ze: heb je al ingecheckt? Ze bleef maar aandringen, tot ik geïrriteerd raakte en zij zei: ‘maar ik wil zeker weten dat ik naast je kan zitten’. Haar geplande reis onderbrak ze om met mij mee terug te gaan. ‘Ik ga met jou mee, ik laat je niet meer gaan.’ We zijn nu drie jaar verder, ze ontroert me nog iedere dag en iedere avond vertellen we elkaar één reden voor onze liefde. Kleine zomaar-dingen, die opgeteld het allergrootste zijn.’</p>]]></description>
      <guid>https://www.volkskrant.nl/volkskrant-magazine/net-op-tijd-stelde-ik-de-vraag-die-ons-leven-een-duwtje-zou-geven-mag-ik-je-kerstboom-even-zien~bf668b13/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[‘Voor het eerst van mijn leven had ik seks zonder nadenken’]]></title>
      <description><![CDATA[<p>‘Ik was ruim twee jaar samen met mijn vriendin en had een fijne relatie, toen ik op een dag – niet in het nachtleven, maar tijdens mijn werk – een vrouw ontmoette die me aankeek en zei: er zit iets in jou wat ik heel spannend vind, laten we dat samen uitzoeken. Haar woorden waren zo indringend dat ik ze me nu, jaren later, nog letterlijk herinner. Toen had ik geen idee waar ze het over had, nu wel. Mijn blik, mijn gebaren moeten haar iets hebben verteld wat ik zelf niet kon zeggen en niet eens wist. Wat ik uitlegde als een versierpoging, was in feite de herkenning van mijn latente interesse voor kink. ‘Ze nodigde me uit en de seks die we hadden was een stuk ruiger dan de seks die ik kende met mijn vriendin. Ze daagde me uit, ik reageerde daarop, en al stoeiend, duwend en trekkend namen we afwisselend de leiding. Op zich allemaal misschien niet eens zo opzienbarend, een jonge vrouw die wat experimenteert, maar wat de allergrootste indruk maakte, was het extatische geluk dat ik voelde na afloop. Een ongelofelijk diep, van rust vervuld geluk. Wat was dit? Ik vertelde het mijn vriendin, maar wezenlijk uitleggen wat ik had meegemaakt lukte niet. Hoe zou ze kunnen begrijpen dat mijn lichaam pijn aan genot koppelt en dat het resultaat een immense vredigheid is? ‘Ik besloot wat er gebeurd was te parkeren, dit verder uitzoeken zou ons alleen maar van elkaar vervreemden. En seks is maar zo’n klein onderdeel van een relatie, hield ik me voor. Maar de herinnering bleef me plagen. Als een ballon die je tevergeefs onder water duwt, popte bijvoorbeeld een keer toen ik wat zat te schrijven, de zin ‘ik wil je vastbinden met je polsen boven je hoofd’ op. Heel geheimzinnig vond ik dat, maar zolang mijn verlangen verpakt bleef als tekst kon het weinig kwaad. Een paar keer nog bracht ik mijn ontdekking, ongedefinieerd en verwarrend als die nog steeds was, bij mijn vriendin ter sprake, maar ik kon haar niet inspireren. En als ik googelde op kink, schoot het ook niet op, dan stuitte ik op sites met platte tips over zwepen en ‘10 dingen die je kunt zeggen om iemand te vernederen’. Wacht even, dacht ik, is mijn inzicht niet wat voorbarig, gebaseerd immers op één enkele ervaring? ‘Toen covid kwam was het niet moeilijk te kiezen voor het comfort van een stabiele relatie. Pas vijf jaar later, toen het stroever begon te lopen tussen ons en we onze relatie openden, kwam mijn onderzoek alsnog op gang. Op een avond hadden mijn vriendin en ik allebei een date. Ter voorbereiding stonden we naast elkaar in de badkamer en schoren onze benen. We wensten elkaar veel plezier, wetend dat mijn seksueel plezier er voortaan heel anders zou uitzien dan het hare. ‘Het was winter en donker. Om stipt half acht belde ik aan bij een twee-onder-een-kapwoning in een buitenwijk. De deur werd van binnen opengedraaid en ik zag een lange vrouw. Zelfverzekerd, is de eerste typering die me nu achteraf te binnen schiet. Van tevoren vroeg ik me af of we zouden zoenen, wat we zouden doen. Maar oog in oog met haar vroeg ik me niks meer af. Ze trok me naar binnen en we zoenden in de hal naast de voordeur. Daarna een kleine pauze met een glas wijn om mijn hartslag een beetje tot bedaren te brengen. Ik verwachtte van mijn sokken te worden geblazen, dat ik me redelijk bij haar zou kunnen laten gaan. Ik wist dat we zouden experimenteren met pijn, en was benieuwd hoe mijn lichaam daarop zou reageren. Maar wat er gebeurde was meer dan de krachtmetingen en het duwen bij die andere vrouw: voor het eerst van mijn leven had ik seks zonder nadenken. ‘Het is moeilijk uitleggen welke sensaties ik precies ervoer. Met het zuiver beschrijven van wat ze deed, wat we deden, hoe ze me domineerde, dat ik dacht: hé zo makkelijk gaat dat niet en tegendruk bood, hoe ze me voorzichtig inwijdde met stokslagen en verschillende soorten zwepen, doe ik die avond geen recht. Ik weet niet eens meer of we twee of vier uur bezig zijn geweest. Niet omdat dit inmiddels alweer bijna een jaar geleden is, maar omdat het zich afspeelde als in een roes. Wat bleef hangen, was de ultieme vrijheid, het ontbreken van een wil, het vertrouwen in haar en weer die absurde kalmte toen we na afloop nog wat dronken en snackjes aten. Op weg naar haar toe had ik nog nagedacht over hoe ik een goede indruk kon maken, maar binnen deed niets er meer toe, de wereld bestond niet meer. Alles om me heen verdween, het deed er niet toe of ik rare geluidjes maakte, er was alleen het gelukzalige gevoel op te gaan in het niets en alles. ‘Ja, ik heb dus een brein dat pijn aan genot koppelt. En toen ik thuiskwam na die keer, dacht ik: ik ben verpest. Ik kan niet meer terug. Als dit bestaat wil ik hier meer van, werkelijk alles ontdekken. Maar verwarrend bleef het ook: Was dit wel normaal? Had ik soms een of ander trauma? Waarom anders wilde ik andere mensen pijn doen en wilde ik dat zij mij pijn deden? Op mijn kont en dijen verschenen de volgende dag reusachtige bloeduitstortingen. De keer erop, een maand later, werd het zelfs zo bont dat het leek of ik was aangereden door een bus. We schrokken allebei. ‘Ik begon nog meer te lezen, anderen te spreken met soortgelijke interesses, en toen mijn relatie officieel uit was verdween toch nog het laatste restje terughoudendheid en ongemak. Ik hoefde me niet langer schuldig te voelen, het was of iemand me een leeg velletje papier gaf met de mededeling: ga maar lekker kleuren, leef je uit, wat het ook is waar je blij van wordt. Ik mocht opnieuw beginnen. Met de vrouw van de date heb ik inmiddels een relatie, wat de kink nog intenser maakt. Soms loop ik door de supermarkt en denk ik: de mensen zouden eens moeten weten hoe blauw mijn benen onder deze nette broek zijn. We zijn monsters, gniffelen we, maar dit alles moet eruit. Ik ben veranderd, mijn vrienden zeggen: we zijn blij voor je. Ze zien hoe goed het me doet dat ik mijn plek heb gevonden. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/voor-het-eerst-van-mijn-leven-had-ik-seks-zonder-nadenken~bcfc3518f/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[‘In de jungle was zij vaak mijn enige gezelschap, grote kans dat ik verliefdheid verwarde met vreugde’]]></title>
      <description><![CDATA[<p>‘Ze kwam uit Lima, was ongeveer 1 meter 65, had een lichtbruine huidskleur en een grote glimlach. Bij de eerste kennismaking in de jungle van Peru was ik vooral heel enthousiast dat ze versterking kwam bieden in de dierenopvang. Het was midden in de coronatijd, half december 2020. Alle buitenlandse vrijwilligers hadden zich laten repatriëren en ik had mijn leeftijdgenoten behoorlijk gemist. We raakten niet uitgepraat. Over haar leven en over het mijne. Ze zei dat ze op vrouwen viel en vroeg hoe dat bij mij zat, en ik vertelde dat ik vrouwen nooit had uitgesloten maar dat ik tot dan toe alleen verliefd was geweest op mannen. Samen verzorgden we de apen en vogels, samen lagen we ’s avonds op bed en keken Friends. Mijn been raakte het hare en ik voelde heel kort een plezierige tinteling. Ik vroeg me af of zij die ook gevoeld had. Zou ik het nog eens doen? En nu expres? Hoeveel minuten zouden er dan tussen dat aanraken moeten zitten om haar te kunnen laten denken dat ook de tweede keer per ongeluk was? Ik wachtte even en toen waagde ik het erop. En weer, onmiskenbaar, die kleine tinteling. De dagen erop verliepen als altijd, we richtten ons op de aapjes en schildpadden en ’s avonds speelden we kaartspelletjes en keken series als de gebrekkige wifi het toeliet. Het leek of ik verliefd aan het worden was, maar ik durfde niet op mijn gevoel te vertrouwen. In de afzondering van de jungle was zij vaak mijn enige gezelschap, grote kans dat ik verliefdheid verwarde met vreugde. We werkten de hele dag samen en ’s avonds kookten we met zijn tweeën, en toen het oud en nieuw werd danste ik bij het kampvuur en keek zij toe. Het was al ver over twaalven, bijna iedereen was al naar bed, de hele avond hadden we met het Nederlandse gezin dat de opvang runde om het vuur gezeten en nu waren alleen wij nog over, samen met een andere medewerker. Hij stond op om naar de wc te gaan. En toen zoende ik haar. Zomaar ineens, zonder plan, maar ook zonder spoor van schuchterheid. Ik zoende gewoon en zij zoende terug. Toen ze even later voor me uit liep over het donkere smalle pad naar het gebouw waar onze kamers waren, legde ik mijn hand op haar schouder. Ze stond stil, draaide zich om en we zoenden opnieuw. Onze hoofdlampen, de sterren en de maan lichtten ons bij. Ik had geen ervaring met vrouwen en zo’n move als dit was nieuw voor mij. Maar iets wat me zo vrolijk maakte, kon niet verkeerd zijn. Als ik de dateverhalen van vriendinnen hoorde, of ze hun crush wel of niet meteen moesten appen en wanneer dan wel, was ik altijd blij dat ik daar verschoond van bleef. Ik zoende wel met jongens, maar dan gaf ik ze meestal een verzonnen telefoonnummer om er weer vanaf te zijn. Om te zeggen dat op die oudejaarsavond het beeld dat ik had van mezelf en van mijn toekomst 180 graden kantelde, zou nogal overdreven zijn. Ik herinner me vooral de blijdschap over wat zo plots en ongecompliceerd had kunnen ontstaan. De volgende ochtend was ik vrij en sliep ik uit. Toen ik opstond, was ze al aan het werk. Door mijn luiheid had ik de kans even alleen met haar te kunnen zijn laten glippen. Maar later die dag kwam dat moment alsnog, toen we met zijn tweeën door alle kleuren groen naar een ziek aapje liepen. ‘Mijn zoen was niet zomaar een dronken kus hoor, ik had dit eigenlijk al veel eerder willen doen’, zei ik. Ze leek opgelucht. Maar plannen maakten we niet. We spraken niet over later, na coronatijd. Ik vertelde familie en vrienden door de telefoon dat we gezoend hadden, maar ik zei niet: jongens, ik val op vrouwen. Ik vertelde ze altijd over alles wat ik meemaakte, dus dit ook. En toen zij en ik een paar weken later een boottochtje maakten over een meer, vroeg ik haar: wil je mijn vriendin zijn? We hadden intussen onze bedden tegen elkaar geschoven, waren altijd samen, mijn voorstel haar mijn vriendin te noemen leek logisch, want dat was ze  eigenlijk al. Zij was wel een beetje verbaasd en terughoudend: ‘Je vriendin, wat bedoel je? Voor nu, voor later, voor altijd?’ ‘Voor zolang het leuk is.’ Van een begrip als ‘altijd’ kon ik me geen voorstelling bij maken. ‘Voor altijd’ kan toch nooit meer zijn dan een fantasie, een wens hooguit? Hoe zou je dat iemand kunnen beloven als je nooit zeker weet of je je daaraan kunt houden? Nog drie maanden zijn we bij de dieren gebleven, toen konden we weer reizen. We gingen naar haar ouderlijk huis in Lima, waar ik met corona in quarantaine op haar kamer heb gebivakkeerd voor ik weer terugging naar Nederland. Bij het afscheid beloofden we contact te houden, al kende ik mezelf als een slechte whatsapper, daar waarschuwde ik haar voor. Mijn moeder gaf ons weinig kans van slagen. ‘Hoezo?’, vroeg ik en dacht: we zien gewoon wel. In de maanden erop ontdekten we hoe belangrijk het in een langeafstandsrelatie is om juist kleine dingen te delen, wat je die dag eet, bijvoorbeeld, welke films je kijkt. En achteraf denk ik dat het uit de weg gaan van beladen vragen ons heeft gered. Wanneer je nooit verder dan een paar dagen vooruitkijkt, is er geen reden je zorgen te maken. Bovendien: zoveel was er nou ook weer niet veranderd, de afstand weerhield ons er niet van gewoon lekker door te praten met lange spraakmemo’s en telefoongesprekken. Mijn bezoekjes aan Lima en haar bezoekjes aan Nederland wisselden elkaar af. Nu heeft ze sinds drie weken een partnervisum en woont ze definitief bij mij. Ik moet me soms even realiseren dat emigreren voor haar ook het achterlaten van haar geboortegrond en familie betekent, dan moet ik mijn enthousiasme even temperen. Maar verder gaat alles vanzelf. Ik vind het leuk om te denken dat dit liefde is.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/in-de-jungle-was-zij-vaak-mijn-enige-gezelschap-grote-kans-dat-ik-verliefdheid-verwarde-met-vreugde~b8b55467/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[‘De seks is met elke man anders, maar de ervaring vloeit over in de andere relaties, alle drie beïnvloeden ze elkaar’]]></title>
      <description><![CDATA[<p>‘Toen ik na jarenlang huwelijk verliefd werd op een ander, keken mijn man en ik elkaar aan. Wat moesten we doen? Opbreken, of de scherven lijmen en verder gaan? Die beslissende avond herinner ik me nog precies. De kinderen lagen op bed, het was een uur of negen, we zaten met zijn tweeën op de bank. Mijn man, die zelf ook het een en ander op zijn kerfstok bleek te hebben, begon: ‘Tja, ik kan je natuurlijk verbieden deze man nog vaker te zien, maar eerlijk gezegd geloof ik daar niet in. Jij bent zo verliefd, dus zelfs als je zou willen, zou je je niet aan die afspraak kunnen houden.’ Een paar dagen eerder was het allemaal uitgekomen, we hadden gehuild, geruzied. Het schenden van elkaars vertrouwen leek het failliet van onze relatie. Mijn gevoel was heel sterk, het was zomaar ineens gebeurd en nu leek het of ik niet meer terug kon. Mijn man en ik praten altijd veel. Wij hebben het uren over, ik noem maar wat, de intuïtieve afkeer van sommigen tegen vreemdelingen. Op een beschouwende manier, met afstand. Conflicten gaat hij niet uit de weg. Dus het was niet om me te paaien dat hij vervolgens zei: ‘We moeten maar even kijken hoe het werkt als je hem wel gewoon blijft zien, maar dan in alle openheid.’ Ik viel stil. Zo-even waren we nog in de veronderstelling dat we als stel gefaald hadden omdat we een afspraak, die van monogamie, niet nagekomen waren. En nu stelde hij voor die afspraak gewoon te herzien. We hadden ons er niet aan kunnen houden, maar hielden nog steeds veel van elkaar, dus werd het tijd om het een en ander bij te stellen. Wat een geweldige redenering. Niet meer dan een paar zinnen hadden de basis van onze relatie vernieuwd en nu stonden we na twintig jaar ineens aan de vooravond van een ander tijdperk. Even moest ik dit tot me laten doordringen. Zijn perspectief vond ik zeer aantrekkelijk. Mijn schuldgevoel verdween, net als de pijn van het dreigende afscheid. Ik was opgelucht nu het ineens weer over mogelijkheden kon gaan. We keken elkaar opnieuw aan, dit keer zonder berouw en pijn. Konden we dit aan? Samen verder zonder de strakke normen van de monogamie die we onszelf gewoontegetrouw, cultuurgetrouw, hadden opgelegd toen we als 18-jarigen verkering kregen, maar die ons ook al die jaren een duidelijk kader hadden geboden? De relatie met die tweede man hield geen stand, en het was mijn echtgenoot die een arm om me heen sloeg op momenten dat ik het moeilijk had. Tien jaar ging voorbij, zonder dat een van beiden aanspraak maakte op onze nieuwverworven rechten. We praten er minder vaak over, maar het besef bleef. En op een of andere manier maakte het idee dat je niet van elkaar bent maar wel bij elkaar hoort, de liefde sterker. En toen ontmoette ik via via een leuke vent, met wie ik een keer koffie dronk. Hij was iemand die alle tijd van de wereld had en met twee klussen per maand genoeg verdiende om rond te komen, een man die niet hield van urenlang bomen en intellectuele gesprekken, maar wel van huiselijkheid,  samen zijn en toastjes Franse kaas. Toen ik na de eerste koffiedate thuiskwam zei ik tegen mijn man: ‘De volgende keer ga ik bij hem eten.’ En mijn man vroeg: ‘Ga je hem dan nog eens zien?’ ‘Ja’, antwoordde ik, ‘sta jij er nog steeds hetzelfde in?’ ‘Natuurlijk’, antwoordde hij. ‘Veel plezier.’ En na een zoen vol op de mond bij de deur na het etentje begon de tweede relatie. We zien elkaar nu een paar keer per week. Ik wil hier graag vertellen hoe geweldig het is om mezelf ineens verdubbeld te zien. Al die afslagen in je leven die je niet neemt, vormen je net zo zeer als de paden die je wel kiest. Met mijn tweede liefde herzie ik als het ware sommige van mijn vroegere besluiten. Hij is totaal anders dan mijn man, en ik merk dat ik van alles leuk vind waarvan ik eerder dacht: niks voor mij. Ik kende mezelf als de pittige vrouw die gelukkig getrouwd is, die de kinderen buiten wil laten opgroeien, die vroeger veel gereisd heeft. Ik ben ook een vrouw die veel discussies heeft met haar man – die door hem nooit als ruzie worden ervaren, maar door mij soms wel. Kortom: het beeld dat ik had van wie ik was, stond wel zo’n beetje vast. Maar door het contact met de andere man ontdekte ik dat ik van rust en kalmte houd, van crackers met brie en van een ijsje eten in een lunchroom in een winkelcentrum. Dat ik ook best goed gedij bij truttigheid en toch wel van de Randstad kan houden. Soms zegt hij: zullen we ijscoupe advocaat eten? Of:  ik moet even de was ophangen, blijf jij maar lekker zitten, wil je nog een glaasje wijn? In een leven met een baan en kinderen, waarin voortdurend beroep op me gedaan wordt, geeft me dit geweldig veel kalmte. Dat vertel ik dus allemaal graag. En ook dat ik sinds een tijdje nog een derde man heb leren kennen, met wie ik ook een relatie heb. Het is allemaal waar. Maar het gevaar is dat ik daarmee een beeld schep van mezelf als rupsje-nooit-genoeg, als egocentrisch wezen. Terwijl de echte essentie voor mij een heel andere is: het inzicht dat romantische liefde, net als liefde voor kinderen, onuitputtelijk is. De seks is bijvoorbeeld met elke man anders, maar de ervaring vloeit over in de andere relaties, alle drie beïnvloeden en irrigeren ze elkaar. Doe dat maar met Jasper, zegt mijn man grappend als ik zijn arm pak op straat. Die tweede en derde man zijn er niet om een leegte te vullen of om me gelukkig te doen voelen – geluk heeft met dit alles niet zo veel te maken. De euforie zit hem veel meer in de ontdekking dat het voor alle betrokkenen bevredigender is wanneer liefde niet wordt ingeperkt door monogamie. Het is fijner surfen op de oceaan dan in een aquarium.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/de-seks-is-met-elke-man-anders-maar-de-ervaring-vloeit-over-in-de-andere-relaties-alle-drie-beinvloeden-ze-elkaar~ba072e4b/</guid>
      <pubDate>Thu, 18 Sep 2025 00:00:00 +0200</pubDate>
    </item>
    <item>
      <title><![CDATA[‘Ik heb meer dan eens in zijn gezicht gezegd: jij bent niet de liefde van mijn leven, dat weet je toch?’]]></title>
      <description><![CDATA[<p>‘Het was februari, ik stond voor het huiskamerraam en keek de tuin in. De heg was bruin en vaal in deze tijd van het jaar, de bomen waren kaal, de lage wolken zagen er zwaar uit. Het was een sombere dag, maar in mijn hoofd werd het steeds lichter. Ook al was de hond net dood en waren de kinderen allemaal de deur uit – ik had de jongste nog maar een paar weken ervoor helpen verhuizen. Ik stond voor het raam en dacht: iedereen is weg en nu is het mijn beurt, nu kan ik eindelijk gaan. We waren 25 jaar getrouwd. Het woord scheiding speelde nog niet eens door mijn hoofd, zover was het allemaal nog niet. Als ik maar weg kon, een wens die ik al koesterde sinds het begin van mijn huwelijk. Mijn man was niet onaardig. In het begin van ons huwelijk hadden we vaak ruzie gehad, maar de laatste jaren gebeurde dat steeds minder. Hij sloeg me niet, was geen narcist of op een andere manier een slechte man, we pasten gewoon niet bij elkaar. In zoveel opzichten niet, dat het moeilijk is er een in het bijzonder te noemen. In al die jaren huwelijk heb ik nooit aan hem kunnen wennen. Niet aan de seks, die altijd erg op hem gericht was, en ook niet aan onze gesprekken waarin we elkaar nooit hebben kunnen begrijpen, want voor nieuwsgierigheid is aantrekkingskracht nodig. Natuurlijk hoopte ik dat het huwelijk soepeler zou worden naarmate we langer samen waren, dat we die geoliede machine zouden worden waar je weleens over hoort. Maar eigenlijk wist ik al bij de eerste date dat dat er niet in zat. Na onze eerste nacht stapte ik uit bed en ik hoor mezelf nog denken: dit is het dus niet. Maar de volgende dag belde hij, en hij bleef maar bellen. Toen gaf ik toch weer toe. Ik bleef hem zien zonder dat mijn beeld van hem veranderde. Waarom? Waarom gaf ik toe aan een man voor wie ik niets voelde? Ik trouwde met hem alsof het niets was, in het volle bewustzijn dat hij me niet wezenlijk raakte. Geen gesprek maakte iets los, geen aanraking deed me huiveren. Mijn onbehagen daarover duwde ik weg, maar ik ontkende het niet. Ik wist dat hij second best was en hij wist het ook. Zelfs meerdere malen heb ik in zijn gezicht gezegd: jij bent niet de liefde van mijn leven, dat weet je toch? Dat zei ik niet eens uit wreedheid, maar omdat ik wilde dat hij wist waar hij aan begonnen was. Ik wilde benoemen wat ik voelde en benoemen wat ik niet voelde. Maar ik beloofde hem mijn volledige commitment aan het gezin dat we samen zouden stichten. Want dat was mijn eigenlijke wens, dat was waarom ik voor hem koos. Ik verlangde naar een normaal leven, zo’n leven dat iedereen had. Ik was eind twintig, de jongste uit een traditioneel gezin. Ik had een verhouding met een getrouwde man en daarvoor had ik veel vriendjes gehad, maar dat los-vaste interesseerde me niet langer. Net als mijn broers en zussen wilde ik een andere kant van het leven leren kennen: de schoonheid van vroeg naar bed gaan en vroeg opstaan, een bestaan gevuld met het zorgen voor anderen, voor kinderen. En deze man, die ik kalm en waardig met collega’s en vrienden had zien omgaan, leek me heel geschikt hiervoor. Hij en ik zijn als stel nooit een match geweest, maar als ouders werden we dat wel. We kregen geweldige kinderen, voor wie we ieder onze eigen verantwoordelijkheden hadden. We organiseerden gezellige avonden met onze vrienden. Wanneer we met zijn tweeën waren, keken we series op de bank. Dat was de flinter waar we elkaar vonden: in Engelse detectives. Ik was niet gelukkig, maar ook niet alleen maar ongelukkig. Leven is zoveel gecompliceerder dan dat. Ik bleef dus, maar om mezelf trouw te blijven maakte ik iedere vijf jaar de balans op. Elke vijf jaar vroeg ik me af: wat ga ik doen, blijven of vertrekken? Ik stelde me vragen als: doe ik mijn kinderen niet een enorm verdriet als ik ga? Waar ga ik wonen? Hij is niet mijn grote liefde, maar bestaat die grote liefde wel? Mijn gezin bestond. Dat wist ik zeker. En hoe. Mijn werk bestond ook. Onze gezamenlijke vrienden. En zo tekende ik als het ware toch telkens vijf jaar bij. Het gezin floreerde, het huwelijk kalfde af, en waar iets afbrak, groeide niets meer aan. Na twaalf jaar kon ik de intimiteit die bij getrouwd zijn hoort niet meer opbrengen. ‘Als ik die moet volhouden, stik ik’, zei ik op een dag. Wat hij precies antwoordde, weet ik niet meer, maar daarna hebben we nooit meer seks gehad. We zetten ons leven voort zoals we gewend waren. Dat gezin waarnaar ik zo had verlangd, was het kader waarbinnen ik me bewoog, als ik weg zou gaan was alles voor niets geweest. Maar toen, nog eens twaalf jaar later, kwam ineens dat moment in februari en drong het tot me door: het gezin zoals ik dat kende bestaat niet meer, want de kinderen zijn het huis uit en de hond is begraven. Ik kon de teugels laten vieren, er was nog maar één horde te gaan. Ik staarde naar buiten en voelde me plotseling licht worden. Ik wist dat de mededeling die ik mijn man straks zou gaan doen geen grote verrassing zou zijn. Ik waarschuwde hem immers al 25 jaar, hij wist waar hij aan was begonnen. En vader en moeder bleven we voor altijd. Als voorproefje van de vrijheid begon ik wat door Facebook te scrollen, ik wilde weten hoe mijn klasgenoten het ervan af hadden gebracht. En zo ontmoette ik nog voor de scheiding Chris, met wie ik op de middelbare school een blauwe maandag verkering had gehad. Hij was verrast, wilde weten hoe het met me ging. Hij vroeg door, laag voor laag pelde hij me af, en om maar één reden: de wens me te leren kennen, want dit keer was de aantrekkingskracht er wel. Ik wist al wat het gezinsleven was, en nu weet ik ook wat grote liefde is: elkaar aankijken en willen weten wat de ander denkt. Spijt van mijn keuzen heb ik geenszins. Maar alsjeblieft, laat deel twee ook 25 jaar duren.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-heb-meer-dan-eens-in-zijn-gezicht-gezegd-jij-bent-niet-de-liefde-van-mijn-leven-dat-weet-je-toch~b2b284150/</guid>
      <pubDate>Thu, 11 Sep 2025 00:00:00 +0200</pubDate>
    </item>
    <item>
      <title><![CDATA[‘Ik ben een keurige vrouw en moeder met een baan en een eigen huis. Hij was in feite dakloos’]]></title>
      <description><![CDATA[<p>‘Een datingapp en vervolgens een afspraak op de hoek van een straat. Ik zag hem staan met zijn fiets. Hij was verdiept in zijn mobiel, keek me niet aan, ook niet toen ik dichterbij kwam en hij me vanuit zijn ooghoeken moest kunnen zien. Hij droeg een capuchontrui, kwam uit Polen, werkte in de bouw en bleek negen jaar jonger dan ik. Meteen nadat ik hem een hand had gegeven, werd hij opnieuw afgeleid. ‘Even iemand bellen’, wat ik een rare manier van doen vond maar ook wel weer vermakelijk. ‘Ik was hier nu toch, dus even wandelingetje kon geen kwaad. Zijn fiets liet hij staan en samen liepen we naar de haven, door het zomerse groen langs het water. Af en toe keek ik opzij, naar zijn lange donkere haar. Zijn groene ogen waren me ook al opgevallen. Like a movie, zei hij na een tijdje, en ik hoorde hoe trots hij was op zijn zin, want hij sprak Engels noch Nederlands. Een beetje lui wees hij vervolgens naar een bloem waar een vlinder opzat. Butterfly, zei ik en hij lachte om de klank ervan. ‘Diezelfde middag bedacht hij een koosnaam voor me, Geerke. De ‘ke’-uitgang van sommige Nederlandse woorden vond hij grappig. Verder zeiden we niet veel, soms zochten we iets op met behulp van Google Translate, maar dan was het weer een tijdje stil. Geerke, dacht ik, zo heeft nog nooit iemand me genoemd. Toen pakte hij mijn hand en zo liepen we verder. ‘De avond erop vroeg ik hem te eten. Weer droeg hij die capuchontrui. Ik maakte lasagne en toen hij aan tafel ging zitten stroopte hij zijn mouwen op, pakte hij een vork en ging hij zitten smullen. Lang bleef hij niet, want de volgende ochtend vroeg moest hij zijn collega’s halen om naar het werk te gaan. Maar de avond erop kwam hij weer. Niet om acht uur zoals afgesproken, maar om half elf, want hij was op zijn logeeradres in slaap gevallen. ‘Al snel ontstond er een nieuwe routine. ‘Als je daar toch op de grond slaapt, kom dan maar hier wonen.’ Ik bood hem mijn bank aan en later een eigen kamer. Een keer tilde hij me op en zette me op de bar. Ik voelde me een jonge vrouw wier leven nog moest beginnen. Seks hadden we ook, geweldige seks. Als hij ’s avonds op mijn bank lag, keek ik naar hem. Dat lange donkere haar, o man. ‘Op een dag zei hij: ik kan ook koken, heb je nog wat aardappelen? En ineens stond de Pool in mijn keuken met een mes en een snijplank. Met uiterste precisie sneed hij de patatten en bakte ze in een pan, tot de rand gevuld met zonnebloemolie. ‘Mijn vrienden lachten om mijn aanwinst, die ik half spottend ‘mijn pot jam’ noemde, een traktatie, om aan te geven dat ik zelf ook wel begreep dat deze verhouding eindig was. Maak je geen zorgen, ik ben niet gek. Dit is geen liefde, maar kameraadschap. En vooral: vrolijkheid. ‘Wat betreft achtergrond hadden onze verschillen niet groter kunnen zijn. Ik ben een keurige vrouw en moeder met een baan en een eigen huis. Hij was in feite dakloos. De mannen die ik datete namen me mee uit eten en praatten over boeken en politiek. De Pool kwam ’s avonds terug van zijn werk met zakken vol kadetjes en cervelaat, want ‘dat was allemaal over’. Dan brak hij een stuk brood af, pakte het mes dat hij altijd bij zich droeg en ging vergenoegd zitten eten. Ik keek graag naar hem als hij at. Alsof ik door mijn eigen bril in mijn eigen huis ineens een nieuwe wereld ontwaarde. ‘Hij bracht een lichtheid mee waarin weinig anders telde dan werk, eten, slapen en seks. Je zou kunnen zeggen dat hij me als het ware lostrok van alle ideeën over leven en mannen die in een halve eeuw aan me waren blijven kleven. En de ruimte die zo ontstond vulde hij op met alles wat nieuw was. Bijzonder vond ik bijvoorbeeld zijn gebrek aan ego. Als hij ging zwemmen keken alle vrouwen hem na omdat hij zo prachtig was, maar hij had niks in de gaten, ging gewoon zwemmen. Dat mooie sterke lichaam diende wat hem betreft vooral het stenen sjouwen. ‘Ik had voor mijn zieke moeder gezorgd en voor mijn zus, mijn vriendinnen konden bij mij altijd terecht voor raad en daad, ik heb relaties volgehouden uit verantwoordelijkheidsgevoel. Laat los, zeggen ze dan, maar ik wist niet hoe. En toen was daar de Pool en ik liet los. Zijn warme lijf in bed deed me de tranen in de ogen springen en vervulde me met dankbaarheid over alle frustrerende man-vrouwgesprekken die niet gevoerd hoefden worden. ‘Toen het opnieuw zomer werd, ging hij zijn familie opzoeken. Ik had verwacht dat ik tijdens zijn absentie tot bezinning zou komen, maar ik miste hem iedere week meer. Op de dag dat hij terug zou komen, hield ik een parkeerplaats vrij met een groot bord waarop ik ‘welkom’ had geschreven. ‘Een week later dan hij had gezegd – het bord had ik ’s avonds woedend weggehaald – stond hij voor de deur met een broodmachine, pakken meel, pasta, maanzaad, suiker en een grote zak aardappelen. Op mijn verjaardag bakte hij patat, hij zong Poolse liederen en we hebben gedanst. Mijn kinderen en al mijn vrienden waren erbij, net als een Servisch stel dat nieuwsgierig stil was blijven staan op straat. ‘Ik had dit leven misschien nog jaren kunnen volhouden, maar tegen de winter begon het te knagen. Onze relatie was bevrijdend, maar strooide ook zand in mijn ogen. Ik was door hem een andere vrouw geworden, ontpopt, maar dit minimalistische stramien van werken, slapen, seks en eten voelde ineens niet langer vrij. Hij was afhankelijk van me geworden en ik wilde ook wel weer eens over een mooie tentoonstelling kunnen praten. Onze relatie was natuurlijk, in één woord, ongelijkwaardig. ‘Op een dag zei ik dat hij tot kerst kon blijven. Dat vond hij goed. We stopten al zijn bezittingen in een plastic tas, inclusief de broodmachine. De dag dat mijn kerstvakantie begon vertrok hij, kort voor middernacht, zonder drama. Terug naar Polen. Soms appen we nog, maar niet vaak, we spreken immers elkaars taal niet.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-ben-een-keurige-vrouw-en-moeder-met-een-baan-en-een-eigen-huis-hij-was-in-feite-dakloos~b7d778bf/</guid>
      <pubDate>Thu, 4 Sep 2025 00:00:00 +0200</pubDate>
    </item>
    <item>
      <title><![CDATA[‘Is dit het, dacht ik? Ik wilde hem regelen, maar wilde ik hem voor altijd?’]]></title>
      <description><![CDATA[<p>‘Hij was geestig en spontaan en had lef. Op de lokale televisiezender had hij een programma waar ik met mijn zussen naar keek als mijn ouders naar bed waren. ‘Gaan jullie nou alweer naar die drukteschopper kijken, dan gaan wij slapen hoor’, zeiden ze dan. Ik voelde aantrekkingskracht, op een magische manier, absoluut niet seksueel. Mijn homoseksualiteit lag nog onder dikke dekens begraven, zo diep dat ik er geen gedachte aan wijdde. Ik was 16 en fanatiek sporter, ik volleybalde op hoog niveau. Mijn teamgenoten probeerden me te koppelen aan meiden, maar er gebeurde niets. Ook niet met jongens trouwens. Het komt vanzelf wel goed, dacht ik, op een dag kom ik ook een meisje tegen op wie ik dol raak en met wie ik trouw. Tegen het einde van de middelbare school vroeg een vriendin, die zelf net uit de kast was gekomen: ‘Hoe zit het nou met jou?’ Samen gingen we naar de opening van het Homomonument. Steeds vaker dacht ik, niet als een flard die komt en gaat maar als echte woorden die ik door mijn hoofd liet spelen: het zou me niets verbazen als ik homo was. De leuke man bleef ik intussen volgen, hij werd alsmaar populairder. En telkens als ik hem zag of hoorde, dacht ik: jou zou ik willen leren kennen. De eerste keer in het echt was in de Havana (in de jaren negentig een populair danscafé in de Reguliersdwarsstraat in Amsterdam, een straat met veel homohoreca, red.), toen bleef het bij kijken. Maar de keer erop kwam het tot een snelle ontmoeting. Dat was in de Exit, een paar cafés verderop. Zijn vrienden kenden de mijne, onze groepjes trokken naar elkaar toe en weer was er dat vorsende kijken tussen ons, het aftasten met de ogen. Toen hij op het punt stond om weg te gaan, zei ik: de volgende keer gaan we praten. Achteraf bleek dat voor hem de sleutelzin. Zelf was ik nog lang niet overtuigd. Ja, we gingen praten. En ja, hij gaf me zijn nummer. En toen ik bij hem thuiskwam draaiden we plaatjes zoals Appels op de tafelsprei en Suzanne en we zoenden wat. Meer niet. Het was gewoon heel erg leuk met hem. Ik voelde me fijn en gelukkig, maar een grotere betekenis verbond ik er niet aan, fantasieën over een gedeelde toekomst koesterde ik niet – ik was nog niet eens uit de kast. Ik zat in militaire dienst, speelde nog in dat volleybalteam, niet bepaald plekken waar je er makkelijk voor uitkomt dat je op mannen valt. Maar ineens ging het snel en achteraf kan je zeggen dat ik eigenlijk nauwelijks aan die kastdeur heb hoeven morrelen. Dat deed mijn hoffelijke leuke man voor me, en de roddelpers maakte het af. Op mijn afzwaaidag bracht hij me in mijn uniform naar de kazerne, we werden gespot door een roddeljournalist die meteen een stukje over ons schreef. 26 was ik, en ik ging bij hem wonen. Zijn onvoorwaardelijke commitment trok ik aan als een warme trui die lekker zit, zonder echt te beseffen hoe bijzonder het is wanneer een ander zo vol overtuiging voor je kiest. Onervaren en jong ontving ik zijn aandacht met enthousiasme, maar ook met nonchalance. Hij was wat ouder, kon liefde op waarde schatten. Ik vermaakte me met zijn ontwapenende spontaniteit en was gefascineerd door de glamour van zijn wereldje. We lachten veel en hadden geweldige seks. Ik voelde grote genegenheid, maar ik werd niet verliefd. Is dit het, dacht ik? Is dit de man van mijn leven? Ik wilde hem regelen, maar wilde ik hem voor altijd? Ik was in de maanden ervoor een paar keer hartstochtelijk verliefd geweest, maar altijd op onbereikbare, arrogante jongens. Verliefdheid was iets wat ik associeerde met afstand, obsessie en pijn, iets wat brandt in je lijf, verliefdheid had in mijn ervaring niets te maken met het comfortabele geluk dat ik voelde bij mijn vriend. Op een avond zaten we bij hem op de bank en keken All You Need Is Love, en toen we al die mensen euforisch bij elkaar in de armen zagen springen, zei ik: ‘Dat gevoel heb ik dus niet bij jou.’ En de liefste man op aarde, die me alle ruimte had geboden om het uit te zoeken en me zelfs mijn eigen kamer in zijn huis had gegeven zei: ‘Oké, dit gaat nooit werken. Of je kiest 100 procent voor me, of het stopt hier.’ Die avond ben ik met een tasje naar mijn eigen huis gegaan. Ik ging op zelfonderzoek uit bij Landmark, beantwoordde daar een aantal levensvragen. Langzaam kreeg het grote missen me in zijn greep. Dat knagende gevoel herkende ik van mijn crushes, het de hele dag aan iemand denken en me afvragen wat-ie aan het doen was, en met wie. En plotseling besefte ik: ik ben verliefd geworden op de leuke man. Hij was bij zijn zus toen ik hem belde. ‘Wil je me terug?’, vroeg hij. Even aarzelde ik. Doe het nou, zei een stem in mijn hoofd, zeg het nou. En toen kwamen de woorden: ja, ik wil je terug. Op dat moment leek het of mijn hele wezen besloot dat hij en ik bij elkaar hoorden, niet voor nu, niet voor een paar jaar, maar voor altijd. Het duurde nog even voor ook hij weer overtuigd was, maar daarna werden we alsnog, en misschien wel voor het eerst, gelijkwaardige partners. Ik had het kennelijk eerst nodig gehad om te denken: dit komt nooit meer goed. In 2000 zijn we getrouwd. We kregen twee prachtige zoons, wat allemaal natuurlijk niet vanzelf ging, maar waarin we elkaar nooit zijn kwijtgeraakt. En in 2018 reed hij met bananen en water heel New York door om me aan te moedigen tijdens mijn eerste marathon. Al die herinneringen, ze buitelen over elkaar, zoveel moois, hoe kies ik wat ik hier moet vertellen. Vanochtend moest ik om hem lachen, zomaar even kort. We hadden seks gehad en toen we opstonden, zei hij: ‘En nu heb ik nog helemaal geen kus gehad.’ Maar waarom vertel ik dit, van alles wat er te zeggen valt? Hoe verwoord je het geluk van alledag? Misschien zo: je bent allebei thuis, de een rommelt wat, de ander sport. Soms zeg je iets, soms zwijg je, soms loop je in gedachten om elkaar heen, soms raak je elkaar aan, en alles in eenzelfde ritme, zo harmonieus en lenig dat twee dansers er jaloers op zouden zijn.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/is-dit-het-dacht-ik-ik-wilde-hem-regelen-maar-wilde-ik-hem-voor-altijd~baa60580/</guid>
      <pubDate>Thu, 28 Aug 2025 00:00:00 +0200</pubDate>
    </item>
    <item>
      <title><![CDATA[‘Met zijn kalme liefde bood hij me meer vertrouwen dan mijn horkerige, onervaren leeftijdsgenoten’]]></title>
      <description><![CDATA[<p>‘Ik was bijna 20 toen ik als student aan de sociale academie een oudere man kreeg toegewezen om af en toe te bezoeken. Ome Ko heette hij en hij woonde op een halve woning in de Van Beuningenstraat in Amsterdam. Ik belde aan. Langs het steile trappenhuis hing een lang touw waarmee hij de deur opende en ergens op de tweede verdieping wachtte hij me op in een spierwit overhemd. ‘Hij keek me aan met vriendelijke ogen, maar ook wantrouwend, want de stagiaire voor mij was zonder iets te zeggen weggebleven. Binnen voelde ik me meteen thuis. Niet omdat ome Ko me aan thuis deed denken, maar juist omdat hij me niet aan thuis deed denken. Mijn ouders behoorden tot de notabelen van het dorp en op een of andere manier had ik me altijd prettiger gevoeld bij de buren, een echtpaar dat in een knopenfabriek werkte en een plank met een gerimpeld gordijntje had als laaghangend keukenkastje. ‘Mijn moeder kon nogal dominant zijn en had de neiging zich mijn leven toe te eigenen. Bij de buren, die ik zelfs vader en moeder noemde, werd niets van me verwacht. Daar kon ik zichtbaar zijn en onzichtbaar tegelijk. ‘Aan de muur hing een grote spiegel waarin ome Ko een ansichtkaart uit Benidorm had gestoken. Dat verbaasde me. In het gezin waar ik vandaan kwam, gebruikten we spiegels alleen om in te kijken. Even later, aan tafel, vertelde hij een beetje over zichzelf. Over mijn achtergrond, mijn familie, kon ik zwijgen. Op een of andere manier vertegenwoordigde ome Ko de eenvoud van het dorp dat ik miste, maar een derde vader werd hij niet. ‘Na die eerste keer bleef ik hem opzoeken, ook toen mijn stage allang was afgelopen. Mijn tweewekelijkse bezoekjes werden iets waarop ik me verheugde. Wat was het precies dat me telkens deed terugkomen, jaar in, jaar uit? Sommigen zullen het een diepe vriendschap noemen, want liefde tussen een 70-jarige en een 20-jarige valt lastig te begrijpen. ‘Ik leerde van ome Ko hoe je moest omgaan met verdriet, met het leven. Hij was een wijze man die had gevaren tot hij een gezin kreeg en uit verantwoordelijkheidsgevoel aan wal ging werken en spijt kreeg van alle vissen die hij had gedood. Was dat opzienbarend? Was wat we hadden opzienbarend? ‘Binnen de gedeelde stilte in die halve woning: ja. Verliefd was ik niet, dat is een te expliciete, bijna te platte term voor wat ik voelde. Ik heb meerdere malen de aanvechting gevoeld hem aan te raken, hem te omhelzen, misschien een zoen te geven, maar ik heb het nooit gedaan, bang iets kapot te maken. De veiligheid die ik voelde als we bijvoorbeeld samen naar muziek luisterden – ik zie hem nog zo’n band op de spoel van zijn recorder zetten, nadat hij me gevraagd had wat ik wilde horen, Brahms of liever Mozart – was de veiligheid van een man die het beste met me voorhad, die van me hield, zonder ooit ook maar een toespeling te maken op intimiteit of seks. ‘Heel af en toe maakten we een wandeling, maar meestal zaten we thuis aan zijn tafel, terwijl mijn vingers door de hoge polen van het Perzisch kleedje gleden. Het was ome Ko en ik, verder niemand. Op één hartsvriendin na wist geen enkele vriend of familielid van ons. De interpretaties van anderen zouden de zuiverheid alleen maar bederven. Als mijn moeder van ons had geweten, had ze er zeker op aangedrongen hem eens mee naar huis te nemen. Ze was gek op wat ze ‘zielige mensen’ noemde. Maar ome Ko bleef van mij. ‘Op een dag kreeg ik twee woordenboeken: Frans-Nederlands en Nederlands-Frans. In een ervan had hij geschreven: voor mijn platonische liefde Frouwkje. Die term komt waarschijnlijk het best in de buurt. Met zijn kalme liefde schonk hij me meer vertrouwen dan mijn horkerige, jeugdige, onervaren, misschien wel zelfgerichte mannelijke leeftijdsgenoten konden. ‘Elk van onze ontmoetingen verliep op eenzelfde manier. Ik ging zitten, hij maakte thee en koffie, ik luisterde naar zijn klachten over de verloedering van de buurt en naar de muziek die we samen uitzochten. Een keer was ik uit eten met een vriend op wie ik een oogje had. Hij vroeg mij naar de belangrijkste mensen in mijn leven en toen ik ome Ko noemde, schrok ik, want ik besefte dat vandaag onze tweewekelijkse afspraak was. Achter in de zaak vond ik een telefoon en toen ome Ko opnam was hij razend. Hij zei dat hij me nooit meer wilde zien. ‘Nooit meer, hoor je.’ ‘De volgende dag ben ik toch gegaan. Een beetje norsig deed hij open. ‘Maar ome Ko’, zei ik toen ik boven was, ‘weet u waarom ik onze afspraak was vergeten?’ Zijn gezicht klaarde op toen hij het antwoord hoorde. ‘O, je bent verliefd’, zei hij opgelucht. ‘Natuurlijk, dan snap ik het.’ ‘Jaloezie, bezitterigheid, irritaties, geen van de bekende liefdesdemonen had vat op ons. Ome Ko liet zich liever leiden door verwondering. Zoals die keer dat hij mij de verrekijker liet zien die hij had gekocht. ‘Kijk, als ik aan dit knopje draai, is die man aan de overkant heel dichtbij.’ Natuurlijk wist hij hoe verrekijkers werkten, natuurlijk had hij er eerder een gehad, maar hij koos ervoor naar zijn omgeving te kijken als iets waardoor hij dagelijks werd verrast. Op die manier keek hij ook naar ons. ‘Op zijn begrafenis, jaren later, was in de aula alleen de eerste rij en een deel van de tweede gevuld. In de week voor zijn dood had hij de antibiotica waar het verpleeghuis op aandrong, geweigerd. Hij wilde sterven en bliefde beslist niemand aan zijn sterfbed, ook mij niet. ‘De momenten dat ik nu aan hem denk, zijn de momenten waarop ik moed nodig heb. Zoals laatst bij mijn oogoperatie. Ik denk terug aan een vrolijk, opgewekt iemand met wie ik een grote connectie deelde die ik diep in mijn ziel verborg. Pas nu ik zelf 70 ben, begin ik dit verhaal te delen. Mijn huidige partner is de eerste die ik over ome Ko heb verteld. Ze lijken op elkaar, denk ik: zoals ome Ko weinig bevestiging nodig had, zo gunt ook mijn man mij alle ruimte. Liefde is soms heel eenvoudig: samen zijn, soms praten en elkaar dan weer laten.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/met-zijn-kalme-liefde-bood-hij-me-meer-vertrouwen-dan-mijn-horkerige-onervaren-leeftijdsgenoten~b1f15bc8/</guid>
      <pubDate>Thu, 21 Aug 2025 00:00:00 +0200</pubDate>
    </item>
  </channel>
</rss>
