<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Was ik dan zo wanhopig, had ik nog zo weinig vertrouwen dat ik de mislukking zelf opzocht?’]]></title>
      <description><![CDATA[<p>Nora (68): ‘Hij was schilder, dat vond ik leuk, want ik schilder zelf ook weleens. Op de foto zag ik een glunderende man, haar alle kanten op, olijke blik. Hij had er zin in. Nog voor we elkaar hadden ontmoet, maakte hij plannen om samen in een kampeerbusje door Frankrijk te rijden en toen ik de eerste keer bij hem voor de deur stond, wachtte hij me op en stond vanaf het balkon te zwaaien. Rennend kwam hij de trap af. ‘O, wat ben je leuk’, riep hij steeds maar. ‘Hij zag er ouder uit dan op de foto: zijn gezicht was gegroefd, onder zijn ogen lagen diepe wallen, maar zijn haar stond nog steeds alle kanten op. ‘Hoe vind je mij?’, wilde hij weten nog voor we boven waren. Ik was op dat moment al zes jaar alleen en had zo veel mannen gedatet dat mijn familie af en toe verzuchtte: ‘Hoe heet deze nou weer?’ Deze heette Martin. De liefde van nu is een rubriek in Volkskrant Magazine over seks en relaties. ‘In zijn huis moesten een paar schamele kussentjes de gaten in de bank bedekken. In de keuken stonden zakken met eten, restanten die hij in ruil voor wat klusjes van de supermarkt had gekregen, en op de pannen stond schimmel. Geef me een uurtje, dacht ik, en alles is weer schoon. Ik was hier nu toch en had op zijn aanraden een weekendtasje meegenomen, mocht het gezellig worden. We luisterden muziek. De rock van Genesis, de aftandse bank, de slaapkamer zonder gordijnen, de vieze waterketel, de navelbreuk die hij telkens naar binnen duwde in de plooien van zijn buik, de smoezelige lakens, de seksspeeltjes als een stofnest onder het bed, het enthousiasme van de volgende ochtend toen ik mijn ogen opendeed en hij vanaf de bedrand naar me zat te kijken en zei: ‘O, ze is wakker, wil je een kopje thee?’ – het amuseerde me. Hij was tenminste niet zo voorspelbaar als de mannen die ik in de jaren ervoor had ontmoet, die allemaal boten in jachthavens leken te hebben. ‘Hij nam me dat weekend mee naar zee. ‘Kijk eens hoe de lucht van kleur verschiet en links van een totaal ander grijs is dan rechts, en zie je die prachtige fin-de-sièclegebouwen?’ In winkels riep hij verrukt naar de caissières: ‘Kijk, mijn meisje, wat is ze leuk hè?’ Dan wees hij naar mij en lachte iedereen. Meestal was dat het moment dat er afgerekend moest worden, maar dat deed ik dan gewoon even, zulke hoge bedragen waren het niet. ‘Ik had thuis nog wat oude gordijnen liggen, als-ie wilde mocht hij die wel hebben. Ik nam een waterkoker mee, hielp hem met het ophangen van zijn schilderijen, keek rond in zijn atelier en kocht een schilderij dat nog altijd in mijn huiskamer hangt en veel bewondering oogst. Soms zegde hij een afspraak af vanwege een zieke zoon, en een keer was hij heel opgetogen over de ring die hij door een edelsmid had laten maken voor zijn dochter. Die wilde hij haar gaan brengen, wat helaas betekende dat wij een weekendje moesten overslaan. ‘Verliefd is een te groot woord. Ik was het verliefd-zijn na zestig mannen in zes jaar een beetje afgeleerd. Zestig keren in de knop gesmoorde hoop hadden me er niet optimistischer op gemaakt, maar ik voelde me wel gevleid door zijn aandacht. Dat-ie geen foto kon laten zien van die zoon en dochter en die prachtige ring vond ik raar, maar raakte me maar half. Al mijn lange relaties waren in drama’s geëindigd, net als het huwelijk van mijn ouders. Mijn hart was zijn kritisch vermogen kwijtgeraakt, of misschien kon ik me een kritisch vermogen niet veroorloven. ‘Hij droeg me op handen en nodigde me uit voor een weekendje Manchester, want daar was een mooie tentoonstelling. De ferry naar Harwich verkocht overgebleven tickets voor een spotprijsje. Eerst gingen we naar de supermarkt, want aan boord was het eten zo duur. We kochten crackers en smeersels voor erop en een bakje olijven en een kaasje en een fles wijn, en liepen met de plastic tas de loopplank op. ‘Zullen we even ergens gaan zitten?’, stelde ik voor toen we aankwamen. Nee, het was zijn weekend, en hij nam me mee naar een kraampje waar ze, zei hij, lekkere worst verkochten. Daar gingen we op een stoepje zitten, met een fles cola uit de tas en zo’n curryworst. ‘Het museum bleek dicht te zijn – jammer. Toen ik weer honger had, zei ik: ‘Duik jij maar lekker je tas in, ik haal even een frietje met vis.’ Het schip vertrok alweer diezelfde avond naar Hoek van Holland en toen hij met hoofdpijn de hut in ging, heb ik de fles wijn gepakt en samen met een groepje feestende Engelsen gedronken en gedanst. Die avond voelde ik me steeds kwader worden, maar op wie eigenlijk? Op een man met wie ik naar Engeland was gegaan, zonder hem goed te kennen, die me verhalen vertelde over kinderen die waarschijnlijk niet eens bestonden, die me meenam op fantasieloze uitjes. ‘Was ik dan zo wanhopig, had ik dan nog zo weinig vertrouwen dat ik de mislukking zelf opzocht, me erin wentelde, om maar mijn gelijk te kunnen halen in mijn overtuiging dat love sucks? Ik was een harde vrouw geworden: Pák die mannen. Do it to them, before they do it to you. Ik smachtte naar aandacht, deed of ik niks verwachtte en haalde een sopje door ’s mans keuken. Ineens zag ik de keerzijde van mijn vrolijkheid: het cynisme. ‘Na dat weekend heeft-ie me nog een paar keer gebeld, maar ik had er genoeg van, dit moest afgelopen zijn. Cold turkey gooide ik alle datingsites eraf. Vier maanden later – het regende en het was zondag – besloot ik toch nog een blik te wagen. Op Tinder zag ik een man in een dik vest. Geen opgewonden artiest, maar gewoon een man in een dik vest. Op onze eerste date bracht hij een boek mee over Dalí, mijn lievelingsschilder. En pang deden de vlammen en de sterren. Wat ben je leuk, juichte ik. Sinds een tijdje zijn we getrouwd, en iedere dag is goed. Daar heb ik nou goddomme 68 jaar op gewacht.’ Op verzoek van de geïnterviewde is de naam Nora ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/was-ik-dan-zo-wanhopig-had-ik-nog-zo-weinig-vertrouwen-dat-ik-de-mislukking-zelf-opzocht~b7edc70b/</guid>
      <pubDate>Thu, 28 Sep 2023 00:00:00 +00:00</pubDate>
    </item>
    <item>
      <title><![CDATA[‘Hij dreigde met zelfdoding, en hoe moest ik me daartegen verweren? Zo iemand laat je niet in de steek’]]></title>
      <description><![CDATA[<p>Rianne (26): ‘Toen we in 2019 een relatie kregen, was dat fijn en vertrouwd. Hij vertelde al snel over de problematische jeugd die hij had gehad. Mijn hart stroomde over van liefde en bereidheid hem te helpen zijn trauma’s te verwerken. Ik kom uit een stabiel gezin, ben altijd vrolijk en opgewekt. Wanneer hij weer een periode had waarin hij zich terugtrok en zich verwaarloosde, was ik er om hem daaruit te trekken, want dat doe je voor iemand van wie je houdt. In zo’n periode waste hij zich niet en kwam hij nauwelijks zijn bed uit. Jij bent mijn zon, zei hij dan, het enige wat leuk en fijn is in mijn leven. ‘Zijn somberte hoorde erbij in deze relatie, dan ging het een paar weken slecht en daarna werd het weer leuk. Ik was zijn geliefde en zijn coach. Dat was soms wel zwaar, maar als ik daar iets over zei, raakte hij zo in paniek dat ik besloot hem te sparen. Wat was ik toch een geluksvogel, hield ik mezelf voor, dat ik zelf zo’n geweldige jeugd gehad had; ik had optimisme en energie genoeg, die kon ik best delen. En mijn vriend was ook voor mij degene bij wie ik me het meest thuis voelde. Prima als hij wilde dat ik meeging naar zijn therapie, die bachelorscriptie kon best even wachten. De liefde van nu is een rubriek in Volkskrant Magazine over seks en relaties. ‘Vorig jaar augustus ging het helemaal mis, een jaar nadat we waren gaan samenwonen. Ik ontdekte op zijn laptop een intieme berichtenwisseling tussen hem en een andere vrouw. De week ervoor had hij gezegd: ik heb iemand ontmoet met wie het heel vriendschappelijk is – wat meteen mijn argwaan wekte. Want als één formulering het tegendeel suggereert, dan deze wel. ‘In die appjes las ik dat hij haar precies zo het hof maakte als hij bij mij had gedaan. Je bent mijn licht, schreef hij. Plots verloor onze relatie zijn uniciteit. Witheet van woede en niet langer bang hem te verliezen aan de duisternis liep ik naar het park waar hij met een vriend had afgesproken. Ik zei: ik moet je iets zeggen, het is uit, en we gaan ook niet – zoals de bedoeling was – morgen op vakantie. Misschien had dit het logische einde moeten zijn van een relatie die al vanaf het eerste moment scheef was. Het aanpappen met die ander gaf mij een geldige reden hem niet langer als slachtoffer te zien, maar voor mezelf op te komen en hem te verlaten. ‘Maar toen gebeurde er iets doodengs. Hij stortte in, letterlijk. Hij zat in het park op een bankje en begon langzamer te bewegen en verward te praten – alsof wat nu gebeurde te veel was voor zijn hersenen om aan te kunnen. Het vooruitzicht op zichzelf teruggeworpen te worden, alleen verder te moeten, werd hem te veel. Hij kreeg een soort absence, leek op de rand van een psychose te zijn, en zei heel serieus: als ik zo slecht tegen je ben geweest, moet ik me misschien maar aangeven bij de politie. ‘Ik ben naar huis gegaan, mijn spullen bij elkaar gaan zoeken, dit werkte niet langer. Had ik toen maar doorgezet. Maar een uur later kwam hij binnen, niet langer verward, maar angstig als het mishandelde kind dat ik maar al te goed kende. En als vanzelf schoot ik in mijn rol. Natuurlijk wilde ik met hem praten, ik hield van hem, wat dacht-ie dan, en morgen gaan we op vakantie. Diezelfde avond nog hebben we snacks gekocht voor de reis en was ik blij dat we weer even samen dezelfde lucht konden inademen. ‘In de Oost-Europese middle of nowhere huurden we een caravan. Op een avond, toen hij wilde slapen, kon hij het lichtknopje niet vinden. Ik hielp hem eerst zoeken, snauwde toen iets en besloot even buiten te appen met een vriendin. En weer gebeurde het: alsof-ie bezeten raakte, buiten zichzelf trad en niet langer was geaard in een werkelijkheid waarin we elkaar – ondanks alles – altijd hadden kunnen vinden. Waarom had ik hem niet geholpen het lichtknopje te vinden, vroeg hij, met zo’n dodelijke en afstandelijke blik dat ik bang van hem werd. ‘Het is lastig het hele gebeuren na te vertellen. Wat maakte deze ruzie nou zo anders dan een gewone irritatie in een gewone relatie? Heel simpel: wij hadden geen gewone liefde, wij hadden een mentaal gewelddadige relatie, maar wel een relatie die genoeg op een gezonde relatie leek om anderen daarvan te kunnen overtuigen. Hij dreigde met zelfdoding, en hoe moest ik me daartegen verweren? Zo iemand laat je niet in de steek. Zijn waarheid was de enige die telde. Wij werden bij wijze van spreken een sekte met twee leden, hij had me onder controle. ‘Het was pikdonker en bergachtig op de plek waar de caravan stond. Iemand had de wereld een draai gegeven en alles was anders, want ineens was ik in zijn ogen de zieke geworden. Niet hij. Sinds de scène in het park, sinds het onvindbare lichtknopje waren de rollen heel creepy omgedraaid. Ik walg van je, zei hij. Je bent slecht. Ik kan net zo goed dood zijn. Maar tien minuten later was hij gekalmeerd en wist hij niet meer wat-ie had gezegd. We knuffelden en hij vroeg verbaasd: waarom gaat je hart zo tekeer? ‘En ik wist ook toen al dat ik werd gemanipuleerd. Ik ben zelfs stiekem naar een steungroep voor partnergeweld gegaan, wat me heeft geholpen bij mijn uiteindelijke ontsnapping. Maar zoals iedereen die ik tijdens die vakantie en erna om raad vroeg – mijn moeder, mijn vriendinnen – vond ook ik dat ik omwille van hem moest volhouden. Hij vernederde me, gaf me van alles de schuld en voerde een lastercampagne waarin zelfs hulpverleners meegingen. Maar ik was verlamd, want misschien maakte hij wel een einde aan zijn leven. ‘Pas acht maanden later, toen ik 7 kilo was afgevallen, gestopt was met mijn master en alleen nog maar zat te haken op de bank, brak ik met hem. Niet uit moed, maar juist door het gebrek daaraan. Ik was niemand meer, doodmoe en murw, niks boeide me meer – zelfs hij niet. Ik belde mijn ouders en ben verhuisd naar het platteland. Inmiddels heb ik mijn studie hervat en kom ik langzaam weer bij. Hem heb ik nooit meer gezien.’ Op verzoek van de geïnterviewde is de naam Rianne ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/hij-dreigde-met-zelfdoding-en-hoe-moest-ik-me-daartegen-verweren-zo-iemand-laat-je-niet-in-de-steek~b8583813/</guid>
      <pubDate>Thu, 21 Sep 2023 00:00:00 +00:00</pubDate>
    </item>
    <item>
      <title><![CDATA[‘Ik besefte dat ik mijn leven lang bar weinig van liefde had begrepen’]]></title>
      <description><![CDATA[<p>Na het overlijden van haar man geniet Cora elf jaar lang met volle teugen van haar vrijheid. Als ze de banden met een oude bekende aanhaalt, is dat dan ook niet met romantische intenties. Maar dat er meer tussen hen ontstaat, lijkt onvermijdelijk. Cora (77): ‘Ik was 44 jaar getrouwd toen mijn man na een lang ziekbed in 2012 overleed. Ik verwachtte een lang rouwproces, een harde klap die me helemaal omver zou werpen, of terug op mezelf, maar dat alles bleef uit. Mijn man was zwaar dement. Ik was zijn geheugen, zijn handen, zijn agenda – alles wat ik was, was hij. En wie ik zelf was, wist ik allang niet meer. Wanneer je fulltime mantelzorger bent, houd je weinig tijd over. Toen hij overleed, had ik het verlies eigenlijk al verwerkt. ‘Vol verrassend nieuwe levenslust ging ik opnieuw studeren, en begon ik vrijwilligerswerk te doen. Ik werd zelfs gastdocent aan een medische faculteit en gaf les over de ethische, morele en maatschappelijke aspecten van de mantelzorg. Ik had weer tijd om oude vriendschapsbanden aan te halen, genoot elf jaar lang met volle teugen van mijn vrijheid en stuurde hier en daar een LinkedIn-verzoek naar oude bekenden. Zo ook naar hem. Ik was toen dus al elf jaar in mijn eentje, naar grote tevredenheid. Ik was niet op zoek naar een relatie, maar deze man kende ik nog van onze gezamenlijke vriendengroep op het gymnasium en hij bleek nog altijd even sympathiek en jongensachtig als toen, met vrolijke ogen en gemillimeterd grijs haar. ‘Vind je het spannend om me te zien, vroeg hij. Nee, helemaal niet. Al zo lang speelde liefde geen rol meer. Eens in de drie weken begonnen we af te spreken, dan kookten we voor elkaar. Italiaans, Vietnamees, we kookten wat we zelf lekker vonden. Ik merkte dat ik hem niet onaantrekkelijk vond met zijn gespierde, slanke lichaam, en zag dit als een prettige bijkomstigheid voor onze groeiende vriendschap waarvan ik hoopte dat die voor het leven zou zijn. Ik was gelukkig en verlangde niks meer. Op een avond vroeg hij langs zijn neus weg: wat doe je straks, blijf je slapen of ga je naar huis? We hadden gegeten, een paar glazen wijn gedronken, er was geen enkele aanleiding voor zijn vraag. Wil je koffie of wil je thee, zo had het geklonken. ‘Ik antwoordde dat ik zulke gevoelens niet voor hem had, schrok, bracht hij met zijn avances onze kameraadschappelijkheid in gevaar? Maar hij stelde me gerust: Cora, dat is prima. Al denk ik zelf dat het onvermijdelijk is dat wij elkaar op een dag in de armen vallen. Uit de mond van een ander had dit misschien arrogant geklonken, nu vond ik het grappig. Toch gaf ik mijn gelukkige vrijheid niet zomaar op. We spraken over lotsbestemmingen in de Griekse mythologieën, op dezelfde toon als van voor de vraag, maar de keer erop was het stroever tussen ons. Ik voelde me niet zo op mijn gemak, er was iets verschoven, iets wat tot dan toe verborgen was gebleven leek omgewoeld. Ik begon na te denken: hij is zeker niet onaantrekkelijk, moet ik niet gewoon eens wat experimenteren? Ik had in mijn leven veel bergen beklommen en exotische oorden bezocht, dat nieuwsgierige reizen zat er gezien mijn leeftijd allemaal niet meer in. Was hij misschien mijn volgende exotische bestemming? Hij was aardig, begreep vrouwen, was intelligent, hoe zou het zijn om hem te kussen? Stel nou dat ik met hem naar bed ging, ook al was ik niet verliefd, gewoon om uit te proberen, hoe zou dat zijn? Dat is goed, Cora, laten we maar kijken hoe het loopt. En toen hij een week later bij me was, zei ik: ik ga je zoenen, maar jij doet niks terug, oké? Hij stond geleund tegen de deurpost, armen langs zijn lichaam. Ik zoende en voelde mijn lippen en mijn hele lijf tintelen. Het was overweldigend, wat kregen we nu? Had ik dit ooit eerder ervaren, was ik het vergeten, of was dit echt de eerste keer? Toen hij weg was ben ik naar bed gegaan, om rustig alles te overdenken. En toen we elkaar een week later opnieuw zagen, praatten we even over die zoen en begon het zoenen opnieuw. Ik besefte dat ik verliefd was zonder het door te hebben en ook dat ik mijn leven lang bar weinig van liefde had begrepen. Mijn huwelijk was er een uit een tijd dat het voor vrouwen vanzelfsprekend leek zich aan te passen. Ik heb altijd veel van mijn man gehouden, maar hij was best dominant. Er was liefde en er was seks. Nu voor het eerst, op mijn 77ste, waren beide verbonden, verkondigde seks de liefde en riep liefde om seks. Ik werd niet alleen een completer iemand, het was of ik plots de hele mensheid beter begreep. De liedjes van Doris Day die hij me stuurt, met teksten als I shout it from the highest hills, vind ik niet langer sentimenteel, maar ontroerend. ‘Onvermijdelijk’ had hij gezegd, en ik begon te snappen dat je niet alles met de ratio kunt duiden, er zat iets mystieks in deze relatie. Toen we afspraken voor de eerste keer met elkaar naar bed te gaan, boekte ik een neutrale hotelkamer, maar al mijn behoefte aan controle ten spijt, belandden we een paar dagen eerder al samen in mijn bed. Niet neuken zei ik nog, maar mijn hoofd ging uit. Uren achtereen hielden we elkaar vast en vreeën we. En zo gaat het, een half jaar later, nog steeds. Wel een orgasme, geen orgasme, het maakt allemaal niet uit, alles is goed. Sommige vriendinnen vinden het raar, seks op je bijna-80ste. Maar dan leg ik uit dat je na je pensioen juist meer tijd hebt voor seks dan in alle jaren ervoor. De wereld ligt aan onze voeten en alles is even ongecompliceerd en zorgeloos. Geen financiële zorgen, geen gedoe meer van een gezin, er is niets wat ons in de weg zit en als we naar Frankrijk rijden hoef ik niet langer als enige achter het stuur. Ik had nooit gedacht dat ik ook zijn familie zou willen leren kennen, maar vind het geweldig om te zien wat een leuke vader en opa hij is. Soms denk ik: is dit levenslust of doodsangst? Ik duik zo in deze liefde, dat moet bijna wel met een besef van eindigheid te maken hebben. Maar of onze toekomst nu kort of lang is, dit is nu al de mooiste tijd van mijn leven.’ Op verzoek van de geïnterviewde is de naam Cora ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-besefte-dat-ik-mijn-leven-lang-bar-weinig-van-liefde-had-begrepen~bb8f74c0/</guid>
      <pubDate>Sun, 17 Sep 2023 00:00:00 +00:00</pubDate>
    </item>
    <item>
      <title><![CDATA[‘Zou ze me als een vader zien? Dat zal toch niet. Een vader verliefd op zijn dochter, dat is onfatsoenlijk’]]></title>
      <description><![CDATA[<p>Edmond (84): ‘In gedachten noemde ik haar het zwaaimeisje. We zwaaiden al langer dan twee jaar naar elkaar, in het begin leefde mijn vrouw nog. Het gebeurde een paar keer per week, als ze voorbij mijn raam liep, op weg naar haar werk. Ik kende alleen haar gezicht, dat een vragende uitdrukking had. Ze had donker haar en voor zover ik van een afstandje kon zien, donkere ogen. Ik zwaaide ook naar anderen vanaf mijn stoel voor het raam, maar zij sprong eruit. Ik zag haar alleen als ze op weg was naar haar werk, iets voor negenen, op de terugweg koos ze kennelijk een andere route. De liefde van nu is een rubriek in Volkskrant Magazine over seks en relaties. ‘Op een dag, dit voorjaar, liep ze weer voorbij en zonder erbij na te denken stond ik op en opende de voordeur: ‘Kom er even gezellig in’, zei ik, ‘wij zwaaien al zo lang naar elkaar.’ Ze reageerde verrast en liep zonder aarzelen het tuinpad op. ‘Dat vind ik wel leuk’, zei ze, ‘maar lang heb ik niet, want ik moet naar mijn werk’, en ze wees naar het enorme kantoorgebouw aan de overkant van de straat. ‘Toen ze mijn woonkamer binnenkwam, gebeurde er iets wat ik niet eerder had meegemaakt. Ik werd overrompeld door een heel sterk gevoel. Al die jaren was ze niet meer dan het zwaaimeisje geweest, ik kan me bijvoorbeeld niet herinneren dat ik ’s ochtends wakker was geworden en me naar het raam had gehaast om haar te kunnen zien. Ik heb nooit fantasieën over haar gekoesterd en wanneer ze langskwam, stak ik in herkenning mijn hand in de lucht, om dan weer verder te lezen in de krant. Maar nu ze naast me op mijn bank zat, leek het alsof de ruimte werd gevuld door warmte en opwinding en mij de adem werd ontnomen. Ik bleef zitten, zag de ogen van dichtbij, ze waren inderdaad heel donker. Als vanzelf sloeg ik een arm om haar heen. Ik dacht niet na. Bood ik haar koffie aan? Dat denk ik niet. Als je verliefd bent, drink je toch helemaal geen koffie? Vond ze het goed als ik haar een kus op het voorhoofd gaf, vroeg ik. Dat vond ze goed. Wel zei ze: ‘Als je maar geen rare dingen doet.’ Natuurlijk niet. Het idee! Een kus op het voorhoofd was de ultieme liefdesverklaring binnen de hoofse liefde in de Middeleeuwen. ‘Ik moet ooit weleens eerder verliefd zijn geweest, maar dat kan ik me niet herinneren. Plotsklaps beefde ik van verrukking. Mijn hand rustte korte tijd op haar schouder, toen moest ze gaan. Ze stelde geen vragen, ik stelde vragen. Ze had een vriend, maar toch beloofde ze nog eens langs te komen. Ik had niet in de gaten dat zij zo jong was en ik zo oud. Niet dat ik vol bravoure dacht: veertig jaar leeftijdsverschil, wat doet het ertoe? Nee, ik stond er gewoon niet bij stil. In mijn verliefde hoofd waren we even oud. Leeftijd leek een bagatel vergeleken bij al die overweldigende emoties. Ik was niet langer 84 en zij 40, we waren beiden leeftijdsloos. ‘Later die dag belde ik mijn kinderen om te vertellen wat me was overkomen. Maar zij deelden mijn enthousiasme niet, ze vonden mij stijlloos: pap, walgelijk, zo’n jonge vrouw en ze heeft een vriend. Ze wilden er niks over horen en eisten dat ik haar niet meer zou zien. ‘Diezelfde week is het zwaaimeisje nog een paar keer binnen geweest. Telkens voor haar werk een kwartiertje. Ik zei tegen haar: ‘Ik ben verliefd op je, jij ook op mij?’ ‘Nee’, antwoordde ze, ‘ik vind je gewoon een aardige man.’ En tegen het einde van de week zei ze: ‘We moeten het nu maar gaan afbouwen’, en ik gaf haar groot gelijk. Ik snapte niet dat ik voor haar een oude kerel was, nog steeds niet. Daarnaast had ze natuurlijk die vriend. ‘Als ze binnenkwam, gaf ik haar een kus op de wang. ‘Wat fijn dat je er weer bent’, zei ik. Dan praatten we wat. Ze vertelde bijvoorbeeld dat het heel druk was op haar werk, en dat ze niet meer zo vaak kon langskomen. Dat ze een tijdje ging werken in een andere stad. Ik heb haar nu maanden niet meer gezien. Ze heeft natuurlijk helemaal geen tijd voor die flauwekul. Ik zocht haar aandacht, niet andersom. Maar intussen heeft ze zich genesteld in mijn hoofd. Iedere ochtend word ik wakker met de gedachte aan haar. Stel je niet zo aan, Edmond, spreek ik mezelf toe, je bent een oude vent. Zou ze me als een vader zien? Maar nee, dat zal toch niet. Een vader verliefd op zijn dochter, dat is onfatsoenlijk. Mijn eigen dochter zei: ‘Schrijf alles maar in je dagboek.’ Dat heb ik gedaan en toen ik het zwaaimeisje enkele passages liet lezen, gaf ze me het schrift terug zonder een woord te zeggen. ‘Behalve die kussen is er nooit iets gebeurd wat gevolgen zou kunnen hebben. We hebben elkaars mailadres en soms sturen we elkaar een berichtje. Ik schrijf zelden iets over mijn gevoelens, alleen over wat ik die week heb meegemaakt. De eerste keer begon ik met ‘Lieve’, maar nu laat ik een aanhef geheel achterwege. Ze liet me laatst weten dat ze druk was met het nieuwe huis van haar vriend. Dat kan ik me voorstellen, schreef ik terug. Een huis opknappen is erg vermoeiend, dat weet ik. ‘Eén keer mailde ik dat mijn gember op was en ik dus niet, zoals gewoonlijk, mijn zaterdagse gemberpannenkoeken kon bakken. Toen stond ze de volgende dag voor de deur met een nieuwe pot. Later schreef ze: nu weet ik waar ik die voortaan kan kopen. Dat vond ik een verdomd lastige mededeling. Potverdorie, ze wilde toch afbouwen? Ik word binnenkort 85, al denk ik dat ik een iets jongere uitstraling heb. Ik zit nog steeds iedere ochtend om 9 uur voor het raam, klaar om te zwaaien. Maar teleurgesteld als ze niet langsloopt, ben ik niet. Ik geef haar groot gelijk, natuurlijk komt ze niet meer. Dit is hoe het moet gaan, ik moet haar loslaten. De kinderen zeggen het ook: hou nu maar eens op.’ Op verzoek van de geïnterviewde is de naam Edmond ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/zou-ze-me-als-een-vader-zien-dat-zal-toch-niet-een-vader-verliefd-op-zijn-dochter-dat-is-onfatsoenlijk~bade0522/</guid>
      <pubDate>Thu, 31 Aug 2023 00:00:00 +00:00</pubDate>
    </item>
    <item>
      <title><![CDATA[‘De tijdelijkheid was wat mij betreft het belangrijkste kenmerk van onze relatie’]]></title>
      <description><![CDATA[<p>‘Op 17 augustus 2021 was het bloedheet in Rome. De dag ervoor had ik een van mijn educatieve geschiedenisvideo’s opgenomen op de Via dei Fori Imperiali, maar met 38 graden was het bijna niet uit te houden en die ochtend besloot ik na een langzame start rond een uur of 11 naar het museum voor moderne kunst te gaan, waar de airco vast zou aan staan. Mijn vriendin was zojuist vertrokken, het liep al een tijdje niet zo lekker tussen ons, het was fijn even alleen te zijn om rustig onze relatie te kunnen overdenken. ’s Avonds boekte ik een goedkoop hostel in de buurt van het station. Om niet in mijn eentje op een kamer te zitten, ging ik met wat mensen eten in zo’n restaurant dat je overal ter wereld in de buurt van hostels hebt, met op het menu goedkope vegaburgers en shakshuka. Opeens werd ik op mijn schouder getikt. Achter me stond een mooi meisje, veel jonger dan ik, ze lachte en vroeg: heb ik jou vanochtend in het museum gezien? Zomerliefde is een rubriek in Volkskrant Magazine waarin een zomerliefde van kort of langer geleden door beide lovers onder de loep wordt genomen. ‘Vanaf haar tafel had ik haar al naar me zien loeren, ik herkende haar niet, maar haar gekijk was me wel opgevallen, het gebeurt niet vaak dat meisjes zo duidelijk hun belangstelling laten blijken. Ik reageerde een beetje uit de hoogte, geen idee waarom. Vond ik dat ik op deze manier mijn trouw liet blijken aan mijn vriendin? Speelde ik hard to get? Achteraf heb ik geen idee waarom ik zo horkerig deed, ik zei: ja, daar was ik vanochtend, zullen we straks verder praten? ‘Na een minuut of tien stond ik op en liep naar haar toe. Zij zat met wat luidruchtige Amerikaanse meisjes aan tafel, waar het er een stuk gezelliger aan toe ging dan in mijn wat stijve Zwitserse gezelschap. Ik ging links van haar aan tafel zitten, helemaal naar haar toegedraaid. Ik wilde niet al te gretig zijn, maar alles in me riep ineens hoe fijn het was onder onbekende gelijkgestemden te zijn. We begonnen te praten, wanneer ik een woord moet plakken op die eerste kennismaking, zou het ‘speels’ zijn. Een speels soort flirten. We hadden het over het museum, de kunst die er hing, en na verloop van tijd, aangemoedigd ook door de aanwezigheid van de Amerikaanse meiden, van wie er een die avond met negen mannen zoende, veranderden de gespreksonderwerpen in seks, drugs en uitgaan. ‘Het was coronatijd, binnen waren maskers verplicht, maar voor het eerst in lange tijd konden we dansen. De discotheek was een tot dancing opgepimpte aftandse bar, met nauwelijks airco. Ik droeg nog steeds hetzelfde shirt als die ochtend en was aan het einde van de nacht totaal doorweekt en gelukkig en bevrijd. Gezoend hebben we niet die nacht. Wel hebben we de volgende ochtend samen ontbeten, wat achteraf gezien een wonder mag heten, want toen ik wakker werd stuurde ik haar de meest afgezaagde tekst die je maar kunt bedenken: hoe gaat het, engel? Ze reageerde honend: o mijn god, een openingszin uit de jaren negentig, waar haal je die opeens vandaan? ‘Die dag reisde ik door naar vrienden buiten Rome en ging zij terug naar Ljubljana waar ze vandaan kwam. Aan één stuk door stuurden we elkaar in de trein appjes. We staken elkaar vrolijk de loef af met de ene grap na de ander. Daarna werd het stil. Ik had nooit gedacht dat ik haar nog zou terugzien. Mijn gedachten dwaalden al snel af naar het gesprek dat ik te voeren had met mijn vriendin. Wat gingen we doen: door of stoppen. Eenmaal thuis kwamen we tot de conclusie dat de laatste optie voor ons allebei de beste was, wat overigens niks te maken had met Zala. ‘Dat ik niet lang daarna, half september, een bericht kreeg van haar was onverwacht en puur toeval. Met een paar vriendinnen wilde ze er even tussenuit en Amsterdam bleek de goedkoopste bestemming die ze kon vinden, ze wist dat ik in Nederland woonde, maar waar precies? Nou, toevallig Amsterdam dus. Ik bood aan ze een tour door de stad te geven en nodigde ze uit te komen eten in mijn appartement. Toen ze terugkwam van de wc zoenden we en twee dagen later hadden we de geweldigste seks. ‘Ik dacht dat ze ergens begin twintig was, maar ze bleek pas 19, wat wel even slikken was, want zo’n man wilde ik niet zijn. Een veel jongere vrouw wekt de foute schijn van profiteur. En dat terwijl het mij menens was, en ik alleen maar gekker op haar werd gedurende die twee dagen in Amsterdam. Daar was niks oppervlakkigs aan, dit was diep en echt. Sommige mensen nemen de wereld zoals-ie is, maar Zala ondervraagt ieder detail, ze is ongelooflijk grappig en heeft de mooiste lach, en als dat clichés zijn, prima. Sinds november dat jaar hebben we een relatie. Voor mij is ze iedere dag anders én hetzelfde, ik ben enorm gelukkig met ons leven. Wanneer we onze zelfgemaakte tosti’s eten bijvoorbeeld, met knoflook, boter en kaas, in onze slordige voortuin in Gdansk waar we nu tijdelijk wonen.’ ‘Ik was in mijn eentje aan het hiken door Italië toen ik besloot nog een paar dagen naar Rome te gaan. Het lopen viel me zwaar en naar Rome moest ik toch om van daaruit de trein terug naar huis te nemen. Die ochtend van 17 augustus 2021 was ik in de Galleria Nazionale d’Arte Moderna, toen ik een mooie man zag lopen. Hij was lang en blond, en droeg een vrolijk funky Hawaii-achtig shirt in groen en geel, en een korte broek. Zijn aanwezigheid had iets kalms. Hij leek iemand die genoeg had aan zichzelf. Rustig liep hij van zaal naar zaal, zonder oog voor de andere bezoekers nam hij de werken in zich op. Ik sloeg hem van een afstandje gade. Leuke man, dacht ik, met dat lichte gevoel van spijt dat je kunt hebben wanneer je een voorbijganger ziet die je intrigeert, waarvan je weet dat je hem nooit zult leren kennen. ‘Het kwam niet bij me op hem aan te spreken. Ik ben nogal gereserveerd, daarbij: wat had ik moeten zeggen of vragen? Hi, ik ben Zala uit Slovenië? Waar kom je vandaan? Daarnaast had ik thuis een jongen, iemand met wie ik veel contact had. Niet dat we iets hadden, maar kennelijk toch genoeg om me geremd te voelen zomaar een vreemde man aan te spreken. ‘Ik geloof niet dat ik tussen het verlaten van het museum en het eten nog aan de lange knappe man uit het museum heb gedacht. Hij was intussen verdwenen naar een hoek van mijn geheugen, als just another person. ’s Avonds ging ik met Amerikaanse meisjes uit het hostel naar een tent waar het vol zat met jonge lowbudgettoeristen. We zaten aan tafeltjes buiten in een chaotische, drukke buurt, ik keek om me heen en ineens zag ik een Hawaii-shirt dat me bekend voorkwam. Ik keek nog eens en nog eens, en ja hoor, hetzelfde shirt, hetzelfde haar, dezelfde man. Ik had intussen wat gedronken, draaide me om en vroeg: zag ik jou niet in het museum vandaag? Hij reageerde nogal koeltjes: ja, daar was ik, laten we straks even verder praten. Ah, oké, dacht ik, graag of niet. En ik keerde me om naar mijn nieuwe lawaaierige Amerikaanse vriendinnen. ‘Na een half uur kwam hij toch naast me zitten. Hij draaide zich helemaal naar me toe, alle schroom leek ineens verdwenen en al snel hadden we een gesprek dat licht en schertsend was, maar niet zonder diepte. Op een of andere manier helpt het als je merkt dat je grapjes door de ander worden begrepen. Met onze humor zaten we helemaal op één lijn, wat het mogelijk maakte daar midden op straat in de hitte tussen de druk pratende Amerikanen ingewikkelde onderwerpen aan te snijden, zoals de relatie met onze moeders en broers en zussen. Die avond hebben we gedanst en gedronken en de volgende dag hebben we elkaar aan één stuk door berichtjes gestuurd vanuit de trein; hij ging naar vrienden, ik terug naar Slovenië. Allebei grappend over onze kater. ‘Maar hij bleef just another person. Een player van 31 die indruk wilde maken, dacht ik. Een fuckboy die je niet serieus moet nemen. Hij werd pas weer een tastbare herinnering toen ik toevallig de maand erop in Nederland belandde, omdat ik met wat vriendinnen een stedentrip wilde maken en Amsterdam de goedkoopste bestemming bleek. Ik stuurde Jochem een bericht. Hé, waar woon jij eigenlijk? Als historicus gaf hij ons een rondleiding langs de grachten waarvan ik niks heb onthouden, omdat ik alleen maar naar zijn mooie gezicht en lichaam zat te kijken. ‘Dat weekend is hij blijven slapen in onze airbnb. De dag erop, toen ik met vriendinnen in museum Nemo was en al snel besloot naar buiten te gaan en op de trappen wat te lezen, begon ik met hem te appen en binnen een kwartier kwam hij naar me toe gefietst. Ook hij had een boek meegenomen. We gingen zitten op een bankje aan het water, stil, lezend, ik met mijn hoofd tegen zijn schouder. Alsof we een stel waren, een stel voor even. Voor de duur van een paar dagen veranderde deze vreemdeling in mijn vriend. Want dat we nooit een echt stel zouden worden, daar twijfelde ik geen seconde aan. De tijdelijkheid was wat mij betreft het belangrijkste kenmerk van onze relatie. ‘Voor mij was 2021 het jaar waarin ik me had voorgenomen vriendjes voorlopig af te zweren. Ik had het goed in mijn eentje, zou met het Erasmus-uitwisselingsprogramma naar Berlijn gaan, er viel nog zo veel te ontdekken. Pas toen hij later dat jaar, in november, bij mij langskwam en we op een ochtend in bed lagen en hij zich naar me toe draaide en vroeg ‘Wil je mijn vriendin zijn?’, begreep ik voor het eerst dat ik verliefd was. Ik was in shock. Hoe had ik verliefd kunnen worden zonder dat te weten? Natuurlijk wilde ik zijn vriendin zijn, dat sprak vanzelf. ‘Berlijn werd uiteindelijk Gdansk en Jochem ging met me mee. Ineens leef ik met een volwassen man die gewend is aan drie maaltijden op een dag en daar zit niks bij met goedkope toast of chips. Het is nogal een stap om zo jong al samen te wonen, maar voorlopig heb ik geen enkele twijfel. Dat kalme, zelfverzekerde van hem, dat ik al had gezien in het museum, maakt hem prachtig en uniek. Dat en zoveel meer, zoals de rare yogahoudingen die we voor de grap doen in bed en die altijd worden gevolgd door geknuffel.’</p>]]></description>
      <guid>https://www.volkskrant.nl/volkskrant-magazine/de-tijdelijkheid-was-wat-mij-betreft-het-belangrijkste-kenmerk-van-onze-relatie~b9d160ff/</guid>
      <pubDate>Thu, 17 Aug 2023 00:00:00 +00:00</pubDate>
    </item>
    <item>
      <title><![CDATA[‘Als hij alleen ‘hey’ schreef, zonder ‘lieverd’ of ‘schat’, dan wist ik: vandaag voelt hij het niet’]]></title>
      <description><![CDATA[<p>Willemijn, 28: ‘We waren huisgenoten. Op een dag lagen we samen in het gras, op onze rug met opgetrokken knieën. Hij speelde met een grassprietje dat hij telkens net te dicht bij mijn gezicht hield. En ik zei tegen hem: ‘Ik zag je gisteren zoenen, maar ik dacht dat je mij had willen zoenen.’ ‘Er was geen enkele aanleiding dat te zeggen, en eigenlijk viel ik helemaal niet op hem. Hij had dat beetje kakkerige van een typische student, en ik hield meer van stoere knullen. Maar in de weken ervoor was er iets veranderd, ik begon hem leuk te vinden juist omdat hij mijn type niet was. Wanneer er huistaken te doen vielen, wist hij die altijd te ontlopen en zich er vervolgens met veel charme uit te redden. Misschien hoopte ik met mijn flirten mij iets van zijn zelfverzekerdheid te kunnen toe-eigenen. ‘O’, zei hij, ‘hoe had je dat gevonden?’ ‘Dat had ik leuk gevonden’, antwoordde ik weer. Daar bleef het bij. ‘Een paar dagen of weken later kwam ik midden in de nacht terug uit Rotterdam, en merkte dat ik geen sleutel had. Alleen in zijn kamer brandde nog licht. Precies waar ik op gehoopt had. Hij appte ‘Klim maar door het raam naar binnen’, en daar lag hij, in bed. Ik ging naast hem liggen, met mijn hoofd bij zijn voeten. Toen bogen we ons naar elkaar toe en zoenden we en stopten weer toen we een andere huisgenoot hoorden thuiskomen. ‘In de dagen die volgden, raakten we elkaar in het voorbijgaan aan in de keuken, niemand mocht het zien, want relaties tussen huisgenoten zijn ongewenst. Soms glipte ik zijn kamer in als iedereen sliep. Dan hadden we geluidloos seks en wanneer mijn wekker om 4 uur ging, sloop ik weer naar mijn eigen kamer. De zijne was dicht bij de wc, dus als ik op de gang werd gezien, keek niemand raar op. ‘De onzekerheid over de toekomst, over onszelf, over het naderende afstuderen en daarmee het afscheid van het studentenhuis dat in coronatijd zo hecht was geworden, maakte de seks nog beter. Alsof we daarmee nog één keer naar binnen konden keren, voordat we voorgoed de stap naar buiten zouden doen. Maar hoe bevrijdend en heerlijk schaamteloos de seks ook was, ‘buiten’ liet zich door die intimiteit niet tegenhouden. De wereld, de volwassenheid, nieuwe verantwoordelijkheden rammelden aan de poort. ‘Ik werd niet zekerder van mezelf omdat hij zeker leek, eerder het omgekeerde. Zijn nonchalance verwarde me. Hij ging stagelopen in het buitenland en was in tranen bij het afscheid en kwam drie weken later alweer terug om mij een weekend op te zoeken – zijn ouders hadden zijn ticket betaald. Maar toen ik ging verhuizen, was hij alweer weg en leek niet in de gaten te hebben hoeveel pijn die verhuizing me deed. Hij appte iets opmerkelijks: ‘Soms voel ik even niks en dan kan ik niet doen alsof.’ ‘Die ene zin bleek genoeg om alle vertrouwen te doen smelten. Niet de hoop, niet het geluk, die smolten niet, maar bleven smeulen en vlamden op, op dagen dat hij ‘het wel voelde’. Dan werd ik ’s ochtends verrast met appjes die begonnen met ‘Hey, lieverd’. Op die dagen stond ik voor de spiegel en keek naar mezelf: ja, mijn vriendinnen hebben gelijk, wat staat die broek me toch goed. Dan trok ik hakken aan en fietste vrolijk naar mijn nieuwe baan en dacht: wat kan me gebeuren, ik heb een leuke jongen. Maar als hij alleen ‘hey’ schreef, zonder ‘lieverd’ of ‘schat’, dan wist ik: vandaag voelt hij het niet, en pakte ik na het douchen een willekeurige trui uit de kast en huilde de hele weg naar werk en was me vaag bewust van de blikken naast me bij het stoplicht. ‘De kakker van wie ik hoopte dat hij me zou verlichten omdat hij zelf zo goed was in het opzoeken van de schijnwerpers, van wie ik had gehoopt me te kunnen koesteren in zijn straling, zodat ik eindelijk uit mijn schulp zou durven kruipen en me iets zelfbewuster en egocentrischer zou durven te gedragen – niet altijd anderen tevredenstellen, zoals bijvoorbeeld mijn vader, die ooit zei: ga maar naar Delft, want jij bent zo goed met cijfers, terwijl ik achteraf misschien liever in de zorg had gewerkt – deze kakker en hij alleen, bepaalde of ik een goede dag had of een slechte. Ook al woonden we duizend kilometer van elkaar vandaan. ‘Ik was als een lappenpop die met een druk op een knop – een mooie handgeschreven brief, bijvoorbeeld – weer kortstondig tot leven werd gebracht en dan vergat hoe onbeduidend ik me daarvoor had gevoeld en opnieuw zou voelen wanneer hij die knop weer zou loslaten. Ik faalde, hoe kon het dat het me niet lukte hem gewoon dag in dag uit van me te laten houden? Zozeer had ik mijn identiteit verbonden aan deze jongen dat ik het alleen mijzelf kwalijk nam toen het mislukte. Ik verzon excuses voor hem waarom hij het zo moeilijk had, en toen zijn aandacht steeds minder werd, en hij iets kreeg met andere meisjes in het buitenland, was het alsof hij de resten van mijn ego in een pakketje onder zijn arm meenam en nu, twee jaar later, voelt dat nog steeds zo. Mijn vrienden zijn aan het settelen, niemand gaat meer uit, de gesprekken gaan over visgraat- versus walvisgraatparket, over rijtjeshuis versus appartement en over hoe vaak je nog seks hebt als je samenwoont. ‘Gisteren had ik voor het eerst sinds lange tijd een leuke dag. Een date met een jongen, iemand van wie ik niet meteen dacht: jij interesseert me niet. En vorige week deed ik een dansje in de badkamer toen ik merkte dat ik eindelijk weer naar mezelf kon kijken zonder oordeel, zonder te huilen. Zijn permanent in mijn hoofd geëtste blik waaraan ik alles toetste, blijkt toch te kunnen vervagen. Ik heb intussen een heel andere baan, waar ik niet meer de hele dag hoef te rekenen. Ik blijf optimistisch, ik kom er wel. Langzaam maar zeker ontdek ik wie ik kan worden.’ De liefde van nu is een rubriek in Volkskrant Magazine over seks en relaties. Op verzoek van de geïnterviewde is de naam Willemijn gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/als-hij-alleen-hey-schreef-zonder-lieverd-of-schat-dan-wist-ik-vandaag-voelt-hij-het-niet~b229d256/</guid>
      <pubDate>Fri, 25 Aug 2023 00:00:00 +00:00</pubDate>
    </item>
    <item>
      <title><![CDATA[‘Mijn hoofd vond het allemaal maar raar, die oudere man die 12 duizend kilometer verderop woonde’]]></title>
      <description><![CDATA[<p>‘Het was december 2015 toen mijn vriendin en ik plotseling in Argentinië belandden. We waren toen acht jaar samen, zouden eigenlijk gaan klimmen in Afrika, maar het bleek het verkeerde seizoen. Op het laatste moment weken we uit naar Zuid-Amerika, waar we de bijna 7.000 meter hoge Aconcagua op wilden. Na een lange reis kwamen we aan bij een klein, gezellig hotel, het deed een beetje Frans-mediterraans aan, met een patio die was begroeid met druivenstruiken. De eigenaar verwelkomde ons uitgebreid, drukte ons op het hart dat de buurt veilig was en vertelde de gebruikelijke dingen over ontbijttijden. Zomerliefde is een rubriek in Volkskrant Magazine waarin een zomerliefde van kort of langer geleden door beide lovers onder de loep wordt genomen. ‘Hij was een mooie man met een, zoals dat heet, markant gezicht, sprekende ogen en energieke trekken. Heel aardig, dat viel me wel op, maar wij waren uitgeput en wilden alleen maar slapen. In de dagen erop maakte hij zijn vaste rondje langs al zijn gasten tijdens het ontbijt, maar bij ons bleef hij steeds net iets langer staan. Hij sprak veel over vrijheid, hoe bijzonder het was dat we de hele wereld over konden reizen. Zonder spoor van jaloezie maar niet zonder melancholie, voegde hij eraan toe dat hij weliswaar via zijn hotelgasten ontmoetingen met de wereld had, maar zelf de wereld nooit zag. Gevangen als hij was in het familiehotel dat hij uit plichtsbesef van zijn vader had overgenomen. Hij keek me aan over zijn bril als hij dat zei. ‘Wij waren intussen flink aan het trainen voor de beklimming. We gingen naar Patagonië en kozen steeds hogere bergen als voorbereiding op de Aconcagua. Het werd Kerst, ik zei tegen mijn vriendin: ‘Zou Mariano nu alleen zijn?’ We stuurden hem een berichtje en toen we na zes weken weer in het hotel kwamen, leek er iets veranderd. Ik zag hem en werd een beetje trillerig en nerveus. Ik voelde een grote nieuwsgierigheid, wilde hem beter leren kennen, zocht hem op tijdens de siësta, en herkende dit alles wel als signalen van een beginnende verliefdheid maar erkende dat vanzelfsprekend niet. Ik was al zo lang met mijn vriendin, met haar had ik het ook heel fijn. Mariano, die iets door leek te hebben, zei weleens: ‘You know my age don’t you’. ‘Yes, somewhere in the fifties’, zei ik. ‘And my age?’ ‘Somewhere in the thirties’, antwoordde hij dan. ‘De hoge top hebben we uiteindelijk niet gehaald, maar we zijn nog wel tot 6.000 meter gekomen en ik vond het prima om eerder terug te gaan naar het hotel. Mijn verliefdheid groeide onmiskenbaar, maar leek zachter en gedempter dan eerdere verliefdheden. Letterlijk ook, want onuitgesproken. De kruiden en stenen die ik op mijn tochten voor hem meenam, nam hij ernstig in ontvangst, met zijn ogen lang op mij gericht. Inmiddels had ik begrepen dat de relatie met zijn langeafstandsvriendin geen eeuwigheidswaarde had. Onder andere omstandigheden had ik hem allang bij een groot kampvuur verleid. Maar mijn hoofd vond het allemaal maar raar, die oudere man die 12 duizend kilometer verderop woonde, hoe kon ik daar in zo’n korte tijd zo gek worden? ‘Op de dag van ons vertrek heeft hij voor ons gekookt en hij zwaaide ons uit toen we in de taxi zaten. Maar ons afscheid viel samen met de komst van nieuwe gasten, Mariano was afgeleid en druk en liep alweer naar binnen voordat we uit het zicht waren verdwenen. Terug in het vliegtuig was ik in tranen. ‘Wat is er?’ vroeg mijn vriendin. ‘Hij heeft me zo geraakt, maar ik ben met jou’, antwoordde ik. Twee maanden later hebben zij en ik het uitgemaakt, Mariano had me laten zien wat wij misten: een sterke verbinding waarvan ik had geaccepteerd dat-ie niet voor mij was weggelegd. ‘Vervolgens was het zaak Mariano zo rustig mogelijk over de drempel te trekken. We hadden veel telefonisch contact, ik zat vaak in zijn borstzak als hij boodschappen deed. Hij vertelde dat hij veel had gemist in zijn leven, maar ook veel gekregen, alsof hij op zijn 52ste de balans van zijn leven al aan het opmaken was. Na een half jaar dacht ik: ik moet erheen. Straks is het moment voorbij. En op 31 augustus 2016 reisde ik met een goedkoop vliegticket en een uitputtende busreis in drie dagen via de VS en Brazilië door de Andes naar Mariano. ‘Ik rolde de bus uit, zocht in de menigte zijn gezicht. En schrok toen ik hem niet zag. In de dagen voor mijn vertrek was hij ineens nogal zwijgzaam en teruggetrokken geworden, alsof ik hem had overvallen met mijn besluit. Maar ineens, ja, daar was hij. Mijn man. Lichte jeans, donker haar, lachende ogen. Hij droeg een blauw shirt en in zijn hand had hij een oranje bloem. Ik rende en sprong in zijn armen. Samen reden we in een taxi naar het hotel, hand in hand op de achterbank. Hij gaf me een eigen kamer met een sleutel, maar ik wilde helemaal niet alleen zijn en het kostte me niet veel moeite hem daarvan te overtuigen. Nu, zeven jaar later, runt een ander het familiehotel en ziet hij voor het eerst zelf de wereld. We wonen in Nederland en hebben twee kinderen.’ ‘Ik hield de deur open voor Anna en haar vriendin, keek in haar ogen en dacht: dit kan niet. Het is onmogelijk dat je je van het ene op het andere moment zo sterk tot iemand aangetrokken kan voelen. Mijn leven als hoteleigenaar in de Andes was er een van scherpe contrasten. Dagelijks ontving ik mensen uit de hele wereld, maar zelf stond ik stil. Ik hoorde verhalen van de avonturen van mijn gasten, en ervoer de wereld buiten mijn hotel op die manier uit de tweede hand. Ik surfte mee op wat anderen beleefden, maar was zelf 24 uur per dag bezig in het hotel. Wat ik overigens heerlijk werk vond, het was fijn om een vraagbaak te zijn en iedereen te helpen waar ik kon, maar ik heb me ook vaak een gevangene gevoeld. ‘Anna bracht onmiddellijk iets teweeg, al wist ik niet meteen wat. Ze was frêle, ik pakte haar rugzak van 30 kilo van haar over, maakte een opmerking over het gewicht en ze glimlachte onwerkelijk mooi. De dagen erop spraken we met z’n tweeën over de tocht die ze met haar partner wilde maken, ’s avonds na een lange oefenwandeling kwam ze terug met kruiden en stenen. Ik herkende mezelf in de manier waarop ze werd geraakt, niet per se door de vergezichten in de bergen, maar door de torren en kevers op haar pad. Ze begon steeds meer vrijuit te praten. Waar de meeste mensen insecten eng vinden of vies, zag zij net als ik vooral hun vernuft en schoonheid. Haar komst schudde me wakker, het besef dat er buiten mijn hotel een hele onontdekte wereld lag, werd steeds dwingender. De tochten die ik had gemaakt voordat ik het hotel van mijn vader overnam, kwamen terug in mijn geheugen. En dan vooral het gevoel dat ik erbij had. Hoe ik mezelf al lopend kon verliezen en vinden tegelijk. ‘Ik riep mezelf tot de orde: doe niet zo sentimenteel. Maar ik kon het niet helpen. Elke keer als ze bij me in de buurt stond, was het of ik vlam vatte. En elke keer werd ik banger voor de gevolgen. Op een dag hielp ik haar bij het plakken van een gaatje in haar luchtbed, onze handen raakten elkaar kort en het was of ik alle redelijkheid verloor. Ik nam me voor dit soort situaties voortaan uit de weg te gaan. Toen ze me een keer een knuffel gaf, zei ik: nee, dat kunnen we beter niet doen. ‘Maar op een ander spoor was ik juist kinderlijk blij toen ze me uit de bergen belde en zei: we komen eerder terug, het weer is te slecht, heb je een plekje voor ons? Ja, dacht ik, hoera, ze komt weer. Er volgden lange avonden waarop we praatten en lachten op de binnenplaats van mijn hotel. Ik herinner me hoe warm ik me dan voelde worden, maar ook dacht: ik ben de eigenaar hier, ik ben de professional, geen millennial op wereldreis. Houd je kop erbij. Toen ze na een paar maanden definitief vertrokken, wilde ik de tijd nemen voor het afscheid, maar het was ineens erg druk. Er waren alweer volgende gasten die rondgeleid moesten worden, iemand riep me, en plots was het moment voorbij en was ze uit het zicht verdwenen. ‘Het is te danken aan de voortvarendheid van Anna dat we contact zijn blijven houden. Zij schreef me onmiddellijk nadat ze thuis was aangekomen, ze begon te bellen, hoogst ongebruikelijk voor een gast. Idioot gewoon. Ze was 23 jaar jonger dan ik, woonde 12.000 kilometer bij me vandaan, zij op haar vrije planeet, ik opgesloten op de mijne. We hadden intense gesprekken over de telefoon, maar wat moest ik hiermee? Waar eindigde dit avontuur? Het grote wonder dat zich tussen ons voltrok, was ook pijnlijk. Ik zei: ‘Ik heb familie in Spanje, als ik hen opzoek, kan ik wel bij je langskomen.’ ‘Wanneer?’ vroeg ze. ‘Aan het einde van het jaar’, antwoordde ik. ‘Dat duurt te lang’, zei ze. ‘Ik kom wel naar jou.’ ‘Zeker?’ vroeg ik. ‘Ja’, zei ze. Zelf had ik best zes maanden kunnen wachten, maar zij boekte het goedkoopste ticket dat ze kon vinden en vertrok drie weken later. ‘Via Chicago, Brazilië en een bustocht van veertig uur door de Andes reisde ze naar het busstation waar we hadden afgesproken. Ik was twee minuten te laat. Maar ik zag haar meteen. Een surreële ervaring. Alsof ik naar een zwart-witfilm keek en alleen zij was ingekleurd. Ze sprong tegen me op en knuffelde me, mensen keken naar ons, ik zag dat ze nerveus was en moe, maar ze was er. Ze was drie dagen onderweg geweest en had de hele wereld doorkruist om mij te vinden. Ik kon er niet bij maar was dolgelukkig, nam haar mee naar het hotel en gaf haar de sleutel van haar kamer. Ik ben geen jager, ik wilde dat ze zich veilig voelde en vrij. Ze deed haar koffer open en haalde er allemaal cadeautjes uit, nam me mee haar bed in en op dat moment verloor ik alle besef van tijd. Ik dacht aan Confucius die schreef: ieder mens heeft twee levens. Het tweede begint wanneer je begrijpt dat je maar één leven hebt. Ik ben naar Nederland vertrokken en heb alles achter me gelaten, mijn cultuur, mijn taal, mijn vrienden. Ik heb nog steeds moeite met op tijd komen, maar wat ben ik gelukkig met mijn vrouw en twee kinderen.’</p>]]></description>
      <guid>https://www.volkskrant.nl/volkskrant-magazine/mijn-hoofd-vond-het-allemaal-maar-raar-die-oudere-man-die-12-duizend-kilometer-verderop-woonde~b4745f16/</guid>
      <pubDate>Thu, 10 Aug 2023 00:00:00 +00:00</pubDate>
    </item>
    <item>
      <title><![CDATA[‘Ik probeerde genoeg geld te verdienen voor die grote reis samen en wachtte op een definitieve datum’]]></title>
      <description><![CDATA[<p>‘Na een retraite in een boeddhistisch klooster in Nepal kwam ik aan in Kathmandu. Ik had mijn spullen naar het hostel gebracht en was met een paar meisjes naar een restaurant gegaan. De drukte overviel me, er was alleen nog plek aan tafel bij een militair ogende Amerikaan met grote tattoos en gemillimeterd haar. Hij keek nors en zelfverzekerd tegelijk. Waar het soloreizen mij best zwaar viel en de begeerde mate van onzichtbaarheid onhaalbaar was gebleken omdat op straat iedereen iets van me leek te willen, leek hij zich bewonderenswaardig goed voor zijn omgeving te kunnen afsluiten. We raakten in gesprek en ook al was er niet meteen een sterke aantrekkingskracht, we zijn daarna nooit meer opgehouden met praten. Zomerliefde is een rubriek in Volkskrant Magazine waarin een zomerliefde van kort of langer geleden door beide lovers onder de loep wordt genomen. ‘Hij had net als ik nog twee weken voor zijn vertrek naar huis. Die avond zijn we samen teruggelopen – zijn hostel was naast dat van mij – en de meest uiteenlopende onderwerpen passeerden de revue, van het Amerikaanse belastingstelsel tot het recht op abortus tot Bollywoodfilms. In de tuin praatten we verder tot het licht werd, daarna zijn we als vrienden op zijn bed in slaap gevallen. Het was 2010, ik was 24 en hij 26, we spraken af de laatste twee weken van onze reis samen door te brengen. Of beter: dat gebeurde gewoon. Voor het eerst in al die weken kon ik ontspannen. Handelaren en taxichauffeurs spraken niet langer mij aan, maar hem, mijn ‘husband’. Ik kreeg rust en Kyle was de ideale reisgenoot met eenzelfde oog voor wat er om ons heen gebeurde als ik. We stopten bij vervallen huizen, verwaarloosde honden, tikten elkaar op hetzelfde moment aan: kijk, daar, dat willen we fotograferen. ‘Na een paar dagen kwamen we aan in Varanasi. Op onze tweede dag zat ik op de rand van het bed van de hotelkamer die we om financiële redenen deelden, toen hij naast me kwam zitten en vroeg: mag ik je kussen? Ik was gevleid, meestal kreeg ik dit soort aandacht alleen wanneer ik mijn best deed voor iemand, me mooi aankleedde en grappig deed. Ik vroeg: mag ik eerst een slokje water nemen? Toen zoenden we. In de weken erop vertelden we elkaar alles wat we in Azië hadden meegemaakt, soms stond hij heel vroeg op, dan ontmoetten we elkaar bij het ontbijt en hield hij niet meer op met praten, tot ik hem begon te kussen. ‘Ik luisterde naar zijn muziek, hij vertelde over het boek dat hij schreef, we bespraken onze visie op huisdieren, het leven, religie, de dood – maar nooit benoemden we wat er tussen ons was. Dat hyperalerte dat je hebt wanneer je bezig bent verliefd te worden, was nu totaal afwezig, we ‘waren’ gewoon. En ik begon hem steeds leuker te vinden. De gedeelde intimiteit legde een extra laag over onze relatie, een die opwindend was en veilig. De foto’s die ik maakte, van gebouwen en Indiërs, werden steeds vaker foto’s van hem, van zijn gezicht en van zijn handen wanneer hij een shagje rolde. Ik genoot van het samenzijn, van de ultieme vrijheid, zonder verleden of toekomst. Was dit niet wat ik altijd had gewild? In het hier en nu leven, van iemand houden zonder consequenties? Was dat niet wat ik in het klooster had geleerd? Onthecht zijn? ‘Maar naarmate de dag van het afscheid dichterbij kwam, werd ik onrustiger. Ik hoopte dat hij zou vragen of ik hem zou komen opzoeken in de Verenigde Staten. Ik wachtte tot we nummers zouden uitwisselen, en toen dat eindelijk gebeurde, op de laatste dag voor onze terugreis, werd het een bijna onbelangrijk gebaar. O, geef me je nummer even en je adres, misschien kunnen we foto’s uitwisselen. Ik had hem natuurlijk kunnen vragen: Waar staan we nu? Maar ik durfde niet. Trots op mijn onafhankelijkheid en bang alles te bederven, wilde ik zelf ‘ons’ ook geen naam geven. Op de laatste dag bracht ik hem naar het vliegveld. Hij was gespannen en zat al met zijn hoofd in Montana. We wisselden een knuffel en een kus uit en zeiden ‘tot ziens’. ‘Pas toen ik in mijn eentje terugreed in een tuktuk, durfde ik toe te geven: kak, Kyle is misschien wel een van de leukste mannen die ik ooit heb ontmoet en nu is hij weg. Thuis, in Nederland, heb ik hem meteen gemaild, nog steeds luchtig van toon om niet het soort meisje te zijn dat een sexy, vrije man als hij wenst te begrenzen. Zijn antwoord kwam pas na drie maanden: een mooie liefdevolle brief, maar nergens stond dat hij mij miste en net zoveel aan mij dacht als ik aan hem. Hij was alweer bezig zijn volgende reis te regelen, ditmaal door de VS. En toen ik vroeg of ik mee mocht, zei hij: ‘Natuurlijk.’ Opgetogen kocht ik een kaart van Amerika en hing die boven mijn bed, maakte overuren om maar genoeg geld te verdienen voor die reis en wachtte op een definitieve datum. Die kwam nooit. Later begreep ik via Facebook dat hij zonder mij was gegaan. Mijn hart brak. Misschien was het nogal naïef van me om te denken dat ik zonder consequenties van iemand kon houden.’ ‘Van die allereerste ontmoeting in 2010 met Marieke herinner ik me lang niet alles meer. Ik was op dat moment al negen weken op reis door India en Nepal en had een nogal turbulente tijd achter de rug. In een poging een koe te ontwijken was ik gevallen met mijn motorfiets en had mijn voet gebroken, en een paar weken later had ik een voedselvergiftiging opgelopen waarbij ik 6 kilo was afgevallen. ‘Het was in een spaarzaam verlicht restaurant in een kleine straat in Kathmandu. Marieke zat met wat vriendinnen aan een tafel. Ik weet nog dat ik naast haar was gaan zitten omdat er verder weinig ruimte was. Laag bij de grond op kussens. Ze had kort blond haar en een neusring, zelf was ik op reis gegaan met het idee voor het eerst in mijn leven mijn haar te laten groeien, maar dat was geen groot succes. Mijn haar bleef maar te kort voor het begeerde paardenstaartje en viel steeds voor mijn ogen, dus was ik net die dag naar een kapper geweest om het te laten millimeteren. Marieke zei dat ze nog twee weken in dit deel van Azië zou blijven, daarna ging ze net als ik weer naar huis. ‘Nee, de exacte details weet ik niet meer. Wat me van die eerste avond is bijgebleven, is dat we naast het uitwisselen van informatie – die typische informatie-uitwisseling van de ene reiziger naar de andere – een zeker oogcontact hadden dat bijzonder was. Ik had al die weken alleen gereisd, en ineens keek ik in die ogen en gebeurde er iets. Een besef dat ik met iemand aan tafel zat die om redenen die ik nog niet kon bedenken in de drukte uitstak boven alle anderen. Alsof er een lamp alleen op haar gericht was. Oh, yeah. This one is special. Ik zag haar en zij zag mij. Zoiets. Anders kan ik het niet omschrijven. ‘Maar tegelijk wist ik dat ik aan die openbaring geen absolute waarde moest hechten. Ik had wel meer geweldige mensen ontmoet die dan voor vijf dagen mijn beste vriend waren en die ik daarna weer uit het oog verloor. Dat is het lot van de reiziger: vriendschappen zijn kort en hevig. Daarbij: alles wat ik meemaakte in India en Nepal voelde feller en intenser dan thuis. Mijn hele reis leefde ik bewust van heel weinig geld, in grote eenvoud. Het was of daarmee iedere ervaring, elke ontmoeting meer impact kreeg, meer binnenkwam dan anders. Wat ik voelde voor Marieke in dat restaurant was bijzonder krachtig, en toen in de uren erop het idee ontstond om onze laatste twee weken samen op te trekken, vond ik dat een heerlijk vooruitzicht. Maar ik heb altijd geweten: hoe fijn ook, deze ontmoeting is voor even. ‘Het was heet tijdens onze tocht, een helse hitte die niet te ontlopen viel. De plekken die we bezochten in de Himalaya waren net niet hoog genoeg om koelte te vinden. Voor we doorreisden naar India, hebben we nog wat inkopen gedaan en zijn naar een Bollywoodfilm geweest die een 4D-ervaring beloofde. Toen hebben we de bus naar Varanasi genomen. Van de relatieve kalmte van Nepal kwamen we in een snelkookpan terecht. Die bustocht was absurd oncomfortabel. Optrekken en stoppen, over hobbelige ongeplaveide wegen. ‘Ik weet nog dat het zo warm was dat al mijn kleren doorweekt waren en ik uiteindelijk een rokje heb aangetrokken dat ik als souvenir voor een vriendin had gekocht. Marieke maakte een foto van me. Ik in mijn rok met een beedi (een Indiase sigaret, red.) tussen mijn vingers. Totaal uitgeput. Het was zo bijzonder hoe onze twee zo totaal verschillende levens voor de duur van die twee weken samenvloeiden. We kenden elkaar niet, maar door allebei ja te zeggen op deze binding, hoe afgebakend in tijd ook, werd onze band elke dag nauwer. De geuren van het land, de hitte en de prachtige uitzichten onderweg versterkten dat alleen maar. ‘Varanasi bleek een geweldige stad, een van de hoogtepunten van mijn reis. De taxichauffeur reed ons ongevraagd langs allerlei hostels waar we niet wilden zijn, en na negen weken reizen voelden we ons assertief genoeg om nee te zeggen. We stapten uit en zochten en vonden zelf een hostel met uitzicht op de Ganges. Onze laatste stop was in Paharganj, New Delhi, in een armoedig hostel dat de backpacker’s slum werd genoemd. ‘Mijn vlucht ging een dag eerder dan die van haar. Het moment dat ik onze kamer verliet, herinner ik me niet meer, ook niet ons laatste afscheid. Wel weet ik hoe we gelachen hebben om de idiote hoeveelheid beedi’s die ik had ingeslagen voor thuis, veel meer dan was toegestaan. Ik kocht twee extra tassen, ook om alle op het laatste moment aangeschafte souvenirs kwijt te kunnen. Marieke hielp me met inpakken en propte de beedi’s overal tussen, in de hoop dat de douane ze niet zou vinden. Dat waren onze laatste uren. Ik heb daarna nog veel gereisd, door Zuid-Amerika, Mexico, de Verenigde Arabische Emiraten, Costa Rica en Azië. Nooit naar Europa.’</p>]]></description>
      <guid>https://www.volkskrant.nl/volkskrant-magazine/ik-probeerde-genoeg-geld-te-verdienen-voor-die-grote-reis-samen-en-wachtte-op-een-definitieve-datum~b1b19bb6/</guid>
      <pubDate>Thu, 3 Aug 2023 00:00:00 +00:00</pubDate>
    </item>
    <item>
      <title><![CDATA[Ingrid en Gerard vonden elkaar na ruim veertig jaar terug: ‘Het zoenen is even magisch en intens als toen’]]></title>
      <description><![CDATA[<p>Ingrid (60) uit Nederland: ‘Van die eerste avond op de kermis in het kleine Franse dorp Saint-Martin-de-Crau herinner ik me vooral het zoenen. Zoenen, zoenen en zoenen, iets anders deden Frank Zappa en ik niet. Ik herinner me vaag een muurtje waar we op zaten of tegenaan leunden, ik herinner me het café waar we elkaar voor het eerst ontmoetten, samen met mijn oudere broer en een vriend van hem, ik herinner me de houten stoelen op het terras, het zwijgen en kijken, afwachten, dat ik alles over me heen liet komen, en toen dus dat zoenen. Het verpletterende evenbeeld van de Amerikaanse zanger – hoewel er ook waren die hem op Boudewijn de Groot vonden lijken – was 23 jaar en kwam op de fiets uit Amsterdam. Ik was 15, woonde in een dorp in Brabant en was op vakantie met mijn broer en ouders. ‘Hoe anders was de wereld in 1978. Als met een vingerknip was het gebeurd en kon ik aan niemand of niks anders meer denken dan aan de veel oudere kunstenaar met de donkere krullen. En geen volwassene die ingreep. Mijn ouders lieten me gewoon met hem over de kermis struinen en toen ze daar even later zelf ook opdoken moeten ze iets hebben gezien van mijn plotselinge verstandsverbijstering, mijn instant-crush en ze trokken nog geen wenkbrauw op. Terecht, want hij maakte me gelukkig. Hij was lief, teder, respectvol. Hij logeerde op dezelfde camping als wij en de drie dagen die volgden werden een verlengstuk van die eerste avond, een lange roes waaruit ik het liefst nooit meer had willen ontwaken. Iedere dag kwam hij me netjes halen bij onze bungalowtent, beloofde mijn ouders me weer op tijd terug te brengen en weg waren we. Het zwembad op de camping bleek trouwens ook een ideale zoenplek. ‘Gesprekken hadden we niet, zonder praten redden we het prima. Tot hij een paar dagen later vertrok en we vergeten bleken onze nummers uit te wisselen. Op het moment van afscheid was ik even naar de wc en toen ik terugkwam was hij al weg. Mijn broer schrok van mijn geschokte gezicht. Hij dacht dat ik met opzet geen afscheid had willen nemen, omdat ik het er moeilijk mee had. Ook mijn ouders zagen mijn verdriet, of beter: pure paniek. Want waar en hoe zou ik mijn Frank Zappa, die eigenlijk gewoon Gerard heette, ooit terugvinden? Hij had de meest voorkomende Nederlandse achternaam die er was, en het enige wat ik verder wist was dat hij in een straat woonde in Amsterdam met ‘Utrecht’ erin. ‘Mijn broer kreeg medelijden en sprong op de fiets in de hoop hem in te halen, vervolgens namen we met zijn vieren de auto en reden via de binnenwegen alle campings in de buurt van Avignon af. Bij een ervan hebben we zelfs zijn naam nog laten omroepen, maar zonder resultaat. De dagen erna was ik ontroostbaar, ik kreeg geen hap meer door mijn keel, nooit eerder voelde ik me zo verdrietig. Niet dat ik in hem een grote liefde zag, ik geloof niet dat de woorden ‘voor eeuwig en altijd’ me iets zeiden toen ik zo jong was, maar dat zoenen beloofde iets, iets wat nog lang niet tot de bodem was uitgezocht. Dit fantastische woordenloze meebewegen. Als dit liefde was, dan was ik verliefd. Een week later, in Brabant, zocht ik op het postkantoor in het telefoonboek alle nummers met zijn achternaam in de Utrechtsestraat en Utrechtsedwarsstraat, ik belde ze allemaal, net zolang tot ik eindelijk zijn vader aan de lijn kreeg. ‘Eén keer heb ik hem nog opgezocht, in de herfstvakantie, en weer zoenden we ons een peilloze diepte in. Hij bleek een huisschilder, die met zijn fotocamera veel tijd doorbracht in Paradiso en in de Melkweg. Ik zat nog op de middelbare school. We verloren elkaar uit het oog, maar mijn hele leven is hij als een veenbrand in mijn lijf blijven zitten. Iedere man die ik tegenkwam, vergeleek ik onwillekeurig met Gerard. Ik heb diverse lange relaties gehad, maar ik ben nooit getrouwd. ‘In 2020 kwam covid en kon ik de onlinelessen van mijn sportclub alleen volgen via Facebook. En toen ik toch dat account had, kon ik het niet laten hem op te zoeken. Ineens zag ik de foto van de man uit 1978, die hij nostalgisch als profielfoto had ingesteld. Daar was hij, zwoele blik, woest haar, ja, mijn Frank Zappa dus. Het was of mijn lichaam wakker werd, een overweldigende zinnelijkheid bracht me terug naar de kermis van toen, in één klap werd ik weer dat meisje van 15 en voelde ik hoe ik in de jaren na hem ongemerkt was veranderd in een koele vrouw die anderen het liefst op een afstandje hield. Ik ontdooide, kreeg ontzettende zin hem te zoenen en al bij het tweede bericht dat we elkaar stuurden wist ik: nu laat ik hem nooit meer gaan. ‘Sinds twee jaar zijn we getrouwd. Hij is 69, ik 60. De eerste keer dat ik twijfelloos liefheb. Gisteren, toen we onkruid krabden in de tuin, naast elkaar op onze knieën, keken we elkaar even aan en voelde ik een groots en tevreden geluk. Die foto op Facebook was zijn lokroep. Het zoenen nog steeds even magisch en intens als toen.’ Gerard (69) uit Nederland: ‘In de zomer van 1978 was ik als 23-jarige huisschilder en hartstochtelijk amateurfotograaf met een vriend op fietsvakantie in de Camargue. Ik ging er met een telelens naartoe. Hagedissen, boomkikkers, schildpadden, alles legde ik vast. Soms vloog er zomaar een wolk flamingo’s over. Op de camping vol muggen, want de Camargue is een drassig gebied, ontmoette ik een jongen die af en toe een tochtje meefietste; de broer van Ingrid. Zo leerden we elkaar kennen. ‘Het hele gezin, vader, moeder, zoon, dochter logeerde in een grote bungalowtent. Ik haalde haar aan het begin van de avond op en bracht haar aan het einde weer netjes terug. We zoenden wat af, dat weet ik nog goed, maar aan de allereerste zoen, de allereerste blik of de eerste woorden die we wisselden heb ik geen bijzondere herinnering. Niet omdat mijn geheugen slecht is, maar omdat alles vanzelf ging, zonder nadenken, zonder plan. De eerste keer was eigenlijk een reeks eerste keren. Dat ze pas 15 was, drong niet tot me door. Ik vond haar leuk, ze had een mooie lach, prachtig kort haar, versleten spijkerbroek. Ik volgde simpelweg mijn gevoel en zij deed hetzelfde. En omdat niemand ons ter verantwoording riep, hoefden we wat we voelden niet onder woorden te brengen en konden we ons er gewoon aan overgeven. ‘We zaten op een muurtje in het dorp en zoenden, we gingen naar de kermis en zoenden, we gingen naar het zwembad op de camping en zoenden, alles even betoverend en intens. Al na een paar dagen kroop ze onder mijn huid, maar ik maakte me geen illusies, want zoals gezegd, ik had geen plan. Dit zou gewoon een vakantieliefde blijven, en dat was prima. Die tijdelijkheid maakte het tussen ons alleen maar nog vrolijker. En toen Ingrid op het moment dat ik weer naar huis ging niet te vinden was en we wegfietsten zonder gedag te zeggen omdat we de trein moesten halen, heb ik geen briefje voor haar achtergelaten. Thuis vertelde ik mijn vader over onze ontmoeting, toen pas merkte ik echt wat ze me deed, maar al snel was ik weer druk met mijn Amsterdamse leven in Paradiso en de Melkweg. ‘Meiden speelden daarbij geen grote rol. Ik heb altijd meer met jongens opgetrokken. Ook later ben ik nooit meer iemand tegengekomen bij wie alles zo vloeiend en hevig ging als toen met Ingrid. Ik ben twee keer getrouwd geweest, een keer twaalf jaar en een keer vijftien jaar. Mijn eerste huwelijk eindigde met een scheiding, het tweede met de dood van mijn vrouw. Het was een paar maanden voor haar overlijden toen ik in 2020 ineens een berichtje kreeg van Ingrid. Ik was verbaasd, en moest het even laten zakken. Het beeld van Ingrid als jong meisje en de herinnering aan onze zorgeloze dagen in Frankrijk botsten met mijn leven van dat moment, het 24 uur per dag van alles regelen en zorgen voor een chronisch zieke. ‘Toch heb ik ingestemd met een ontmoeting en toen ik haar zag, op het station van mijn woonplaats, kwam alles wat ik destijds had gevoeld weer terug. Ik gaf haar een kus en hoewel de timing van onze ontmoeting ongemakkelijk was en ik in de war raakte van de intensiteit van mijn hervonden liefde en me tegelijk schuldig voelde tegenover mijn vrouw, was ook nu het gevoel weer sterker dan de rede. Ik heb zelfs nog aan mijn vrouw verteld hoe verliefd ik was, ik kon het eenvoudig niet verborgen houden. En niet lang nadat ze overleden was, ben ik bij Ingrid ingetrokken. ‘Sindsdien heb ik nooit meer getwijfeld. Alles met Ingrid is een feest. We passen zo goed bij elkaar en doen alles samen. We zitten hand in hand in de tuin en hand in hand op de bank. We doen samen boodschappen: ik maak het lijstje en samen pakken we alles wat we nodig hebben uit de schappen. Het is verbijsterend dat iets wat meer dan veertig jaar zachtjes en geduldig heeft liggen broeien maar een klein vlammetje nodig had om te ontbranden. Alle tussenliggende jaren smolten in één keer weg. ‘Vorig jaar heeft ze me ten huwelijk gevraagd, zij die nooit eerder getrouwd is en nooit had willen trouwen. En ook dit aanzoek gebeurde zoals alles tussen ons, zonder omhaal. Op een gewone doordeweekse dag, tijdens het eten, bij wijze van spreken tussen twee happen door. En natuurlijk heb ik ja gezegd. Onze liefde is rijper dan in die dagen in Frankrijk. Op een of andere manier waarderen we elkaar nog meer, juist omdat we maar al te goed weten hoe het leven zonder elkaar kan zijn. We praten meer dan toen, natuurlijk, en onze gesprekken gaan over van alles, van het nieuws tot hoe gelukkig we zijn. Iedere dag is geweldig en begint hetzelfde: een van ons maakt koffie en neemt de twee bekers mee terug in bed. Dan zoenen we.’ Zomerliefde is een rubriek in Volkskrant Magazine waarin een zomerliefde van kort of langer geleden door beide lovers onder de loep wordt genomen. De liefde van nu is een rubriek in Volkskrant Magazine over seks en relaties.</p>]]></description>
      <guid>https://www.volkskrant.nl/volkskrant-magazine/ingrid-en-gerard-vonden-elkaar-na-ruim-veertig-jaar-terug-het-zoenen-is-even-magisch-en-intens-als-toen~bd4b94f1/</guid>
      <pubDate>Thu, 20 Jul 2023 00:00:00 +00:00</pubDate>
    </item>
    <item>
      <title><![CDATA[‘Meer dan een vakantieliefde zou het tussen ons nooit worden, want ik ging weer weg’]]></title>
      <description><![CDATA[<p>‘Toen ik Rick eind 2018 leerde kennen, werkte ik in Zuid-Taiwan. We hadden een Tindermatch en spraken af om samen te gaan eten. Veel verwachtingen had ik niet. Het laatste wat je van een man op doorreis kunt verwachten, is binding. En precies dat was de reden waarom ik hem wel wilde zien. Ik had een paar slechte ervaringen met mannen en was helemaal niet op zoek naar een grote liefde, ik wilde gewoon wat plezier. Rick was wat ik op dat moment nodig had: iemand die niet ingewikkeld deed, iemand met wie ik kon lachen en die niks speciaals van me vroeg. Zomerliefde is een rubriek in Volkskrant Magazine waarin een zomerliefde van kort of langer geleden door beide lovers onder de loep wordt genomen. ‘Regelrecht uit mijn werk ging ik naar onze afspraak. We hebben gegeten en spraken over van alles. Typische dinner talk: waar kom je vandaan, wie zijn je ouders, wat wil je allemaal nog doen in je leven? Rick was hard bezig een fulltime wereldreiziger te worden, hij was op weg naar Australië waar hij drie maanden zou blijven en Taiwan was een tussenstop. Hij was nieuwsgierig naar mijn land en de mensen die hij onderweg tegenkwam. Ik begreep heel goed dat ikzelf ook een van die mensen was. Dat vluchtige van ons contact maakte ook dat ik me niet anders hoefde voor te doen dan ik was. Ik was niet op date, ik at met een man uit Europa die net als ik een gezellige avond wilde. Van de mannen uit mijn eigen land had ik even mijn bekomst. ‘Ook toen bleek dat we het voor twee willekeurige passanten buitengewoon goed konden vinden, of toen bleek dat we dezelfde zwarte humor hadden en hetzelfde eten lekker vonden, heb ik geen seconde gedacht: ik geloof dat ik verliefd aan het worden ben. Kennelijk is verliefdheid iets waarvoor je toch enigszins open moet staan, om haar te kunnen voelen. Ik denk dat het goed mogelijk is te besluiten om de turbulentie, die beginnende liefde met zich meebrengt, gewoon niet toe te laten. Dat belette me overigens niet hem een paar dagen later mee te vragen naar mijn geboortestad Kaohsiung. ‘Ik had een halve week vrij en ging daar sowieso naartoe, en met hem erbij zou het weleens nog gezelliger kunnen worden. Zolang alles superrelaxed bleef, was ik gelukkig. Mensen komen en gaan, zoveel levenservaring had ik intussen wel, dan kon je de tussenliggende tijd maar het best zo fijn mogelijk invullen. Ik heb hem de stad laten zien, ’s avonds aten we op de avondmarkt en zongen we in karaokebars en langzaam, zonder dat een van beiden er de nadruk op legde, zelfs zonder me er expliciet op te verheugen, groeide de vriendschap. Ook toen hij verder reisde naar Australië bleven we contact houden, en toen hij terugkwam stelde ik voor een week naar Vietnam te gaan. Daar wilde ik altijd al eens naartoe, misschien konden we dat samendoen. ‘Goed plan, vond hij, en met het gebrek aan haast dat hem eigen was, stelde hij voor dan meteen een maand te gaan. Ergens halverwege die maand is de status van onze verhouding veranderd, en werden we als vanzelf van voorbijgangers vrienden en vervolgens vriend en vriendin. Ik zeg als vanzelf, omdat ik werkelijk niet meer weet hoe de transformatie van vrienden naar stel verliep, ook nu nog, jaren later, wordt onze liefde in hoge mate gekenmerkt door hechte vriendschap. Ik herinner me wel dat hij op een moment vroeg: ‘Waar staan we nou, hebben we nou iets?’, maar eigenlijk waren we toen allang een stel. Zijn vraag zocht alleen bevestiging voor wat er al weken was, en voor het gemak houden we de eerste dag van onze vakantie naar Vietnam aan als het begin van onze relatie. ‘Na terugkomst heb ik hem voorgesteld aan mijn ouders, wat fijn maar ook ongemakkelijk was, want ik breng nooit veel tijd met hen door. Vervolgens is hij in zijn eentje naar Nederland teruggegaan, en na een tijdje ben ik hem gevolgd en zijn we in Nederland getrouwd. Het gaat goed, ik ben gelukkig. Hij is zorgzaam en kan goed luisteren. Natuurlijk mis ik mijn land en mijn vrienden. Door covid ben ik al tweeënhalf jaar niet terug geweest. Maar hij is het waard. Toen het me moeite kostte werk te vinden in Nederland, deed hij alles om me op mijn gemak te stellen: maak je geen zorgen, neem je tijd. En toen ik werk had gevonden dat uiteindelijk niet bij me bleek te passen, reageerde hij opnieuw kalm, zonder oordeel, zonder vaderlijke adviezen. Hij koopt bijvoorbeeld iets lekkers voor me, en laat daarmee zien dat hij met me bezig is. ‘Dat makkelijke, ongecompliceerde van het begin zet zich door in ons huwelijk. Soms heb ik moeite met het leven in Nederland, al die mensen die altijd dezelfde vragen stellen, waar ik vandaan kom, wat we eten in Taiwan. Maar Rick maakt dat ik me veiliger voel dan ooit, een veiligheid die verdergaat dan knetterende verliefdheid. Zo verrassend hoe een oppervlakkige Tinderdate met iemand op doorreis het fundament bleek voor krachtige liefde.’ ‘Het besluit om wat te blijven hangen in Taiwan, berustte volledig op toeval. Zeven jaar eerder, in 2011, was ik er eens een dag geweest, en nu ik opnieuw op doorreis naar Australië was, wilde ik wat langer blijven. Ik had gehoord dat in Kenting, in het zuiden, een relaxte strandvibe hing. Dus reisde ik na mijn landing in Taipei daarnaartoe. En inderdaad, iedereen daar leek gemoedelijker, vriendelijker en hipper dan de mensen uit het noorden. ‘Al op een van mijn eerste dagen nodigden twee jongens me uit op een groot familiefeest aan het strand, waar iedereen lachend een praatje kwam maken en Engels wilde oefenen, en mij royaal opschepte van het geroosterde varken aan het spit. Hsuan-Hui leerde ik kennen via Tinder, dat ik op aanraden van een vriend gewoon voor de gezelligheid had aangezet. We spraken af in een Mexicaans restaurant, ze werkte in een hostel en had haar werkkleding nog aan: een rok en een bloesje. Ze lachte veel en had dezelfde droge humor als ik. Tot een uur of 1 ’s nachts hebben we samen doorgebracht. Toen ze wegging, vroeg ik: morgen weer? Ja, dat is goed, zei ze. ‘Alles aan haar ademde de hartelijkheid en vrolijkheid die me zo beviel aan het zuiden. Anders dan veel meisjes die ik kende in Nederland, datete ze zonder doel. Thuis hebben meisjes vaak al bij de eerste date een stip aan de horizon: trouwen, kinderen krijgen, en ook al wordt dat niet meteen zo uitgesproken, is het soms of je al meteen wordt beoordeeld op je geschiktheid als partner en je bereidheid vader te worden. ‘Hsuan-Hui en ik wisten allebei dat onze ontmoeting voor even zou zijn. Meer dan een vakantieliefde zou het tussen ons nooit worden, want ik ging weer weg. En op een of andere manier maakte dat de spontaniteit nog groter, we hadden niks te verliezen. Ik was de grote onbekende Europeaan uit een land waar ze nooit van had gehoord, en die ze desondanks met de grootste vanzelfsprekendheid en pret achter op haar scooter meenam naar allerlei barretjes. We hoefden elkaars verwachtingen niet te peilen, er waren geen verwachtingen. Wat er tussen ons was, bestond nu en morgen misschien niet meer. Er waren geen dubbele agenda’s, alleen deze ene: wat gaan we morgen doen? ‘Naarmate de tijd verstreek en mijn vertrek dichterbij kwam, raakten we steeds meer aan elkaar gehecht. Ik was blij toen ze voorstelde drie dagen samen naar haar geboortestad te gaan, Kaohsiung, ook in het zuiden. Haar verzoek kwam terloops. Ze had nog wat vrije dagen, vond ik het leuk mee te gaan? Daarna reisde ik volgens plan door naar Australië. De ongebondenheid die in het begin nog zo prettig voelde, begon te wringen. Ik miste haar. Ik hield van alleen reizen, dan hoefde ik niet elke stap te overleggen, maar in Australië hadden we dagelijks contact en toen ik haar drie maanden later weer zag en ze samen naar Vietnam wilde, heb ik meteen ingestemd. ‘Uiteindelijk hebben we daar een maand rondgereisd. Ineens deed ik van alles wat ik normaal nooit deed. Ik heb een hekel aan hiken, ontdek een nieuwe omgeving liever relaxed vanuit één plek, maar met haar werd trekken leuk. We liepen over de groene heuvels, langs watervallen. Zo ontspannen, zo gezellig. 24 uur per dag op elkaars lip, en het was alleen maar leuk. Terug in Taiwan moesten we wel toegeven dat wij allang de grenzen van vakantieliefde waren gepasseerd. Ook al hadden we geen idee waar en wanneer dat precies was gebeurd. Ze stelde me voor aan haar ouders, die ook al even makkelijk en hartelijk waren. Ik kon daar bij wijze van spreken gewoon de ijskast opentrekken, zonder bang te hoeven zijn voor onbeleefd te worden gehouden. Alles in die familie en dat land moedigde me aan me thuis te voelen. Het langzaam gegaarde buikspek dat haar moeder maakte, o, wat was dat goed. Twee jaar geleden zijn we in Nederland getrouwd, en vaak is het of ik met haar al het goede van Taiwan mee naar huis heb genomen. Nooit geweten dat je zo probleemloos met een vrouw kunt leven. Relaties associeerde ik altijd met verplichtingen, met wat je wel en niet hoort te doen. Waar ik bij vorige vriendinnetjes vaak het gevoel had dat ze me het liefst een halsband wilden omdoen, voel ik me nu in vrijheid gebonden. Wanneer ik een avond met de jongens de kroeg induik, wenst ze me alle plezier en vraagt niet eens hoe laat ik thuiskom. Ook al heeft ze het soms moeilijk hier. ‘Ze mist haar land, ze mist haar familie en vrienden. Ik help haar waar ik maar kan. Ik heb een scooter en een fiets voor haar gekocht en nu ze het niet naar haar zin blijkt te hebben op haar werk, probeer ik haar te helpen bij het vinden van een nieuwe baan. De leukste momenten hebben we als we allebei vrij zijn en we zomaar een eind gaan rijden. In de auto doen we vaak een spel, ik zit achter het stuur zit en zij bepaalt de richting. We rijden zomaar een kant op en zij zegt willekeurig: rechts en links. Vorige week kwamen we op die manier in Deurne terecht, waar toevallig net kermis was. We dronken een biertje en reden weer naar huis.’</p>]]></description>
      <guid>https://www.volkskrant.nl/volkskrant-magazine/meer-dan-een-vakantieliefde-zou-het-tussen-ons-nooit-worden-want-ik-ging-weer-weg~b3db105c/</guid>
      <pubDate>Thu, 27 Jul 2023 00:00:00 +00:00</pubDate>
    </item>
  </channel>
</rss>
