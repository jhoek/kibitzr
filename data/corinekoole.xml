<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Uit dommigheid, luiheid, maar vooral omdat ik zo’n zin had om lief te hebben, zag ik zijn donkere kant door de vingers’]]></title>
      <description><![CDATA[<p>‘Het was 21 oktober 2013, een ogenschijnlijk klassieke internetdate bij mij thuis, met het verschil dat ik 38 jaar in leeftijd scheelde met het gespierde, atletische lijf naast me op de bank. 22 jaar was hij, en zijn ouders wisten van niks. Hij had ze verteld dat hij bij een vriendin sliep, want dat hij homo was, ook daarvan hadden ze geen idee. Wat mijzelf betreft: ik had me net verzoend met het idee dat ik misschien wel tot het einde van mijn leven alleen zou blijven en nu was daar ineens deze door de hemel gezonden man. De liefde van nu is een rubriek in Volkskrant Magazine over seks en relaties. ‘Binnen tien minuten lagen we onder de lakens en na die eerste nacht is hij nooit meer teruggegaan. Gek van verliefdheid stond ik toe dat hij onmiddellijk bij me introk. Na twee weken stelde hij zijn ouders op de hoogte; hun zoon met een man die ook nog eens vijftien jaar ouder was dan zij, was een dubbele schok. Maar ze namen het goed op. Zijn vader bleek iemand die sowieso nooit iets zei en die zelfs wanneer ik hem een rechtstreekse vraag stelde makkelijk een hele maaltijd zijn mond kon houden. Zijn moeder daarentegen babbelde aan een stuk door, vooral over zichzelf. Alsof ze het niet nodig vond om zich met het privéleven van haar kinderen te bemoeien. Haar tolerantie was achteraf gezien misschien wel een vorm van egocentrisme. ‘Ze zeggen weleens dat tekenen van de uiteindelijke breuk al in de eerste weken van een relatie zichtbaar zijn. Dat was bij ons niet anders. Al in de eerste drie dagen dat we samen waren, vertelde hij zeven verschillende versies van een ontmoeting die hij had gehad met een homostel. Tot ik zei: alsjeblieft, zeg gewoon een keer hoe de dingen zijn. Maar als arts  verbaasde ik me al heel lang niet meer over de complexiteit van de mens. Hoe konden zijn problemen met de waarheid nou doorslaggevender zijn dan de overvloed aan schoonheid en energie en liefde waarin ik met hem baadde, dacht ik. ‘Wanneer hij boodschappen deed, nam hij altijd iets extra’s voor me mee, een fles wijn, een pak koekjes, iets waarvan hij wist dat ik het lekker vond. En wanneer ik argeloos iets liet vallen over een bepaald boek, lag het de volgende dag naast mijn ontbijtbord. Op de rand van mijn bad, nu ons bad, verschenen ineens waxinelichtjes, en ieder jaar begon hij al een maand voor Kerst de boomdecoraties voor te bereiden. We gingen op vakantie naar een afgelegen plek in Toscane waar hij de hele dag naakt kon rondlopen, zoals hij graag deed. Pisa was onze stad. Dicht tegen elkaar aan liepen we door de straten en ik schaam me een beetje dat ik op zulke momenten wilde dat iedereen ons samen zou zien. ‘En hem, mijn trofee, een jongen nog, voor wie alleen al vanwege zijn leeftijd veel nieuw was, zag ik opleven. Nog hoor ik de vrolijke opwinding waarmee hij telkens zei: ‘Kijk ons hier nou toch lopen, wat zijn we gelukkig. Ik word nooit meer zo gelukkig als nu.’ Dan draaide hij zijn hoofd naar me toe en wachtte ik geduldig op het vervolg van de zin, die altijd kwam en die altijd weer klonk alsof hij die voor het eerst uitsprak en zich erdoor liet verrassen: ‘En weet je wat ik nog het allermooist vind? Dat als deze mooie dag straks voorbij is, ik weer met jou mee naar huis mag.’ ‘De e-mails die ik al vrij snel nadat hij bij me was komen wonen per toeval op zijn computer had ontdekt, waarin hij dertig mannen tegen betaling seks aanbood, zorgden voor een nogal rauw ontwaken. Ik wist natuurlijk dat hij zijn 37 paar sneakers en alle Zalando-pakketten nooit zou kunnen betalen met zijn werk als conciërge, maar schrok wel. Een beetje beledigd was ik ook: als hij geld nodig had, kon hij toch eerst bij mij aankloppen. Eigenlijk had ik op dat moment al verloren. Al had ik dat natuurlijk al veel eerder, toen we meteen gingen samenwonen en niet eerst een fatsoenlijk datingtraject wilden doorlopen. Uit dommigheid, luiheid, maar vooral omdat ik zo’n zin had om overvloedig lief te hebben, want misschien was hij mijn laatste kans, zag ik zijn donkere kant door de vingers. ‘Ik confronteerde hem wel, maar hield van hem. Ik durf gerust te zeggen dat hij mijn grootste liefde was en ik sta stevig in mijn schoenen, van een beetje manipulatie en waarheidsgesjoemel waai ik niet om. Maar het bleef niet bij die seksuele diensten. Een paar jaar later stuitte ik op een aanvraag voor een grote persoonlijke lening. Toen ik hem er kwaad op aansprak, gaf hij toe gokschulden te hebben. Hij was zich ervan bewust dat hij nu echt te ver was gegaan en wilde al vertrekken. Maar om verdere ellende te voorkomen, gaf ik hem ruimhartig een bedrag om alle schulden mee te betalen. ‘Wat er toen gebeurde, beschouw ik nog steeds als ons grootste dieptepunt. Niet de schulden, niet de prostitutie, maar dat hij me uitlachte en honend zei: jij trekt toch altijd je kak in. Met andere woorden, hij kon doen wat hij wilde, ik pikte alles van hem. Met zijn leugens had hij vooral zichzelf vernederd, maar nu vernederde hij ook mij. Vergevingsgezindheid en liefde stelde hij voor als lafheid. Dat geleende geld bleek hij twee weken later ook te hebben vergokt. ‘Als arts wist ik: deze jongen is ziek en moet worden geholpen, maar het verlangen en de lust waren eenvoudigweg sterker, alle tien jaar dat we samen waren. Het onvermijdelijke einde kwam december vorig jaar toen hij een andere baan kreeg, honderd kilometer verderop. Hij kwam steeds minder vaak thuis en uiteindelijk helemaal niet meer. De waxinelichtjes waren al eerder verdwenen. ‘In iedere relatie met een groot leeftijdsverschil is de oudere vooral trots op zijn verovering en zoekt de jongere houvast bij zijn partners levenswijsheid. Dat werd pijnlijk duidelijk toen hij mij na de breuk brutaal vroeg zijn financieel coach te worden. Soms denk ik dat ik over hem heen ben. Maar vorig weekend huilde ik weer twee dagen lang en in gedachten stelde ik steeds weer diezelfde vragen: waar is hij nu, wat doet hij en met wie? Ik vrees een eenzame oude dag en zal ineenkrimpen tot er niets meer van mij rest. De liefde knaagt nog steeds.’ Op verzoek van de geïnterviewde is de naam Floris ­gefingeerd. Wil je meer van deze verhalen horen? Luister dan ook naar onze&nbsp;podcast De liefde van nu. Ook voor komende zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling en een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/uit-dommigheid-luiheid-maar-vooral-omdat-ik-zo-n-zin-had-om-lief-te-hebben-zag-ik-zijn-donkere-kant-door-de-vingers~be1aa49b/</guid>
      <pubDate>Thu, 2 May 2024 00:00:00 +02:00</pubDate>
    </item>
    <item>
      <title><![CDATA[‘Ik geloof dat ik een verhouding heb, en ik voel me er gek genoeg niet schuldig over’]]></title>
      <description><![CDATA[<p>‘Ik dacht altijd dat ik gelukkig was. Mijn man is medisch specialist, we hebben een mooi huis, een actief seksleven en een zoon. We gaan graag samen naar musea en drinken wijn bij de open haard. Maar ik geloof dat ik sinds een half jaar een verhouding heb. Het woord komt nog wat onwennig over mijn lippen, ik spreek het uit met tegenzin, gêne en verwondering. De man op wie ik verliefd ben is dertig jaar ouder dan ik en een hondenfokker. Hij heeft iets jongensachtigs en rauws. ‘De eerste keer dat ik hem ontmoette was bij een hondenshow met mijn bordercollie, waar hij de grote organisator was die iedereen kende. Ik vond hem nogal onbehouwen, het type man dat een deur dichtslaat zonder op te letten of er achter hem iemand loopt die ook naar binnen wil. Toch voelde ik me aangetrokken op een manier die onmiddellijk en waanzinnig was. Hij was zo duidelijk niet bezig met hoe anderen over hem denken, hoe ik over hem dacht. Onwillekeurig maakte ik een vergelijking met mijn eigen man, die ondanks zijn medische carrière mentaal altijd op me heeft geleund. Hij is als een sonar, zendt voortdurend hulpsignalen uit in de hoop door mij in het zadel te worden gehouden. ‘De hondenman en ik kwamen uit twee aparte werelden en generaties. Na die eerste keer ontmoetten we elkaar een tweede en derde keer. Zijn snelle, droge kus op de parkeerplaats was zowel onverwacht als onvermijdelijk. En niet veel later bij hem thuis, waar hij mij had uitgenodigd om naar de puppy’s te komen kijken, maakte hij schaamteloze opmerkingen over mijn borsten en deed zich al snel tegoed – een ander woord is er niet voor – aan mijn lichaam. De liefde van nu is een rubriek in Volkskrant Magazine over seks en relaties. ‘Ik ben al langer dan twintig jaar getrouwd, heb nooit naar een andere man getaald, maar gleed in deze affaire zonder me schuldig te voelen. Dat is misschien nog het vreemdst, dat ik mezelf op een heel nieuwe manier heb leren kennen. Hij heeft handen met brede nagels en gehavende nagelriemen. Hij keek me aan met onomwonden begeerte en ik voelde me zo licht. Alsof dat mooie huis, die man thuis, al die vrienden, tot aan de fraaie planten in de tuin aan toe, alles, alles wat ik om me heen had verzameld in twintig jaar, niet alleen geluk was, maar ook een last, een verantwoordelijkheid. ‘Het was altijd mijn taak geweest mijn man te steunen, wanneer hij in de put zat, trok ik hem eruit. Als ik overstuur was, was hij nog meer overstuur. Regelmatig gaat hij in zijn eentje naar congressen en symposia maar als ik voor mijn werk eens naar het buitenland ga, wil hij gezellig mee. De hondenfokker had die bevestiging niet nodig. In zijn gezicht zaten diepe groeven die ik uitlegde als metafoor voor zijn autonomie, zijn twinkelende ogen vertelden een verhaal van lust en superioriteit waarbij ik me kon ontspannen. ‘In een leeg café hadden we gesprekken over zijn jeugd en de relatie met zijn vader, tegen diens wil was hij niet gaan studeren, maar had hij er met zijn koppige, harde hoofd voor gekozen fokker te worden. Op een dag keek hij me vertwijfeld aan en zei ineens serieus: Wat gebeurt er nu eigenlijk tussen ons?  Vanaf dat moment ging het snel. Hij nam grote risico’s door me bij hem thuis uit te nodigen als zijn vrouw er niet was. Mijn man wist dat ik hem opzocht, maar ging ervan uit dat ik dit om professionele redenen deed – of misschien maakte hij zichzelf dat wijs. En maakt hij zich dat nog steeds wijs. ‘Eén, twee keer per week zien de fokker en ik elkaar. Hij is ruw, onverzadigbaar. Hij duwt me achterover op de keukentafel, stroopt mijn jeans af, legt zijn handen op mijn dijen en zuigt zich met zijn mond vast tussen mijn benen. Ik raak steeds verder verwikkeld in zijn wereld, waar zijn vrienden en collega’s hardop over ons speculeren. Zijn huwelijk is sinds een half jaar gesneuveld, zijn vrouw dreigde hun boerderij in de fik te steken, met alle honden erbij. Hij is vrij. Maar ik zal mijn man nooit verlaten – en dat weet hij. ‘Het gaat snel, naast onze ontmoetingen zijn we steeds vaker samen te zien bij evenementen en kynologenclubs, we worden sinds kort als stel uitgenodigd op etentjes. Dit weekend bijvoorbeeld hebben we zaterdag een hondenevent, en zondag een diner met een man en een vrouw. Ik heb nog geprobeerd om daar onderuit te komen, want ik voel me er ongemakkelijk bij. Maar de tafel was al gereserveerd en die mensen zijn belangrijk voor hem. ‘Als iemand hem zou vragen wat er tussen ons speelt, zal hij guitig glimlachen en zeggen: ‘Niks, wat zou ik met haar moeten?’ Maar hoelang houden we dit vol? Naast elkaar op een tribune, kruipt mijn hand naar zijn mouw en knijpt hij even in mijn vingers. Het is als een veenbrand. Sinds zijn vrouw weg is, is hij steeds roekelozer. Ik heb een dubbelleven. Toch voel ik ’s avonds als ik terugkom in het huis met mijn zoon en man geen enkele schroom, ik hoef niet te schakelen, want de twee levens completeren elkaar als een linker- en een rechterhandschoen. ‘Intussen lijken de aanrakingen van de hondenfokker te veranderen, het is alsof er meer zachtheid verborgen gaat onder zijn gretigheid. Ik lig in zijn bed. Met mijn mond tegen zijn hals. Hij zegt: kom toch bij me wonen. Ik weet tegelijk wel en niet hoe dit gaat aflopen. We racen in steeds groter tempo af op een climax, een explosie, maar één ding weet ik zeker: mijn gezin zal ik nooit verlaten. Mijn man zal mijn vertrek niet overleven, en in zijn ongeluk zal hij onze zoon meeslepen. Mijn man is liever blind voor wat zich onder zijn ogen afspeelt dan dat hij zijn demonen de baas wordt. De hondenfokker zal zich erbij neerleggen dat ik nooit zijn vrouw word, hij zal er andere vrouwen naast nemen, we zullen afstand nemen, het misschien uitmaken. Maar dan zal alles weer opnieuw beginnen. Ik heb hem weleens eerder gezegd, vlak voor zijn huwelijk stukliep: laat me toch gaan. Nooit, antwoordde hij. En wat mezelf betreft: ik hou van hem, vanaf het eerste moment dat ik hem zag. Ik kan het niet helpen.’ Op verzoek van de geïnterviewde is de naam Inge ­gefingeerd. Wil je meer van deze verhalen horen? Luister dan ook naar onze&nbsp;podcast De liefde van nu. Ook voor komende zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling en een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ik-geloof-dat-ik-een-verhouding-heb-en-ik-voel-me-er-gek-genoeg-niet-schuldig-over~bddd5a77/</guid>
      <pubDate>Thu, 25 Apr 2024 00:00:00 +02:00</pubDate>
    </item>
    <item>
      <title><![CDATA[‘Zijn kalmte en hulpvaardigheid prikten gaatjes in mijn sinds het ongeluk afgeschermde gevoelsleven’]]></title>
      <description><![CDATA[<p>‘Het was mei 2023, nu een jaar geleden. Kort ervoor was ik met een mes belaagd door een gedetineerde in de penitentiaire inrichting waar ik werkte. Van een zelfverzekerde vrouw die na de dood van haar man het leven weer had opgepakt, zelfs een nieuwe relatie was begonnen, was ik veranderd in een angstig dier dat voortdurend op haar hoede was voor alles wat buiten haar gezichtsveld gebeurde. Ik had een goede therapeut, dat hielp, maar erover praten met vrienden schoot niet op. Wanneer ik echt uit het zuigende moeras wilde komen, begreep ik, moest dat op eigen kracht. De liefde van nu is een rubriek in Volkskrant Magazine over seks en relaties. ‘Op een dag besloot ik de stap te wagen. Net als vroeger zou ik in mijn eentje op pad gaan. Ik wilde ontdekken of ik nog zelfstandig kon functioneren en vertrok met de trein naar het huis in Frankrijk dat ik samen met mijn vriend had gekocht. Het ging al een tijdje niet zo lekker tussen ons, dus er was nog een andere reden waarom ik alleen wilde gaan. Ik wilde erachter komen of die plek nog steeds even leuk was zonder man. Van tevoren had ik de buurman gemaild, een Fransman uit Béziers die op datzelfde terrein een schuur had gekocht. Ik durfde absoluut niet via het drukke Parijs te reizen en hij was zo vriendelijk een alternatieve route te zoeken via Marne-la-Vallée. Dan zou ik wel iets langer onderweg zijn, maar meed ik zoveel mogelijk mannen die me zouden herinneren aan de man die me had bedreigd. ‘Als je wilt haal ik je op’, liet hij nog weten, ‘kleine moeite.’ ‘Dus daar was ik. Na een reis van bijna twaalf uur stapte ik uit op het TGV-station Saint-Pierre-des-Corps. De laatste kilometers had ik alleen maar grauwe hoge flatgebouwen gezien en hier op het betonnen platform was de idylle van het Franse platteland even ver te zoeken. Maar ik was er, ik had het gedurfd en tot een goed einde gebracht. Er vloeide wat spanning weg, niet alle, daarvoor was de verbazing over mijn prestatie nog te groot, maar genoeg om kalm op de man af te lopen die zo’n 10 meter verderop stond te wachten. Hij was lang met grijs haar, droeg een spijkerbroek en om zijn hals had hij een trui geknoopt. We hadden weleens met mijn vriend erbij een biertje gedronken, maar goed kende ik hem niet. We begroetten elkaar, de zwarte ogen die eerder zo ondoordringbaar leken, lachten vrolijk. ‘Onderweg kocht ik wijn en kaas en alles waar ik dacht trek in te kunnen krijgen. Die avond stuurde ik de buurman een foto: kijk eens hoe fijn ik het heb. ‘Bien joué’, stuurde hij terug vanuit Béziers. Een paar dagen later hoorde ik gekraak op de buitentrap. Het was een uur of 8 ’s ochtends, ik lag nog in bed. Ik hoorde mijn naam roepen en buiten stond de buurman met een wit papieren zakje te zwaaien. ‘Ik dacht: wat zou Paula lekkerder vinden, een pain aux raisins of een pain au chocolat?’ Verbaasd liep ik naar beneden, hoe anders moet ik eruitgezien hebben dan bij aankomst, niks witte gympen en spijkerjurk, maar mijn grijze tricot pyjama waarover ik snel een vest had aangetrokken. ‘Ik maakte koffie met mijn espressoapparaat en samen ontbeten we aan een gietijzeren tafel met lavendelkleurige stoeltjes. Dat was ook de plek waar hij me diezelfde dag uitnodigde voor een lunch met brood, kaas en tomaten uit de tuin. Net als ik was hij getroffen door het opgewonden vogelgekwetter om ons heen en ik was ineens zo blij dat ik mezelf had overwonnen en hier naartoe was gereisd. Maar toen het een paar dagen later ineens heel hard begon te onweren op een manier waarop het alleen in Frankrijk onweren kan, met donderslagen die echoën tussen de heuvels, werd ik opnieuw overvallen door de angst die ik dacht op het perron van Saint-Pierre-des-Corps achter me te hebben gelaten. ‘Midden op ons terrein stond een klein, prettig huis waar ik altijd mijn yoga-oefeningen deed, daar ben ik naartoe gegaan. Ik kroop onder een deken en stuurde de buurman, want niemand die de omstandigheden hier zo kende als hij, rillend een selfie; ik was bang. Hij antwoordde iets in het Engels, dat ik sterk moest zijn, zoiets. Zijn kalmte, zijn hulpvaardigheid, het feit dat hij de voorkeur gaf aan de kale schuur boven het kasteeltje waar hij met zijn bijna ex-vrouw woonde, zijn 2 meter lange gestalte en de bemoedigende woorden, de lunches die niets om het lijf hadden en tegelijk alles, prikten gaatjes in mijn sinds het ongeluk afgeschermde gevoelsleven. Het was me intussen wel duidelijk dat mijn relatie thuis geen toekomst had, ik had behoefte aan rust en mijn vriend was altijd onrustig. Maar het kostte me toch nog een paar dagen om te beseffen dat het grote geluk hier was, hier tussen de weilanden in het midden van Frankrijk. ‘Op 10 mei 2023 was het prachtige weer omgeslagen, tijdens de lunch kreeg ik het koud en stelde voor in het kleine huis te gaan zitten. Daar lagen twee matrassen, elk gingen we zitten op een ervan, ik trok de deken over me heen en nodigde hem uit erbij te komen. ‘Ik wil je huid tegen die van mij’, zei hij ineens. Zijn grote handen die kort daarvoor nog mijn fiets hadden gerepareerd en de tomaten hadden gesneden voor de sla, raakten mijn arm aan en streelden die. Die avond nam hij me mee naar de camping waar hij logeerde. Alles in ons schreeuwde seks, maar het lukte me niet de nieuwe opwinding en tederheid te verenigen met alle angst die er ook nog steeds was, dus gutste alles tegelijk naar buiten met een lange huilbui. ‘Hij schrok niet, en reserveerde een paar dagen later een kamer in Le Moulin de l’Amour. Daar vonden we elkaar pas echt en durfde ik voor het eerst te geloven dat er een dag zou komen dat mijn trauma niet langer mijn leven beheerste. Sinds lange tijd werd het stil in mijn hoofd. We zijn nu bijna een jaar verder, zijn moeder noemt ons de twee verliefde pubers, we delen playlists en grapjes, en ik weet: dit is voor nu en ook voor altijd. Van een hel werd mijn leven een Franse kasteelroman.’ Op verzoek van de geïnterviewde is de naam Paula ­gefingeerd. Wil je meer van deze verhalen horen? Luister dan ook naar onze&nbsp;podcast De liefde van nu. Ook voor komende zomer zijn we op zoek naar lezers die ons willen vertellen over hun vakantieliefde - alles tussen een kleine flirt, een fling en een grote liefde - van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek. Meedoen? Mail een korte toelichting naar: deliefdevannu@volkskrant.nl Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/zijn-kalmte-en-hulpvaardigheid-prikten-gaatjes-in-mijn-sinds-het-ongeluk-afgeschermde-gevoelsleven~b57a32a9/</guid>
      <pubDate>Thu, 18 Apr 2024 00:00:00 +02:00</pubDate>
    </item>
    <item>
      <title><![CDATA[‘Ik had hem nodig om me goed te voelen, ook al begon hij zich steeds merkwaardiger te gedragen’]]></title>
      <description><![CDATA[<p>‘Op een mooie zondag liep ik aan het einde van de middag in mijn groene jurk en beige trenchcoat naar een open atelier van een kunstenaar in de buurt. Ik was blij want het ging goed met me, de burn-out die me aan huis gekluisterd had, lag achter me. In het atelier hingen geweien, er stonden skeletten, opgezette vogels en andere dieren. Een man die de kunstenaar moest zijn, keek me even snel aan en vervolgde toen zijn gesprek met een ouder echtpaar. Op mijn gemak slofte ik door de ruimte en vroeg me af welk verhaal hier door al die muffe dieren werd verteld. Net toen ik weer wilde vertrekken rondde de man zijn gesprek af en nodigde me uit te komen zitten in een van de stoelen. De liefde van nu is een rubriek in Volkskrant Magazine over seks en relaties. ‘Er lag een schapenvacht op de zitting. Enthousiast begon hij te vertellen over zijn kunst, op zijn armen zaten grote tatoeages en aan zijn vingers droeg hij ringen. Hij vertelde dat hij tijdens een verblijf op een ander continent de beeldende kunst had ontdekt. Ik vertelde ook over mezelf. De woorden rolden verrassend soepel uit mijn mond en toen het tijd was om te gaan, was ik nog blijer dan ervoor. Maar ik dacht niet, zoals zijn blik verraadde: ik wil je morgen weer zien. Ik dacht: ik wil je best nog eens zien, maar dan moet jij het initiatief nemen. Ik had mezelf in het verleden wel vaker uit mijn evenwicht gehaald door mannen te veel naar de ogen te kijken, precies waar ik met mijn herwonnen mentale en fysieke gezondheid nu geen zin in had. Bij het afscheid gaf hij me een hand, een stevige greep die me de hele weg terug vergezelde. ‘Drie weken later kwam ik hem tegen in het dorp. Ik had toch beloofd dat ik het visitekaartje van mijn ontwerpbureau langs zou brengen? Hij wilde briefpapier, misschien wilde ik dat voor hem maken? Deze tweede keer maakten we een wandeling langs de rivier. Daar op de brug, met zicht over mijn geliefde Zuid-Hollandse uiterwaarden, voelde ik de aanvechting hem te zoenen. Maar ik zag ervan af, ik was voorzichtig. En toen hij na afloop liet weten een vriendin te hebben maar een open relatie overwoog, was ik blij dat ik het niet had gedaan.  Dan blijft het hierbij, dacht ik, trots op mijn stelligheid. Zo’n gebonden man leek me zelfs voor een flirt wat te complex. Beter op tijd stoppen dan verstrikt raken in iets verwarrends met een derde erbij. ‘Raar eigenlijk, dat ik hem desondanks in de weken en maanden erop toch gewoon bleef zien. Wat was het dat me tegen al mijn voornemens in naar hem toe trok? Dat kon ik toch niet alleen afdoen met het nette woord nieuwsgierigheid? Niet lang daarna hadden we voor het eerst seks. Hij had een niet al te lang, zacht lijf. Zijn armen en benen hadden iets onontkoombaars, iets wat al het andere – de idiote tatoeages, mijn bezwaren tegen die andere vrouw – onbelangrijk maakte. We leken van vloeistof of elastiek. Onze lichamen hadden voor elkaar gekozen, en of wij toestemming gaven, interesseerde ze niet. Niet één keer botste een arm tegen een been, niet één keer belandde een zoen onhandig naast een mond. Alles klopte en het leek me logisch dat wanneer het fysiek zo klopt, de rest automatisch zou volgen. Ik begon te redeneren: hoe erg is het nou helemaal dat-ie nog een vrouw ziet, ik heb er toch geen last van, ik heb zelf toch ook een eigen leven naast hem, en op onze leeftijd heeft toch iedereen wel een verleden dat voor allerlei beschadigingen heeft gezorgd? En wat geeft dat? Alsof je met het uittrekken van je kleren nog iets anders aflegt, een beschermlaag; rationeel verweer verliest het altijd van lichaamswarmte. ‘Met het opgeven van mijn verzet begon ook het goedpraten van zijn onmiskenbaar egocentrische, om niet te zeggen narcistische kant. Zijn pathologische jaloezie en het feit dat hij die andere vrouw bleef zien, ook al zei hij van niet, zag ik al snel niet langer als een rode vlag maar als een onvermijdelijk gevolg van daten op latere leeftijd. Ik hechtte me sneller aan hem dan goed voor me was. Alsof de nieuwe routine, een gezamenlijk leven, zoals het met z’n tweeën werken in de tuin, het na afloop een wijntje drinken, een doel op zich was geworden, dat mij het zicht ontnam op zijn grilligheid. Hij reageerde kinderachtig en boos toen hij me met twee vriendinnen op een terras zag zitten, beledigd appte hij dat hij niks wist van die afspraak en me nooit meer wilde zien, want hij kon me kennelijk niet vertrouwen. En ik bleef maar hopen dat hij op een dag zou inzien dat hij onredelijk was, zodat we gewoon zouden kunnen doorgaan met ons leven samen, dat weliswaar de kenmerken had van een veilige relatie, maar het niet was. ‘Verslaafd aan liefde, het klinkt zo dramatisch, toch was dat wat er met mij gebeurde. Ik werd licht in mijn hoofd als ik aan hem dacht, mijn ledematen leken te fladderen. En het moment dat ik me kon terugtrekken zonder mezelf schade toe te brengen, lag al te ver achter me. Dat had gekund, die keer dat ik hem wilde zoenen en het niet deed. Toen had ik nog gewoon afscheid kunnen nemen zonder emotionele betrokkenheid, maar onze gewoonten, lichamen, nieuwe routines hadden alle perspectief veranderd. ‘Ik had hem nodig om me goed te voelen, ook al begon hij zich steeds merkwaardiger te gedragen. Tot twee keer toe gaf hij me zijn huissleutel, en beide keren was die ineens uit mijn tas verdwenen toen ik die wilde gebruiken. Manipulatief als hij was, had hij hem er pesterig uit gehaald: om de paniek in mijn ogen te kunnen zien en de twijfel aan mezelf. De man was ziek. Pas na drie jaar, toen bleek dat het zelfinzicht er bij hem waarschijnlijk nooit zou komen, lukte het me met hem te breken. Maar nog steeds ben ik verlamd, ik durf niet meer te daten. Wat als ik weer zo’n man tegenkom? Tijdens onze relatie kleurde hij elke dag en helaas doet hij dat, op een angstige manier, nog steeds. Voor mij voorlopig geen man meer.’ Op verzoek van de geïnterviewde is de naam Augusta ­gefingeerd. Wil je meer van deze verhalen horen? Luister dan ook naar onze&nbsp;podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ik-had-hem-nodig-om-me-goed-te-voelen-ook-al-begon-hij-zich-steeds-merkwaardiger-te-gedragen~ba856748/</guid>
      <pubDate>Thu, 11 Apr 2024 00:00:00 +02:00</pubDate>
    </item>
    <item>
      <title><![CDATA[‘Al die jaren ontbrak precies dat waar ik zo naar had uitgekeken: erotiek en lichamelijk contact’]]></title>
      <description><![CDATA[<p>‘Ik was 30 en maagd. Met jaloezie keek ik naar mijn jongere broer die allang een relatie had. Ik vroeg hem niet hoe hij dat had gefikst, maar raakte steeds moedelozer. Van seks had ik alleen bij benadering een voorstelling. Hoe langer het wachten duurde, hoe meer ik mijn zelfbeeld ging verbinden met vrouwen en seks. En dan vooral met het gebrek daaraan. ‘Na een verblijf in het buitenland plaatste ik een contactadvertentie. Tussen de vrouwen die reageerden, zat de vrouw met wie ik trouwde. Na jarenlange stilstand zou ik eindelijk het paradijs worden binnengevoerd. Vóór haar had ik één keer eerder seks gehad. Waar ik uitsluitend zachtheid en warmte had verwacht, merkte ik verbijsterd dat het schaambot van vrouwen even hard was als dat van mannen. Wat viel er toch veel te ontdekken aan het vrouwenlichaam, ging het door me heen, meer nog dan ik voor mogelijk had gehouden. Het maakte me alleen maar nieuwsgieriger en opgewondener. De liefde van nu is een rubriek in Volkskrant Magazine over seks en relaties. ‘En nog belangrijker dan de ontdekkingstocht zelf: voor het eerst sinds mijn jongensjaren had ik het gevoel dat ik ertoe deed. Ik was een volwaardig mens. Dus toen ik mijn echtgenote leerde kennen, zette ik me schrap en verheugde me erop hoe we samen alle geheimen van elkaars lichaam zouden gaan verkennen. We kregen twee kinderen en zijn 25 jaar samengebleven. Maar al die jaren ontbrak precies dat waar ik zo naar had uitgekeken en waarvan ik dacht dat het mij als getrouwd man vanzelf ten deel zou vallen: erotiek en lichamelijk contact. Mijn vrouw wilde wel knuffelen, maar zodra ik iets dichter naar haar toe kroop en zo mijn verlangen naar ultieme intimiteit kenbaar maakte, draaide ze zich om, met haar rug naar me toe. En ik, de onervarene die met de fantasieën van een schooljongen als enige referentie dit huwelijk was aangegaan, kromp ineen en zweeg. ‘Juist omdat ik zo lang had moeten wachten tot ik de poort van het paradijs – en ik zeg dit zonder pathos of ironie – binnentrad, was haar afwijzing niet alleen een enorme domper op ons huwelijk, maar vooral een enorme aanslag op mijn zelfvertrouwen. Zie je wel, dacht ik, seks en liefde, zoals anderen dat hebben, zijn gewoon niet voor mij weggelegd. Uit honger naar het leven van een man was ik een vrouw getrouwd – en zij mij – zonder bij haar te passen. Praten over wat er scheelde, deden we niet. Want behalve die paradijselijke kant van  seks, kende ik uit de verhalen van anderen ook die andere kant: dat veel vrouwen er niks aan vinden en daarom maar hoofdpijn voorwenden. Mijn brein kon die twee lastig met elkaar verenigen, maar beide leken even waar. ‘Seks en het huwelijk waren minder met elkaar verbonden dan ik altijd had gedacht, maar ja, wat wist ik er ook van. Ik liet het er maar bij zitten en keerde terug naar mijn oude eenzelvige ik. Daar kende ik het tenminste. Als het even kon trok ik erop uit met mijn zeilboot, die andere grote liefde waarvan ik ook weer veel te lichtvaardig had gedacht dat mijn vrouw er, door met mij te trouwen, net zoveel van zou gaan houden als ik. ‘Je gaat gewoon een paar keer mee, en je zult zien hoe geweldig het is.’ Maar ze vond er niet veel aan op het water. ‘Toch bleef ik van haar houden, ik had niet in het minst een hekel aan haar, ik wist: het ligt allemaal aan mij. Bij gebrek aan kennis over relaties en seks, had ik onze slagingskansen niet goed ingeschat. Ik had geen zussen, alleen twee broers en dat mijn moeder me al jong verbood naar meisjes te kijken had ook niet geholpen. Eén voorval is me altijd bijgebleven. Ik was een jaar of 13 en ging met mijn modelboot naar de plaatselijke smid, maar de smid was er niet, alleen een jonge vrouw in een minirok. Dat vertelde ik even later aan mijn moeder. Ik moet daar nogal dromerig bij hebben gekeken, want ik kreeg er onmiddellijk van langs. Meisjes in minirokken gingen mij niet aan, zei ze en bevestigde daarmee het toen al vage besef dat vrouwen uit een andere wereld kwamen, een plek waar ik niks te zoeken had. ‘Wanneer mijn echtgenote liet blijken geen zin te hebben in seks, werd ik weleens boos. Dan zei ik: jij hebt nooit zin, en antwoordde zij: en jij hebt altijd zin. In dat laatste had ze wel gelijk. Naarmate seks schaarser werd, kwam het me voor als de enige manier om mijn eeuwige onzekerheid te bezweren. Twee lichamen kunnen niet liegen, samen zijn ze de enige vorm van verbinding waarmee niet te sjoemelen valt. Ik begrijp mensen niet die zeggen dat vriendschap en ‘maatjes-zijn’ een voldoende basis is voor een huwelijk, of anderen die liever alleen blijven. Zonder een vrouw ben ik somber en val ik weer terug in het oude gevoel niet mee te doen met de rest. Lichamelijk contact is niet alleen een voortdurende bezegeling van de relatie met de ander, maar ook met die tot mijzelf. ‘Pas na een kwarteeuw gingen we uit elkaar. Maar dit verhaal is nog niet af. Want vijf jaar geleden ontmoette ik toch nog mijn grote liefde. Er bleek in 25 jaar veel veranderd op datinggebied, om te beginnen was er Tinder, waarmee je makkelijker dan vroeger contact maakt. Ineens bleek ik goed in de markt te liggen, want ik heb een voor anderen ongecompliceerd verleden. En voor ik het wist werd ik verliefd op een prachtige vrouw die met haar 1 meter 50 prima in het vooronder van mijn boot past en het daar nog leuk vindt ook. We kijken uit naar de zomer, wanneer we weer buiten kunnen zwemmen. Vaak lacht ze me uit, want ik kan niet van haar afblijven en ze vindt het heerlijk. Gisteravond zaten we zoals zo vaak een beetje te kletsen samen in bad, ’s nachts kruipen we tegen elkaar aan. Tijdens onze vakanties zeilen we over het IJsselmeer, van haven naar haven. Ik denk nog vaak aan mijn leven hiervoor, dan komen het bedeesde jongetje en de afwachtende echtgenoot even voorbij en kan ik maar niet geloven dat mijn leven eindelijk is begonnen. 65 ben ik nu, net geworden. Het duurde even, maar ik ben er.’ Op verzoek van de geïnterviewde is de naam Bob ­gefingeerd. Wil je meer van deze verhalen horen? Luister dan ook naar onze&nbsp;podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/al-die-jaren-ontbrak-precies-dat-waar-ik-zo-naar-had-uitgekeken-erotiek-en-lichamelijk-contact~bd066fc0/</guid>
      <pubDate>Thu, 4 Apr 2024 00:00:00 +02:00</pubDate>
    </item>
    <item>
      <title><![CDATA[‘Wanneer we gezond waren geweest, had ons leven er heel anders uitgezien. Maar niet per se beter of gelukkiger’]]></title>
      <description><![CDATA[<p>‘Op de een of andere manier is het eenvoudiger om te praten over alle ellende die we als stel hebben meegemaakt dan over onze mooie dagelijkse ervaringen – die lijken soms in een paar woorden te kunnen worden gezegd. De whiplash die mijn man tijdens een aanrijding opliep als chauffeur, zijn prostaatkanker, mijn pijnlijke heup en de MS die ik sinds veertien jaar heb, vormen bij elkaar een hele opsomming, maar hoe verwoord ik de stille liefde van alledag die alles vrolijker maakt? ‘Toen ik mijn scootmobiel kocht, was het een beetje alsof ik uit de kast kwam, alsof ik toegaf aan de langzame aftakeling van mijn lichaam. De scootmobiel is een geweldig hulpmiddel, maar ik zag hem vooral als een metafoor voor mijn chronische ziekte. Kees niet, die is blij met onze verbeterde mobiliteit en loopt er zonder gêne naast. Niet dat we het er vaak over hebben, en dat is op een bepaalde manier wel fijn. Niet alle ongemak laat zich verjagen met praten. Hij neemt alles zoals het is, en is meer zen dan veel anderen die dagelijks mediteren. De liefde van nu is een rubriek in Volkskrant Magazine over seks en relaties. ‘Wie had kunnen voorspellen dat wij nog steeds bij elkaar zouden zijn? Wij, die elkaar twintig jaar geleden ontmoetten op een datingsite waar ik na veel teleurstellingen onmiddellijk instemde met een afspraak, nadat ik me een beetje recalcitrant had gepresenteerd met een foto waarop ik stond afgebeeld met een oranje pet en de tekst: ik ben niet knap, ik ben niet lief, ik ben niet slank. Ik had gestudeerd, hij had lts gedaan. Een bemiddelingsbureau zou ons nooit bij elkaar hebben gebracht. Stellen van wie de een MS heeft, gaan relatief vaak uit elkaar. Ik ben in de afgelopen veertien jaar niet alleen fysiek achteruitgegaan, mijn hersenen werken ook anders. Mijn humeur is grilliger, ik ben ongeduldiger. Een chronische ziekte is lastig te delen, want die is er altijd en beter word ik niet. Ik kan één keer vertellen hoe ik me voel, maar dat kan ik niet blijven doen. En hoe toont de ander belangstelling, hoe is het voor hem om jaar in jaar uit oog te houden voor de langzaam veranderende lichamelijke en psychische conditie van zijn partner? ‘Maar hoeveel er ook is veranderd, eigenlijk is er niks veranderd. Zelfs nu hij net als ik bijna niet meer werkt en we veel samen thuis zijn, is hij in wezen nog steeds de man die jaren geleden het terras van de strandtent kwam oplopen in een dikke winterjas. Ik was niet onmiddellijk geraakt, maar dat veranderde snel toen hij zag dat ik last had van de zon en zijn stoel zo verschoof dat de zon niet meer in mijn gezicht scheen. Die middag bleven we maar praten, we bleven onze parkeermeters maar bijvullen. Dat gebaar van het schuiven van zijn stoel, vat tot de dag van vandaag zijn karakter samen. Liefde is eenvoudig wanneer die wordt gevoed door aandacht en belangeloosheid. ‘Na die eerste ontmoeting zijn we nooit meer uit elkaar gegaan, binnen een week woonden we samen. Alles tussen ons gaat zo makkelijk. Ik weet niet, is dat de definitie van ware liefde? Nee, zal een ander zeggen, wanneer alles knettert en spannend is en je man verrassingsreisjes voor je organiseert, dat is ware liefde. Maar voor ons werkt deze kalmte. Futiliteiten, piepkleine gebaren die misschien vanzelfsprekend zouden moeten zijn in iedere relatie, maar waarvan iedereen weet dat ze het niet zijn, vormen de bescheiden, bijna onzichtbare dragers van onze relatie. ‘Ik zal een voorbeeld noemen: sinds een tijdje kan ik niet meer naar mijn eigen sportschool, dat is te ver en te vermoeiend. Kees sport om de hoek en bij zijn sportschool zit ook een fysiotherapeut. Nu heeft hij gevraagd of die man mij kan helpen en een speciaal programma voor me wil bedenken. Kees past zijn eigen sporttijden aan op mijn schema, zodat hij steeds mee kan. Dat raakt me. Ik had het ook begrepen als hij had gezegd: ik heb tijd nodig voor mezelf, die sport is het enige moment van de week dat ik even alleen kan zijn, we zitten al de hele dag op elkaars lip. Voor hem is dit gewoon een vanzelfsprekendheid, niet iets waar hij over nadenkt. Voor mij maakt zijn attente gebaar een wereld van verschil. ‘In zekere zin is het ook fijn dat ik niet de enige ben met gezondheidsproblemen. Hij heeft sinds het ongeluk meerdere klachten, waaronder tinnitus. We hebben allebei onze beperkingen, we weten: dat werk komt er waarschijnlijk nooit meer en dat is goed. Geldzorgen hebben we niet, we zijn allebei een beetje luier geworden en groeien alleen maar meer naar elkaar toe. Letterlijk ook, want we bewegen te weinig en houden van lekker eten. Onze dagen beginnen om half 9, dan zetten we koffie en nemen onze medicijnen in bed, vervolgens gaan we naar beneden om te ontbijten. Ik een fruitshake met plantaardige melk, hij de granola die we zelf maken. Vanochtend had Kees een afspraak bij de dokter, maar meestal kijken we daarna het nieuws en zet hij de tablet voor me klaar waarop ik vrijwilligerswerk doe voor de wereldwinkel. Soms pakken we de auto en rijden wat rond, en laatst toen hij jarig was, hebben we gegeten in een restaurantje. ‘Het leven hobbelt voort, zonder grote bijzonderheden. We lachen om onze dwaze katten en toevallig hebben we net deze week een vakantie geboekt naar de Zuid-Hollandse badplaats waar we elkaar jaren geleden leerden kennen. Een luxe hotel, een hele week in juni. Daar verheugen we ons erg op. We nemen ons voor te gaan kijken op de plek waar hij toen met die stoel draaide, ik ben benieuwd of diezelfde strandtent er nog staat. Dan gaan we checken of we dat ene restaurantje nog kunnen vinden. We gaan herinneringen ophalen aan die eerste ontmoeting en dan ga ik hem zeggen dat ik nog altijd van hem hou. Wanneer we gezond waren geweest, had ons leven er heel anders uitgezien. Drukker, maar niet per se beter, niet per se gelukkiger. Het zat er niet in voor ons, en het is oké, we hebben het fijn. Kabbelen is helemaal niet zo erg als het lijkt. Ik hou van mijn fijne voorspelbare leven, ik hou van Kees.’ Op verzoek van de geïnterviewde zijn de namen Sonja en Kees ­gefingeerd. Wil je meer van deze verhalen horen? Luister dan ook naar onze&nbsp;podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/wanneer-we-gezond-waren-geweest-had-ons-leven-er-heel-anders-uitgezien-maar-niet-per-se-beter-of-gelukkiger~b4f286a7/</guid>
      <pubDate>Thu, 28 Mar 2024 00:00:00 +01:00</pubDate>
    </item>
    <item>
      <title><![CDATA[‘Jongens en meisjes, iedereen liep naakt over de gang en niemand was vies van elkaar – verzetten was zinloos’]]></title>
      <description><![CDATA[<p>‘Zo eens in de zoveel tijd wordt me gevraagd: noem eens een bijzondere ervaring die je altijd is bijgebleven? En dan vertel ik telkens het volgende verhaal. Het was het begin van de jaren tachtig, aids was nog onbekend, soa’s heetten nog gewoon geslachtsziekten en waren niet iets waarover studenten zich druk maakten. Ik was net uit Groningen verhuisd naar een verdieping in een universiteitsstad met alleen studenten, samen met mijn vriendin. We hadden het voornemen zo snel mogelijk onze studie af te maken en dan weer terug naar Groningen te gaan, om daar vervolgens te gaan trouwen. Maar van dat plan is nooit iets terechtgekomen, noch van het huwelijk, noch van de studie. De liefde van nu is een rubriek in Volkskrant Magazine over seks en relaties. ‘Al meteen in de eerste weken begreep ik dat het moreel van de bewoners van mijn etage, zo’n acht kamers rijk, een heel ander was dan dat van mijn toch wat burgerlijke ouders in Groningen. Het gebeurde dat de vriendin van de één de ochtend na een avond bier drinken rustig uit de kamer van de ander kwam wandelen. Eerst dacht ik dat ik het niet goed gezien had, maar het bleek een vast patroon, en het bijzonderste was nog dat dit zelden tot drama leidde. Het behoorde gewoon tot de mores van de bewoners daar. Preutsheid en monogamie waren ver te zoeken, jongens en meisjes, iedereen liep naakt over de gang en niemand was vies van elkaar. ‘Al snel had ik door dat verzet hiertegen zinloos was. Wilde ik hier vrienden maken, dan kon ik me maar beter aanpassen. Mijn vriendin had daar meer moeite mee, en onze verkering was al na een paar maanden uit. Later zou ze iets krijgen met een van mijn beste vrienden daar, ze zijn nog steeds samen. Zelf dook ik diep in het studentenleven, ging kopje onder in de nieuwe vriendinnen en verwaarloosde mijn studie, maar ik was eindeloos gelukkig met mijn nieuwe ongebondenheid. ‘Mijn ontmoeting met Miss Waterpolo was in datzelfde jaar, 1982. Er was een groot toernooi dat een heel weekend duurde. Tussen het bier drinken en dansen door sprongen we in het water en deden een wedstrijd. Op de laatste avond was de miss- en misterverkiezing. Een van mijn vrienden deed mee in een onderbroek met een slurf en flaporen, hij heeft niet gewonnen, wie wel won was een prachtig meisje met een geweldig lichaam. We waren allemaal begin twintig, op ons allermooist, ik herinner me niet de kleur van haar haar, niet de kleur van haar ogen, zelfs niet de kleur van haar bikini, alleen dat verbluffend mooie meisjeslichaam, in alle opzichten perfect, de zongebruinde huid was smetteloos. ‘Na afloop van de prijsuitreiking ging ik naast haar zitten, overmoedig door het bier, maar meer nog door de nieuwe wereld en die mij zo hartelijk had ontvangen. Ik voelde me er zo thuis dat ik dacht: Miss Waterpolo 1982, ik wil jou hebben. Was dat plat? Ja, dat was plat, zeker met de ogen van nu. Miss- en misterverkiezingen zijn natuurlijk sowieso bedenkelijke fenomenen. Dat zeg ik er ook altijd bij wanneer ik dit verhaal vertel. Gelukkig bestaat mijn gehoor meestal uit mensen die weten dat ik intussen al langer dan 25 jaar ben getrouwd, drie volwassen kinderen heb, weer in Groningen woon en in al die jaren nog nooit getaald heb naar een andere vrouw, noch met weemoed heb teruggedacht aan die beginjaren van mijn studentenleven. Alleen met heel veel plezier. Daarom vertel ik er zo graag over. ‘Miss Waterpolo en ik praatten een tijdje aan de rand van het zwembad en ik begreep al snel dat ze gebonden was, en ook dat haar relatie niet helemaal lekker liep, maar ik had geen zin daar mijn handen aan te branden. Er waren bovendien nog zo veel andere leuke meisjes. Toch bleef de miss in de weken erop ronddwalen in mijn hoofd, ze had echt indruk op me gemaakt. Had ze niet gezegd dat ze tandartsassistente was in een plaats in de buurt van Rotterdam? Een paar maanden later besloot ik het erop te wagen. Ik kende alleen haar voornaam, ik pakte het telefoonboek, of misschien was het wel de Gouden Gids met alle bedrijven uit de regio, en begon een voor een alle tandartspraktijken te bellen. ‘Ik had geluk, al bij de vierde of vijfde was het raak. ‘Ben jij het?’, vroeg ik. ‘Ben jij het?’, vroeg zij. Waar ik op hoopte bleek waar, haar verkering was inmiddels uit en we maakten een afspraak bij haar thuis. Ik kocht een nieuw overhemd, deed een lekker luchtje op en ging erop af, ervan overtuigd dat mij een geweldige avond te wachten stond. Dat lichaam, zo glad, zo goed gevormd, keerde regelmatig terug in mijn dromen, nu zou ik het voor het eerst mogen aanraken. Want ook dat stond vast, waarom anders zou ze me uitnodigen bij haar thuis. Ze deed open, we gingen zitten op wat kussens en omhelsden elkaar. Daarna begon al snel het zoenen. In niets viel ze tegen, er was alleen één ding: ze lachte wel erg veel, wat mij ook weer aan het lachen maakte. Misschien was het wonder dat seks en vrijen is, enigszins sleets geraakt door de veelvuldigheid en onbekommerdheid waarmee we die bedreven. We kozen die avond voor elkaar niet omdat we hoopten verliefd te worden, of om elkaar beter te leren kennen, maar om een leuke tijd te hebben. Ik herinner me haar handen over mijn shirt, langs mijn hals. Opeens hoorde ik haar gillen en hield ze iets hards in de lucht, en toen we zagen wat het was, het plastic boordje dat bij de verpakking hoorde van mijn nieuwe hemd, kregen we allebei de slappe lach. Erotisch en opwindend werd het even later alsnog in haar wankele bed. Door het plezier dat we er hadden viel een schilderijtje van de muur, dat terechtkwam op mijn hoofd. Dat is altijd de punchline van mijn verhaal dat ik lachend eindig. Miss Waterpolo 1982 heb ik daarna nooit meer gezien, er was geen reden voor, het leven nam eenvoudig een andere wending. Haar naam ben ik vergeten.’ Op verzoek van de geïnterviewde is de naam Ruben gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl Geselecteerd door de redactie</p>]]></description>
      <guid>https://www.volkskrant.nl/volkskrant-magazine/jongens-en-meisjes-iedereen-liep-naakt-over-de-gang-en-niemand-was-vies-van-elkaar-verzetten-was-zinloos~b47847ee/</guid>
      <pubDate>Thu, 21 Mar 2024 00:00:00 +01:00</pubDate>
    </item>
    <item>
      <title><![CDATA[‘Ze wilde me niet kwijt, maar leek te beschikken over het vermogen mij aan en uit te zetten’]]></title>
      <description><![CDATA[<p>‘Ze was mijn acht jaar jongere collega, we mochten elkaar graag, maar pas toen ik een andere baan kreeg intensiveerde het contact. Elke week stuurden we elkaar één app die nooit meer om het lijf had dan: hoe is het, hoe staat het leven. Geen hele correspondenties, geen seksuele toespelingen, maar wel in toenemende mate verslavend. Het ritme van haar apps werd al snel het ritme van mijn leven. Ik keek ernaar uit. Op de dagen in de week waarop ik haar app verwachtte, lag mijn telefoon altijd binnen handbereik en wanneer die te lang uitbleef, werd ik onrustig. De liefde van nu is een rubriek in Volkskrant Magazine over seks en relaties. Soms hield ik het niet meer, als er bijvoorbeeld te veel tijd zat tussen mijn app en haar antwoord. Dan schreef ik iets als ‘hé stille’. En dan antwoordde ze meestal meteen, ‘ja sorry, was even druk, hoe gaat-ie?’. Op die woorden reageerde mijn lichaam onmiddellijk; mijn hartslag kalmeerde en een dag of twee bleef ik rustig en tevreden, tot de omslag, ergens halverwege de week, het moment dat de blijheid om het herstelde contact veranderde in het verlangen naar een nieuw teken dat ze aan me dacht. ‘Zo eens in de maand gingen we samen eten. Dat waren fijne avonden waarop we van alles bespraken, tot onze diepste zieleroerselen aan toe. Maar dat ik haar leuk vond zei ik niet, we waren immers allebei getrouwd. Ik ben niet het soort man dat aandacht van vrouwen gewend is. En zij was met de fonkelende blauwe irissen en daaromheen een kring van donkerblauwe sterretjes zo ongelooflijk mooi. Iedere ontmoeting was betoverend, het eten was altijd lekker, en de bediening altijd toeschietelijk. ‘Jee, wat een droomavond’, schreef ze na afloop. Een keer vroegen we een collega mee. Toen we allebei tegelijk een chocolaatje namen, maakte ze verrukt een opmerking over de kwaliteit van de chocola, ze stond op om te vragen wat het merk was. Daarmee zette ze de tijd stil. Het gesprek met de collega, dat persoonlijk noch onpersoonlijk was, boeiend noch saai, werd ermee op pauze gezet, kreeg als het ware een nieuwe dimensie, omdat zij iets wilde weten wat ieder ander als futiel en onbeduidend had afgedaan. ‘Dat was het sein. De verliefdheid die al zo lang in mij nestelde, laaide fel op. Al twee jaar stuurden we elkaar nu iedere week berichten en ineens wist ik het zeker: deze vrouw hoort bij mij. Midden op een groot stadsplein namen we die avond afscheid met een stevige zoen op de mond. Stevig, nog steeds niet erotisch, want de wens om gewoon bij haar te kunnen zijn, zonder restricties, zonder rekening te hoeven houden met huwelijkspartners, was nog veel groter dan het verlangen naar lichamelijke intimiteit. In het donker liep ik naar het station en het hele uur in de trein naar huis heb ik op mijn telefoon naar haar foto gestaard. Wij horen bij elkaar, bleef het galmen, zingen, juichen door mijn hoofd. ‘Hoe anders was dit alles dan mijn lange, pragmatische huwelijk. Op mijn spaarzaam geuite twijfels reageerde mijn vrouw meestal met woorden als ‘wij hebben het toch goed’. Maar deze vrouw met de blauwe irissen begreep de betekenis van details, stuurde foto’s van de zon op het water, van een kop cappuccino op een terrastafel. Na die avond kon ik mijn liefde niet langer negeren. De drang naar steeds weer nieuw contact, bevestiging van onze unieke band, overstemde alles, ik schreeuwde het nog net niet uit. Twee dagen later liet ik haar weten: ik wil je zien, ik moet je iets vertellen. ‘We spraken af, ergens halverwege onze twee woonplaatsen, op een sportveldencomplex. Het was er koud, ze appte opgehouden te zijn op een borrel, en toen ze uiteindelijk veel te laat arriveerde, gaf ik haar mijn zorgvuldig gecomponeerde brief. En of dat allemaal niet duidelijk genoeg was, vergezelde ik die brief van de al even sleetse als verpletterend levendige woorden: ‘Ik ben verliefd op je.’ En ze antwoordde: ‘Zoiets dacht ik al, maar ik kan het niet voor je waarmaken, vriend.’ Koeltjes, en zo in tegenspraak met haar verzaligde verzuchtingen na een avond samen. Hoe kon dit? Ze wilde me niet kwijt, maar leek te beschikken over het vermogen mij aan en uit te zetten. Ze had een kind, dat wist ik, en in de jaren erop zou ze er nog twee bij krijgen. Tijdens een van haar zwangerschappen zijn we nog een weekendje samen weggeweest, zonder overigens ook maar een enkele zoen te hebben gedeeld. ‘Ik dreef in stilstaand water op een bedje van hoop en verlangen. Mijn huwelijk bezweek, haar man kreeg argwaan, maanden hebben we geen contact gehad, maar daarna hervatten we het appen weer, met precies dezelfde wekelijkse regelmaat. Het maakte niet uit wat ze schreef, het waren de apps zelf, hun regelmaat, hun ritme, die mijn leven draaglijk maakten. Maar ik ging eraan onderdoor, het schaduwleven drong op de voorgrond en begon mijn denken en functioneren te beheersen. Ik viel af, sliep niet meer, begon slaappillen te gebruiken, werd zwaarmoedig. Op mijn werk nam ik onverantwoord grote risico’s. Want, zo redeneerde ik, wat deed werk er nog toe, alles draaide immers om de liefde, om de golf van blijdschap die mij tijdens een meeting kon overspoelen wanneer ik het speciaal voor haar ingestelde geluidje hoorde. ’s Nachts mompelde ik in mijn slaap haar naam, alsof ze naast me lag. En op een ochtend werd ik wakker, totaal uitgeput, en begreep: als ik nu niet ingrijp, is het te laat. ‘Ik ben fanatiek gaan sporten, leerde mezelf aan om niet meteen te reageren als ze zich meldde, wachtte eerst een uur, toen twee uur, toen twee dagen. Inmiddels is het een paar jaar later en hebben we nog steeds contact, maar meer op de achtergrond. Ik denk weleens: was ze een illusie, iets wat ik nodig had om mijn leven leuker te maken? Heb ik haar bedacht, bijna als virtuele werkelijkheid? Maar wat betekende het dan dat we een keer allebei precies tegelijk schreven: ik hou van jou. Het enige wat ik zeker weet, is dat ik niet langer leef in de door haar bestuurde klok. Ik heb zelfs een leuke nieuwe vrouw leren kennen met wie ik kan lachen en vrijen. En toch: als zij nu zou aanbellen, zou ik opendoen.’ Op verzoek van de geïnterviewde is de naam Bernt gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ze-wilde-me-niet-kwijt-maar-leek-te-beschikken-over-het-vermogen-mij-aan-en-uit-te-zetten~bb36757b/</guid>
      <pubDate>Thu, 14 Mar 2024 00:00:00 +01:00</pubDate>
    </item>
    <item>
      <title><![CDATA[‘Ik kon het me niet permitteren om op ontdekkingstocht te gaan naar mijn
seksualiteit’]]></title>
      <description><![CDATA[<p>‘In een bepaalde laag van mijn bewustzijn heb ik altijd geweten dat ik lesbisch ben, maar in een andere laag heb ik het altijd ontkend. Opgegroeid in een ‘importgezin’ in Limburg had ik moeite me staande te houden tussen mijn klasgenoten. Kleine details waren in de minimaatschappij die een school is genoeg bewijs dat ik een buitenstaander was die daarvoor gestraft moest worden. Ik werd niet gepest met mijn uiterlijk, maar om waar ik vandaan kwam: uit een nest intellectuelen. Op mijn 16de vertrok ik naar het buitenland om daar mijn middelbare school af te maken. Je zou zeggen dat ik de veiligheid die nodig was om mijn seksuele geaardheid te ontdekken in ons gezin wel ervoer, maar daar speelden weer heel andere tegendraadse mechanismen een rol. Mijn ouders waren niet anti-homo, maar op de een of andere manier begreep ik wel al heel jong dat homo’s anders dan ‘wij’ waren. Verderop in de straat woonden twee vrouwen die altijd kwaad werden als mijn broertjes hun bal in hun tuin schoten. Ze werden ‘de potten’ genoemd. En ook al kon ik best bedenken dat ze niet exemplarisch waren voor alle lesbische vrouwen, was mijn onmiddellijke gevoel: daar wil ik niet bij horen. De liefde van nu is een rubriek in Volkskrant Magazine over seks en relaties. ‘Soms vertelde ik thuis wel dat ik behalve jongens ook meisjes leuk vond, maar dan was er altijd wel iemand die vroeg: maar waarom neem je dan vooral jongens mee naar huis? En dat was waar, ik had altijd vriendjes, meestal voor één nacht, want met jongens begreep ik precies wat er van me werd verwacht als het ging om seks bijvoorbeeld. Jongens en later mannen gaven me de bevestiging ergens bij te horen, iets wat ik zo had gemist. Ik wilde ‘gewoon’ zijn, niet ook nog eens binnen ons gezin het buitenbeetje zijn. ‘Ik was 14 toen ik verliefd werd op een meisje in de buurt, een intense ervaring en totaal anders dan de flings die ik met jongens had, maar tegelijkertijd begreep ik meteen dat serieuze liefde met een meisje een stap te ver was. Voor haar was ik iemand voor erbij. Telkens als het even uit was met haar vriendje wilde ze me zien, maar die jongen hoefde maar te kikken of ze rende weer terug. Vrouwenliefde, leerde ik, kon nooit uitmonden in een relatie, vrouwenliefde was hooguit een losbandig uitstapje dat viel onder de categorie ‘jeugdig experimenteren’. Als het ging om het opbouwen van een toekomst, dan kwam er maar één sekse in aanmerking: de man. ‘Het zou een hardnekkige overtuiging blijken, raar misschien voor iemand in een progressieve omgeving. Maar het ontbrak me eenvoudig aan vaste bodem. Ik kon het me niet permitteren om op die toch al onzekere, schuivende grond ook nog eens op ontdekkingstocht te gaan naar mijn ware seksualiteit. En ja, we zijn alweer best een eindje gevorderd in de 21ste eeuw, en ja, de universiteit waar ik later terechtkwam zou in principe het juiste klimaat moeten zijn voor wat zelfonderzoek, en ja, natuurlijk kende ik de platforms waar ik meer informatie had kunnen krijgen. Maar ik was bang dat ik mijn evenwicht niet langer zou kunnen bewaren en de weg zou kwijtraken. ‘Toen alle meisjes dweepten met Rafael van der Vaart, raakte ik opgewonden van Sylvie Meis. Piemels heb ik nooit mooi gevonden, maar ik wist wat ik ermee moest doen en die zekerheid, de waardering die me dat opleverde van mannen, was me veel waard. Tussen mijn 21ste en mijn 25ste heb ik samengewoond met een oudere man, een prima vent, eigenaar van een paar cafés en restaurants. We deelden een appartement en een kat. Hij was ’s avonds vaak weg en ik deed twee studies tegelijk om mijn zinnen te verzetten. Gesprekken hadden we zelden, maar het was goed samen. Ik kijk er niet met een vervelend gevoel op terug, want er was niemand die me dwong tot een leven met een man. Nooit expliciet in elk geval, nooit met woorden. ‘Ik heb nooit in tweestrijd gezeten. Het was allemaal veel onbewuster en diffuser dan dat. Het weten dat ik vrouwen leuker vond dan mannen had ik uitgezet, of nog beter: dat weten had zichzelf ontmanteld om het wezen te beschermen. Wanneer ik bijvoorbeeld iemand ontmoette die een lesbische zus had, wilde ik daar alles over weten: met wie is ze dan, wonen ze samen, maar verdere verkennende stappen durfde ik niet te zetten. Ik ben niet gaan googlen, heb geen contact gezocht met het COC. Nu ik 30 ben heb ik daar wel spijt van, helemaal toen ik laatst op een festival stond met veel jonge queers. Ik benijdde hen om de vrijheid die ze zichzelf gunden. Maar ik weet ook dat ik op die leeftijd die keuze niet had. Er waren te veel losse eindjes, nog meer onzekerheid kon ik er niet bij hebben. ‘Pas toen ik een paar jaar geleden voor mijn werk naar Oost-Afrika verhuisde en daar in een geweldige expatgemeenschap terechtkwam waar ik me echt op mijn plek voelde, kreeg ik ook op relationeel gebied meer vertrouwen. Ik downloadde een datingapp en sprak op een avond af met een Amerikaanse. Ze kwam aanrijden in een grote pick-up. Er stapte een heel kleine vrouw uit en toen ze tegenover me ging zitten, gebeurde het. In haar ogen zag ik een blik die het midden hield tussen ondeugend en uitdagend, ze was nogal knap. En in plaats van gemakzuchtig terug te vallen op het bekende introductiepraatje dat ik altijd voor eerste dates met mannen gebruikte, voelde ik meteen een diepe wens door haar begrepen en gekend te worden. ‘Ik vertelde haar details die ik mannen nooit had gegund, en met dezelfde onmiddellijke overtuiging waarmee ik mij al die jaren voor vrouwen had afgesloten, wist ik nu dat het niet bij deze ene ontmoeting zou blijven. Intussen zijn we een paar jaar verder en zijn we getrouwd. Van Oeganda zijn we naar Kenia verhuisd, samen hebben we twee honden. Alles voelt zoals het moet zijn. Zoveel zachtheid, zoveel liefde. En elke ochtend hetzelfde ritueel: we drinken thee, doen de kruiswoordpuzzel van The New York Times en knuffelen. Ik kan niet zeggen dat ik niet wist dat het bestond. Wel dat ik nooit eerder zo gelukkig was.’ Op verzoek van de geïnterviewde is de naam Lieve gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ik-kon-het-me-niet-permitteren-om-op-ontdekkingstocht-te-gaan-naar-mijn-seksualiteit~bfa628f8/</guid>
      <pubDate>Thu, 7 Mar 2024 00:00:00 +01:00</pubDate>
    </item>
    <item>
      <title><![CDATA[‘Alles wees erop dat wij nooit samen zouden kunnen komen en toch werd ik op slag
verliefd’]]></title>
      <description><![CDATA[<p>‘Ik ontmoette Michiel als de baas van mijn vriend tijdens een kerstdiner, kort voor mijn huwelijk, bijna twintig jaar geleden. Hij was zeventien jaar ouder, getrouwd, en had kinderen; alles wees erop dat wij nooit samen zouden kunnen komen en toch werd ik op slag verliefd. Ik zag iets in hem wat zich moeilijk onder woorden laat brengen. Hij was knap en lang en breed zonder de indruk te wekken regelrecht uit de sportschool te komen, maar dat was niet alles. Ik merkte dat het goed en fijn was in zijn buurt. Zorgeloos en veilig. Ja, met die verre van spannende woorden laat die onmiddellijke verliefdheid zich misschien nog het best omschrijven. De zekerheid dat alles klopt en warm was zolang ik maar bij hem kon zijn. ‘Na het kerstdiner had ik hem het liefst zo snel mogelijk willen zien om erachter te komen welke betekenis ik aan deze idiote coup de foudre moest geven. We hadden die avond immers nauwelijks met elkaar gesproken, er was geen enkele aanleiding, geen flirt, geen reden. Mijn vriend vertelde ik niks, alleen mijn moeder had ik iets gezegd. Toen ze een paar weken later meeging op trouwjurkenjacht, vroeg ze: voor wie maak je je nu eigenlijk mooi, voor je aanstaande of voor zijn baas? De liefde van nu is een rubriek in Volkskrant Magazine over seks en relaties. ‘Voor mijn bruiloft heb ik Michiel nog één keer gezien, toen hij me als coach had geholpen bij een succesvolle sollicitatie en ik hem als dank mee uit eten nam. Ik had een intieme locatie gekozen, aan een witgedekte tafel zaten we samen in een torentje en weer overviel me dat irrationele maar niet te negeren gevoel dat mijn hele wezen leek te willen domineren. De onuitgesproken maar vaste overtuiging dat hij al het goede vertegenwoordigde dat nodig was om zorgeloos en genereus te kunnen leven en lief te hebben. Schuldgevoel kwam daar niet bij, ook niet toen ik even later toch trouwde. Iets wat zo groots was, kon niet verkeerd zijn. ‘Dag, schoonheid’, zei hij, toen hij op mijn trouwdag even over mijn arm streek. Tijdens mijn huwelijksnacht huilde ik, maar ik begreep dat het klaar was en ging daarna alle contact uit de weg. ‘Tot hij tien maanden later belde voor een juridisch advies. Weer gingen we uit eten en in zijn auto zoenden we voor het eerst. De hele avond hadden we elkaar met woorden voorzichtig afgetast, een omtrekkende dans van halve zinnen en polsende blikken en gebaren, maar nu die zoen er was, was alles zonneklaar en kon ik voor het eerst zeggen dat ik al twee jaar verliefd op hem was. In de periode die volgde begonnen we elkaar in het geheim te zien, maar toen ik twee jaar later ging scheiden, bleef hij bij zijn gezin, wat ik hem overigens niet kwalijk nam. Ik wilde hem niet onder druk zetten, maar nu ik vrij was wilde ik af van al die heimelijke ontmoetingen en opnieuw verbrak ik het contact. ‘Nog zie ik hem mijn voordeur uit lopen. Het was winter en al donker. Gekleed in een lange jas liep hij zonder omkijken met gebogen hoofd de straat uit naar zijn auto, zijn werktas onder zijn arm. Al vrij snel daarna ontmoette ik op mijn werk een andere man. Of ik verliefd was weet ik niet, ik denk dat ik vooral blij was dat ik eindelijk weer een relatie had waarmee ik me in het openbaar kon vertonen. Daar komt bij dat twee andere collega’s ook gek waren op deze man en het feit dat hij voor honderd procent voor mij koos, was genoeg reden om me tot hem aangetrokken te voelen. ‘Maar toen ook deze relatie na tweeënhalf jaar strandde, gebeurde er iets vreemds. Ineens kreeg ik een bericht van Michiel. Het was alsof hij al die tijd had meegekeken over mijn schouder, wachtend op het moment dat ik weer vrij was. Ik schrok, was blij en liet zijn bericht vervolgens onbeantwoord. Bang om weer in een uitzichtloze affaire te belanden met een getrouwde man. ‘Opnieuw zouden er jaren verstrijken zonder enig teken van leven. Ik moest verder en met hem aan de zijlijn zou dat nooit lukken. Ik trouwde opnieuw, een derde lange relatie volgde, nu met iemand die mij meer nodig had dan ik hem. Om maar niet voor mezelf te hoeven zorgen, ben ik voor hem gaan zorgen en samen kregen we vier kinderen. ‘Toen kwam de burn-out die misschien al veel eerder had moeten plaatsvinden, alle energie verdween, een jaar zat ik thuis en ik werd maar niet beter. Ik ging in therapie en daar kwam, na een tijdje, het grote inzicht dat al zo lang had liggen sudderen plotseling als een duveltje uit een doosje tevoorschijn. In één klap kwam alle verliefdheid op Michiel weer terug en ik begreep dat wanneer ik de rest van mijn leven niet dolend en geblinddoekt naar liefde zou willen blijven zoeken, ik nu actie moest ondernemen. Ik stuurde Michiel dat ik hem nog steeds miste. Die avond belde hij en hebben we iets tegen elkaar gezegd wat we nooit eerder hadden durven zeggen: ik hou van jou. Zestien jaar na het kerstdiner van 2003. We beloofden elkaar voor altijd samen te blijven. ‘En in één klap hervond ik mijn energie. Meestal ga je na een burn-out geleidelijk weer aan het werk, maar ik blaakte zo van gezondheid dat ik meteen fulltime aan de slag ging. Mijn man heb ik diezelfde week laten weten dat ik zou vertrekken, Michiel was al gescheiden, en ik herinner me nog heel goed de dag dat ik de kinderen van school haalde en zei: ga je koffer maar pakken, we gaan, Michiel is bezig jullie bedden uit elkaar te halen. Hoe de kinderen nieuwsgierig en opgewonden om hem heen zwermden, en mijn 6-jarige oudste zoon zei, zittend met zijn knieën op de vensterbank: mama, mag ik hem papa noemen? Heel wonderlijk. ‘We zijn nu vier jaar verder, ik ben voor de derde keer getrouwd. Met de kinderen vormen we een hecht gezin. Onze relatie is als een gesprek dat nooit eindigt, er is altijd iets om naar uit te kijken. Zonder er moeite voor te hoeven doen, blijven we nieuwsgierig. Alles klopt.’ Op verzoek van de geïnterviewde is de naam Jacqueline gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/alles-wees-erop-dat-wij-nooit-samen-zouden-kunnen-komen-en-toch-werd-ik-op-slag-verliefd~b31af179/</guid>
      <pubDate>Thu, 29 Feb 2024 00:00:00 +01:00</pubDate>
    </item>
  </channel>
</rss>
