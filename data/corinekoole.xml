<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Het viel me op dat de uitvaartondernemer een mooie, gulle lach had’]]></title>
      <description><![CDATA[Martin (63): ‘Toen mijn vrouw wist dat ze ging sterven, vroegen we een voorgesprek aan met de uitvaartondernemer. En zo gebeurde het dat op een dag werd aangebeld door Carla, een vrouw van middelbare leeftijd met halflang grijs haar in een mooie jurk. Haar rode lippenstift onderscheidde haar van de meeste andere vrouwen die mijn echtgenote en ik kenden. Mondain was ze niet. Ze was zoals dat wel wordt genoemd een prettige verschijning: rustig en vastberaden, ter zake kundig en in staat zich te verplaatsen in de wensen van mijn vrouw. Een paar maanden later kwam ze weer. Mijn vrouw was net overleden. Ik zat met alle kinderen rond de tafel, en zoals dat gaat tijdens hevig emotionele gebeurtenissen vlogen de gesprekken vol schril gelach en gehuil alle kanten op.

Carla schoof een stoel bij alsof ze ons al jaren kende. Een van mijn zoons maakte een stuurse opmerking dat hij haast had omdat zijn motorrijles over een uur begon, de andere kinderen reageerden met verontwaardiging, maar deze vrouw wist de oplaaiende vlammen met flegmatiek en kleine grapjes onmiddellijk te blussen. Ze vroeg ons wat meer te vertellen over mijn vrouw en hun moeder en de kinderen begonnen lachend te vertellen wat een doorzetter hun moeder was, dat ze zich had voorgenomen in een jaar 10 duizend kilometer te fietsen en dat ze zelfs in de laatste weken voor haar dood nog per se naar haar werk wilde op de fiets, 20 kilometer ver. Er werden die ochtend nog meer verhalen opgedist, op een of andere manier hielp de uitvaartondernemer de spanning te doorbreken. Dit moment, waarvan we allemaal wisten dat het eraan kwam, bleek nu het zover was niet alleen triest, maar op een vreemde manier gezellig, en het viel me op dat de uitvaartondernemer een mooie, gulle lach had.

De begrafenis zelf verliep precies zoals mijn vrouw op vijf volgeschreven vellen papier had gepland. Er waren zeven sprekers en vierhonderd mensen en de uitvaartondernemer had spontaan een gedicht uitgekozen dat ze voorlas en dat mijn vrouw op het lijf geschreven leek. Na afloop viel een last van mijn schouders: alles was goed gegaan, ik kreeg veel complimenten voor de plechtigheid en bedankte Carla voor de goede zorgen. ‘Mag ik je een kus geven?’, vroeg ik. ‘Ja, graag zelfs’, schijnt ze te hebben geantwoord. Het sterven van de vrouw met wie ik zo lang getrouwd was geweest, had een turbulentie teweeggebracht waardoor gesprekken die die dag en de dagen erna zijn gevoerd meteen weer uit mijn geheugen zijn gewist.

Mijn aandacht was op de kinderen gericht. Zelf zou ik er wel doorheen komen, want op de een of andere manier is het rouwen, ook het diepe rouwen waarover je anderen wel hoort, wat mij betreft geen beklijvende emotie. Begrijp me goed, ik hield heel veel van mijn vrouw en al die jaren hadden we het fantastisch; als ze niet was doodgegaan zouden we nu nog samen zijn, zou ze nu nog iedere dag haar etappes afleggen in de 10 duizend kilometer, maar ik heb een natuur die me in staat stelt me te verzoenen met de dingen zoals ze zijn. Zoals we jaar in jaar uit zonder grote vragen en in opperbeste harmonie samenleefden, zo kon ik niet anders dan me erbij neerleggen dat ze er niet meer was. Het evenredige verband tussen van iemand houden en rouwen wordt altijd als de grootste vanzelfsprekendheid gezien, maar ik moet heel eerlijk zeggen dat toen mijn lieve moeder stierf ik ook niet lang gerouwd heb, en toch denk ik aan haar terug met de diepste gevoelens.

Toen de uitvaartondernemer later terugkwam om de financiën af te wikkelen, gaf ik haar geen bos bloemen, maar zei: vind je het goed als ik je over drie maanden bel om met me te gaan eten? De woorden ontschoten me, maar eenmaal uitgesproken voelde ik allerminst schaamte. Wat was er mis mee, om iemand die mij zo goed had begeleid rond de dood van mijn vrouw mee uiteten te willen nemen? Daar stak toch niks verkeerds achter? Eerder, na de condoleance, had ik al gezegd dat het me leuk leek haar beter te leren kennen. Ze stemde toe. Dankjewel, zei ik, en voelde me opgemonterd door de werkelijke belangstelling die ze tijdens het nagesprek had getoond voor mij en de kinderen. Twee weken later belde ze op, ze had een man leren kennen via een datingsite, en nu zat ze in dubio. Moesten we echt drie maanden wachten voor we zouden eten? En voor ik het wist spraken we af te gaan wandelen door het bos. Halverwege vroeg ik: wat zou je ervan zeggen als ik je hand vasthoud? Ze antwoordde: als het goed voelt, dan moet je dat doen. En even later, op een zandverstuiving, gaf ik haar een kus. Dat was een apart gevoel, alsof ik weer de leeftijd van een van mijn kinderen had. Het was nog niet echt zoenen, dat kwam later, bij Carla thuis op de bank. Kan dit wel, dacht ik, zo snel van nul naar honderd op een eerste date? Maar een maand later belde ze weer, ze ging toch verder met die andere man. Over zijn bestaan was ze altijd eerlijk geweest, en ik kon niet anders dan haar alle geluk toewensen en me licht teleurgesteld op mijn moederloze gezin richten.

Weer wat weken later scrolde ik op een avond wat door mijn appcontacten en zag dat ze een nieuwe profielfoto had. Vriendelijk beantwoordde ze mijn reactie. En daar bleef het bij, tot een paar maanden terug. Het was uit met die man, liet ze weten, wilde ik het misschien nog eens met haar proberen, zouden we nog eens gaan lopen? Tot mijn vreugde kozen de honden van mijn vrouw tijdens die wandeling onmiddellijk Carla’s zijde. Ik ben zo spiritueel als een looien deur, maar toch was het alsof mijn vrouw op deze manier haar toestemming gaf. We zijn nu vijf maanden samen. Niemand die het vreemd vindt. De kinderen zeiden: wat leuk, Carla, de uitvaartbegeleidster. En wat mijzelf betreft: ik voel een diepe liefde voor haar, dit kan niet anders dan goed zijn.’

Beluister ook de podcast:

Op verzoek van de geïnterviewde is de naam Martin ­gefingeerd.

Wil je meer van deze verhalen horen? Luister dan ook naar onze

podcast De Liefde van Nu

.

Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde; bijzondere ervaringen die tot nieuwe inzichten hebben geleid.

Meedoen? Mail een korte ­toelichting naar:

deliefdevannu@volkskrant.nl

.
]]></description>
      <guid>https://volkskrant.nl/mensen/het-viel-me-op-dat-de-uitvaartondernemer-een-mooie-gulle-lach-had~b79e6324/</guid>
      <pubDate>Thu, 3 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik geloofde in de maakbaarheid van huwelijksgeluk, daar ben ik op teruggekomen’]]></title>
      <description><![CDATA[Josine (57): ‘Drie winters geleden waren we met z’n allen op vakantie in de bergen, het zou best kunnen dat we kaasfondue aten, helemaal zeker ben ik daar niet van. Iedereen zat wat te kletsen en ineens vroeg mijn dochter aan mijn man: ‘Heb je je medicijnen wel genomen? Ik zag dat het hele doosje nog vol zat’. En hij lachte een beetje schaapachtig en provocerend: ‘Nee, daar had ik geen zin in.’ Zijn opmerking raakte me als een dolksteek. Drie jaar eerder had hij een hersenbloeding gehad, met als gevolg een grote kans op epileptische aanvallen. Sindsdien stond alles in het teken van de zorg voor hem. Niet alleen zijn leven was voorgoed veranderd, het mijne ook. Zijn plotselinge opstandigheid maakte me niet zomaar boos, maar razend. Ik vroeg hem mee naar boven te komen omdat ik de kinderen en aanhang niet lastig wilde vallen met onze woordenwisseling, maar de muren van een vakantiehuisje zijn dun en gebouwd voor zorgeloze vakantievierders. ‘Wat moeten we doen als je hier op deze berg een aanval krijgt?’, riep ik. ‘Hoe komen we vanuit deze wildernis in een ziekenhuis?’ Hij antwoordde een beetje lacherig: ‘Ik wil die medicijnen niet, en jij hebt daar niks mee te maken.’ ‘Dan is dit geen huwelijk meer’, zei ik verbluft.

Ik had hem natuurlijk zijn gang moeten laten gaan, ik had laconiek mijn schouders moeten ophalen en moeten zeggen: oké, niet verstandig, misschien wordt deze vakantie je dood. Maar als je leeft met iemand zo ziek als hij, lijkt het of de grens tussen beiden, waar hij ophoudt en ik begin, vervaagt. Vanaf het eerste moment dat hij door die hersenbloeding werd getroffen, dacht ik: ik wil hem helpen. Ik ga voor hem zorgen. Hij was er voor mij toen ik na een plotseling en onvrijwillig beëindigd huwelijk alleen stond met mijn kinderen van 4, 6 en 7. We werden verliefd, hij was als een vader voor hen, en nu was het mijn beurt me over hem te ontfermen. Ik verkeerde in de veronderstelling dat liefde alles overwint. Dat lees je toch altijd, dat twee geliefden door tegenslag alleen maar dichter tot elkaar komen?

Gedeeltelijk was dat ook zo. Ik werd zijn ogen en oren. Geen moeite was me te veel, want ik hield zo veel van hem, geen enkele andere man kon de vergelijking aan. Ja, hij was hulpbehoevend, dacht ik, maar ik was toch zijn echtgenote? Ik begon slecht te slapen, want hij lag steeds onrustig naast me, en ik was bang dat hij ieder moment opnieuw een bloeding kon krijgen. Overdag zorgde ik dat het kalm was om hem heen, dat we niet te veel mensen zagen, en als we vrienden uitnodigden dan lette ik erop dat ik de aantallen goed doseerde. Ik las alles over hersenbloedingen, verzon uitstapjes die hij wel aankon. Ik herinnerde hem aan zijn medicijnen, maar de man had bewondering nodig. Zijn grootste passie was zweefvliegen, en nu kon hij niet eens meer behoorlijk zijn gedachten formuleren. Hij was zichzelf niet meer, ik kon nog zo hard mijn best doen, maar met geen enkele moeite kon ik hem zichzelf teruggeven.

Die avond in de bergen maakte de situatie pijnlijk duidelijk. Alle zorg maakte hem alleen maar meer bewust van zijn afhankelijkheid, het afwijzen ervan was de enige autonomie die hem restte. Natuurlijk wist ik toen we trouwden dat hij zestien jaar ouder was dan ik, en dat dit ooit tot ongelijkheid zou kunnen leiden. Maar ik was zo verliefd en hij was zo zorgzaam voor mijn drie jongere kinderen, ik heb geen moment getwijfeld. Ook toen hij niks meer kon, bleef ik verliefd op hem en eigenlijk ben ik dat nog steeds. Nog denk ik aan zijn lange lichaam dat zich liefdevol om me heen kon vouwen, bijvoorbeeld op momenten dat ik het moeilijk had in mijn eentje met drie kinderen. Nog denk ik weleens aan die momenten dat ik me aan hem kon overgeven en erop kon vertrouwen dat het goed kwam. Geen moeite was me te veel, de liefde was groot, maar grote liefde is geen garantie voor een goede relatie of een goed huwelijk. Daar is ook geluk voor nodig, omstandigheden moeten meezitten om een relatie te laten slagen. Ik geloofde in de maakbaarheid van huwelijksgeluk, daar ben ik gedwongen op teruggekomen.

Vrienden die langskwamen zagen een vrolijke man. ‘Wat nou depressie?’, zeiden ze tegen mij. Voor de duur van een avond was hij charmant en had hij weer praatjes. Tegen mij zei hij op een dag: ik speel toneel en ik weet niet hoelang ik dit nog volhoud. Die avond in de bergen voelde ik me zo miskend, al die tijd was ik bezig geweest zijn leven te stutten en wat kreeg ik ervoor terug? We lachten niet eens meer samen, het was redden en gered worden. Toen ik een paar weken later een advocaat opzocht, voelde het als falen. Wat een egocentrisch mens was ik om een afhankelijke man in de steek te willen laten, en hoe laf om achter zijn rug om te informeren naar de mogelijkheid van een scheiding. Hij had nog steeds een eigen huis, daar kon hij zo terecht, en als dat huwelijksbriefje maar vernietigd zou zijn, hield ik hem even later voor, wie weet wat een mooie vriendschap we dan op de resten zouden kunnen bouwen.

Hij reageerde eerst kalm, maar onmiddellijk daarna ontredderd. Op zoek naar bijval ging hij al onze vrienden af. ‘Maar we houden toch van elkaar?’, zei hij. ‘Ja’, zei ik, ’maar dat is niet genoeg.’ Nu twee jaar later, voelt de scheiding als opluchting en gemis. We zien elkaar nauwelijks meer. Hij fietst af en toe met opzet langs en ik weet: ik houd nog evenveel van hem als altijd. ’s Avonds zit ik aan tafel en steek met een blij gemoed alle kaarsen aan. Ik kijk naar mijn mooie tuintje en denk: voor het eerst leef ik volgens mijn eigen ritme. Niet dat van mijn ouders, mijn kinderen of mijn man. Ik heb altijd gedacht: kom, nog iets meer je best doen, dan komt het goed. Maar ik kan de ander niet redden, zo ver strekken mijn krachten niet.’

Op verzoek van de geïnterviewde is de naam Josine ­gefingeerd.

Wil je meer van deze verhalen horen? Luister dan ook naar onze

podcast

De liefde van nu

.

Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.

Meedoen? Mail een korte ­toelichting naar:

deliefdevannu@volkskrant.nl

.

Luister ook naar de gelijknamige podcast:
]]></description>
      <guid>https://volkskrant.nl/mensen/ik-geloofde-in-de-maakbaarheid-van-huwelijksgeluk-daar-ben-ik-op-teruggekomen~b1d0d440/</guid>
      <pubDate>Thu, 24 Feb 2022 00:00:00 +00:00</pubDate>
    </item>
    <item>
      <title><![CDATA[Rebecca stapte van het hokje ‘hetero’ naar ‘lesbienne’ over en besefte toen: ik kan ook leven zonder hokjes]]></title>
      <description><![CDATA[Rebecca (41): ‘Mijn hele leven was ik altijd degene die mijn relaties verbrak, nooit de ander. De behoefte om samen te vallen met een geliefde ken ik niet, wat zich uitte in vooral heel veel ‘niet willen’. Ik wilde geen kinderen, niet trouwen, me niet vastleggen als het bijvoorbeeld ging om hoe laat ik thuiskwam. Mijn omgeving had al snel een term gevonden voor de halsstarrigheid waarmee ik mijn autonomie bewaakte: bindingsangst. Hun verklaring klonk zo aannemelijk – en hoe vaak had ik die term al niet voorbij horen komen en op anderen zien worden geplakt? – dat ik die als vanzelfsprekend overnam. Natuurlijk bindingsangst, dat moest het zijn en die moest ik eronder zien te krijgen. Tijdens mijn laatste lange relatie nam ik me dus voor nu eens niet als eerste de stekker eruit te trekken.

Ik was 37, vriendinnen baarden met het grootste gemak de ene baby na de andere. Misschien, dacht ik, werd het voor mij ook tijd eindelijk te settelen. Het schrijnende, onbevredigde gevoel in mijn buik duwde ik diep weg. Zo slecht was mijn relatie helemaal niet, hield ik me voor, hoe lief en begripvol had mijn vriend niet gereageerd toen ik uit onbeheersbare vrijheidsdrang een eigen kamer wilde. Als onze liefde op zes punten deugde en op vier niet, hadden we toch nog steeds een score om tevreden mee te zijn? Een cijfer waar misschien wel iedereen na zeven jaar genoegen mee neemt? Toch bleef ik onze relatie bevragen. Seks hadden we nauwelijks, ik vond er niet veel aan. ‘Ik houd van je’, begon ik op een dag, ‘maar de seks vind ik zo’n gedoe, zullen we daarmee ophouden?’ En net als zijn voorgangers zei mijn vriend niet: laten we eens op onderzoek uitgaan, misschien vinden we een manier waarop je het wel lekker vindt. Hij reageerde vol begrip – nog steeds lijkt praten over seks iets wat stellen niet makkelijk doen. En ik waardeerde hem hierom, dacht: wat een respectvolle man, dat hij het me zelfs niet kwalijk neemt als ik hem intimiteit onthoud.

In de zomer van 2018 ging ik op een cursus in Zuid-Frankrijk. Daar veranderde alles wat ik tot dan toe als waar had aangenomen. Op een avond had een vrouw tegen me gezegd: ‘Ik voel aantrekkingskracht’, en zonder te beseffen wat er aan het gebeuren was, antwoordde ik verlegen: ‘Misschien ik ook wel.’ Ze legde haar kleedje onder de sterrenhemel en ineens hing haar gezicht boven het mijne en voelde ik haar lippen. Ik had het niet voelen aankomen, dacht alleen maar: oh, dát is er aan de hand, ze wil me zoenen, en opeens zakte ik weg in peilloos genot. Alles wat in mijn geest en lijf altijd alleen maar hard ‘nee’ had geschreeuwd, riep ineens oorverdovend ‘ja’. Dat was een totaal nieuwe sensatie, want als het om seks ging, was ‘nee’ mijn enige bekende. Voor het eerst begreep ik wat anderen verstaan onder opwinding en verlangen. Mijn buik, de plek waar weerstand de alleenheerser was geweest, werd week en sappig en met de stroming dreef alles wat nog twijfelde weg. Ik begreep onmiddellijk dat ik mijn relatie van zeven jaar moest beëindigen. Tijdens een mooi, melancholisch weekend hebben mijn vriend en ik afscheid van elkaar genomen – het leek zo vanzelfsprekend dat de breuk niet eens dramatisch was – en al snel vertelde ik iedereen over de vrouw die ik had leren kennen, dat ik lesbienne was.

Haar lichaam was meteen vertrouwd, zo zacht en liefkozend. Ik kon mijn geluk niet op, maar verdrietig was ik ook. Hoe kon het dat ik al die jaren niet had doorgehad dat ik op vrouwen viel? Ik had steeds veel gelezen over hoe ik mijn seksuele energie kon verbeteren, ik had geprobeerd mijn ademhaling te verbeteren door tijdens de seks meer vanuit mijn buik adem te halen, en nu bleek dat ik mijn energie gewoon op de verkeerde sekse had gericht. Telkens had ik mezelf ertoe gezet nog één keer seks te proberen, ook al deed het soms pijn. Maar toen zij mij kuste, dacht ik: ik ben dus toch niet stuk, er is niks mis met mij.

Het werd een verwarrend jaar, waarin ik aan de ene kant blij was dat ik iets heel groots had gevonden dat zich kennelijk al die tijd verborgen had gehouden, maar aan de andere kant heel verdrietig was dat ik 37 had moeten worden om voor het eerst echte opwinding te kunnen voelen. Zij en ik kregen een soort relatie, niks vasts, tot ik op een festival een man leerde kennen met wie ik in de tent belandde, en met wie ik eenzelfde opwinding ervoer. En ineens snapte ik hoe het echt in elkaar zat. Oh wacht, dacht ik, ik ben gewoon van het ene hokje in het andere gestapt, van hetero naar lesbienne, maar wat als er een leven denkbaar is zonder hokjes? Een waarin alle muren zijn afgebroken? Het was alsof ik er een heel nieuw zintuig had bijgekregen. Op die Zuid-Franse avond onder de sterren was er al een nieuwe sensitiviteit ontstaan, maar niet een die verbonden is aan die vrouw of enig andere vrouw. Mijn begeerte kon nu stromen waarheen die maar wilde, ik hoefde die niet te kanaliseren. Met de festivalman heb ik veel geweldige seks gehad, en toen dat na driekwart jaar overging, heb ik Tinder eens geïnstalleerd.

Intussen voel ik me totaal vervuld van de ijssalon die de wereld is. Veel eerder dan ikzelf begreep mijn lichaam dat het niet gemaakt is om te baren en een heel leven met één man of vrouw door te brengen. Er zijn zoveel smaken. En dat ik sinds kort met mijn nieuwe partner BDSM heb ontdekt, is in de lijn van mijn korte seksuele geschiedenis zo gek nog niet. BDSM gaat voor een groot deel over het bewaken van grenzen, ik zal dus niet snel in mijn oude valkuil stappen. Voor het eerst ben ik rustig, ik heb geen bindingsangst, maar vier juist de vrijheid me niet te hoeven binden.’

Op verzoek van de geïnterviewde is de naam Rebecca ­gefingeerd.

Wil je meer van deze verhalen horen? Luister dan ook naar onze

podcast De Liefde van Nu

.

Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.

Meedoen? Mail een korte ­toelichting naar:

deliefdevannu@volkskrant.nl

.

Luister ook naar de gelijknamige podcast:
]]></description>
      <guid>https://volkskrant.nl/mensen/rebecca-stapte-van-het-hokje-hetero-naar-lesbienne-over-en-besefte-toen-ik-kan-ook-leven-zonder-hokjes~b2e835c5/</guid>
      <pubDate>Thu, 17 Feb 2022 00:00:00 +00:00</pubDate>
    </item>
    <item>
      <title><![CDATA[‘Polyamorie was voor mij een uitkomst’]]></title>
      <description><![CDATA[Een wandeling met een bezette vriend verandert voor Maartje in een date wanneer hij vertelt polyamoreus te zijn.

Maartje (27): ‘Anderhalf jaar geleden, tijdens de lockdown, ging ik een eind lopen met een vriend van mijn studentenvereniging. We praatten over van alles en halverwege vertelde hij dat hij een polyamoreuze relatie had. Ik keek ervan op. Ik wist dat hij een vriendin had, maar ik was ervan uitgegaan dat hij monogaam was. Zelf moest ik altijd aan mijn vriendjes uitleggen dat ik eigenlijk nooit verliefd word en dat ik het in een relatie prima vind om iemand niet vaker dan een paar keer per maand te zien. Rond mijn 19de had ik meerdere jongens tegelijk. Ik vond het leuk hen te horen vertellen over hun ervaringen met andere meisjes. Jaloezie kende ik niet en deze gelijktijdige contacten kwamen het dichtst in de buurt van hoe een relatie wat mij betreft moest zijn.

En nu ontmoette ik iemand die niet zomaar losse contacten had, maar meerdere echte relaties tegelijk kon hebben. Polyamorie was geen nieuw fenomeen voor me, ik kende mensen uit mijn dansgroep die polyamoreus waren en ik wist dat mijn broer en zijn vriendin er ook mee bezig waren, het was eerder nogal vreemd dat juist ik bij het woord ‘relatie’ toch nog steeds als eerste dacht aan trouw en monogamie. Mijn nieuwsgierigheid groeide. Een uur eerder dacht ik nog dat hij ‘bezet’ was, nu bleek dat er – als we dat allebei wilden tenminste – ineens van alles mogelijk was. Er sloop iets prikkelends de wandeling binnen. De sfeer veranderde. O, wacht, misschien heeft hij romantische interesse. Al lopend begon ik me af te vragen: vind ik hem aantrekkelijk, zou ik met hem willen zoenen, hem aanraken? Is hij iemand bij wie ik me in één ruimte op mijn gemak kan voelen? Ineens werd onze wandeling een date.

Na die eerste keer spraken we opnieuw af, en opnieuw, we wandelden en zoenden en hadden heerlijke seks. Op een dag zei hij: ‘Ik zou het leuk vinden om met jou een relatie te hebben.’ En ik antwoordde: ‘Als je het oké vindt dat ik niet verliefd op je ben, en als een relatie betekent dat we de vrijheid hebben die precies in te vullen zoals wij willen, dan wil ik heel graag een relatie.’ Hoewel ik me van mijn toekomst nooit zo’n helder beeld had gevormd, was deze polyamorie voor mij een uitkomst: romantiek, liefde, seks, zonder de druk te voelen van iemand die verwacht dat ik er altijd ben. Niet iemand die zegt dat-ie me mist, niet je elkaar toe-eigenen, maar elkaar gunnen wat je beiden blij maakt.

Sindsdien zien we elkaar elke week op zondag. Dan vrijen we, kijken een film, kletsen we, hangen we tegen elkaar aan op de bank. Het kan heel druk en onrustig zijn in mijn hoofd, maar bij hem raak ik van het ene op het andere moment ontspannen. Dat hij nog iemand heeft die van hem houdt, die zelf ook weer nog iemand heeft, dat spreidt als het ware de verwachtingen en geeft me een comfortabel gevoel. Als je verliefd bent, lijkt je hele bestaan af te hangen van die ene persoon, dat maakt zo kwetsbaar. Het is me een paar keer overkomen en het is niet bepaald iets waar ik naar terugverlang.

Al moet ik eerlijk zeggen dat ik na al die maanden van zondagmiddagroutine enorm van deze jongen ben gaan houden, en iets begin te voelen wat verdacht veel op verliefdheid lijkt. En toch betekent dat niet dat ik hem nu ook dagelijks wil zien. Ik ben nooit verdrietig als hij weer weggaat. Je zou wat wij hebben ook

friends with benefits

kunnen noemen, maar dat doet onze liefde tekort. Met het begrip relatie spreken we uit dat we het fijn vinden tijd met elkaar door te brengen en dat we verwachten dat dit de komende jaren zo zal blijven.

Naast die vaste zondagen gaan we samen uit eten, wandelen, wakeboarden, soms een weekendje weg. Zolang je de frequentie waarmee je elkaar ziet dus niet als enige norm beschouwt, is dit in alle opzichten een echte relatie. Wat dat betreft is er nog wel wat emancipatie en bewustwording nodig. Ik merk het aan mijn eigen ouders, die soms verbaasd lijken te horen hoe gek ik op hem ben. Alsof ze ons na anderhalf jaar nog steeds niet serieus nemen omdat er ook anderen bij betrokken zijn. Mijn moeder zei laatst toen ze ons samen zag: ‘Wat ontzettend fijn om te zien dat je zo relaxed bent met hem, dat heb ik nog niet eerder bij je gezien.’ En daarin heeft ze gelijk, ik ben zelf ook verbaasd, en ik was blij dat ze het opmerkte. Maar tegelijk vind ik het vreemd dat niemand eraan denkt hem uit te nodigen voor Kerst. Wel de vriendin van mijn broer, maar niet mijn vriend. Mijn vader presenteert zich als links-progressief, maar toen ik mijn vriend laatst meenam naar een familiefeest, stelde hij hem aan anderen voor als ‘een heel goede vriend van Maartje’. Alsof ik me in een schemergebied begeef, terwijl ik me volop in de zon voel staan.

Ik zou boos kunnen worden, hem gewoon Eerste Kerstdag kunnen meenemen naar het diner, maar de waarheid is dat ik het prima vind daar zonder hem te zijn. Wel hoop ik dat de blik waarmee wij, inclusief ikzelf, naar relaties kijken, iets verruimt. Ik zie mezelf ook als ik ouder word, niet zo snel in een monogaam huwelijk terechtkomen. En mocht ik kinderen willen, dan zou ik die willen opvoeden in een grotere gemeenschap. Ik heb het er weleens over met mijn broer en zijn vriendin, hoe leuk het zou zijn als we naast elkaar zouden wonen en tegelijk kinderen hebben, hoe we elkaars verantwoordelijkheden zouden delen. Maar voorlopig ben ik dolgelukkig met de zondagen met mijn vriend. Afgelopen week keken we op de bank

The Witcher

en ik dacht ineens: wat een wonder, ik kan alles tegen hem zeggen wat ik wil. Zo goed kennen we elkaar. Zonder het te weten heb ik mijn leven lang al zo willen leven. Toen hij wegging, zeiden we: Dag, ik wil je heel snel weer zien... over een week.’

Op verzoek van de geïnterviewde is de naam Maartje ­gefingeerd. Wil je meer van deze verhalen horen? Luister dan ook naar onze podcast De Liefde van Nu.

Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.

Meedoen? Mail een korte ­toelichting naar:

deliefdevannu@volkskrant.nl

.
]]></description>
      <guid>https://volkskrant.nl/mensen/polyamorie-was-voor-mij-een-uitkomst~b6ec9177/</guid>
      <pubDate>Fri, 17 Dec 2021 00:00:00 +00:00</pubDate>
    </item>
    <item>
      <title><![CDATA[‘De werkelijkheid leek even samen te vallen met de fictie van zijn films’]]></title>
      <description><![CDATA[Lena beleeft een perfecte dag met een Tunesische acteur. Maar net als in de bioscoop, kan die perfectie niet eindeloos duren.

Lena (34): ‘Ik werkte als vrijwilliger bij een filmhuis en was die dag gevraagd om een Tunesische acteur en actrice de stad te laten zien. Er was een Arabisch filmfestival en zij waren de hoofdrolspelers van een van de films. De acteur bleek een overweldigende man met zwarte krullen, een prachtige huid en lichtgekleurde, katachtige ogen. We hadden met z’n drieën afgesproken op het Museumplein onder de roze bloesembomen. Het was schitterend weer, eigenlijk was alles mooi. Ik nam ze mee Amsterdam in, eerst onder het Rijksmuseum door, daarna naar de Spiegelgracht en vandaar liepen we verder naar de Jordaan. Hij gaf me zijn camera, vroeg me hen te fotograferen op pittoreske plekken en raakte me daarbij af en toe terloops aan. Zo terloops dat ik me afvroeg of ik het wel goed had gevoeld.

Een hand heel even op mijn arm, een paar vingers die even langs de mijne streken. Iemand had eens gezegd dat je de ontvankelijkheid bij potentiële sekspartners kunt peilen door even hun elleboog aan te raken en ik vroeg me af of hij een plan had. Zijn halftoegeknepen ogen hadden iets gulzigs en begerigs, ik registreerde het allemaal en ging er nieuwsgierig in mee. Zijn collega glimlachte, en om niet de indruk te wekken een al te naïeve en makkelijke prooi te zijn, maakte ik een opmerking: ‘Die man is kampioen flirten’. Zij knikte. Aan het einde van de middag bracht ik hen terug naar hun hotel in de buurt van het Vondelpark, we liepen de straat in met aan weerszijden het soort weelderige huizen dat je alleen daar ziet. Zij ging naar binnen, hij bleef nog even staan. Daar, voor de deur, gaf hij mij de perfecte zoen. Lang duurde het niet, hooguit een seconde of tien. Hij pakte me met twee armen stevig vast, ik voelde me welkom en op mijn gemak en hij vroeg of ik die avond naar de première wilde komen.

Het was een film waarin hij de conservatieve broer speelde van een meisje dat niet langer haar hoofddoek wilde dragen. Meer dan anderhalf uur keek ik naar de mond die ik die middag nog had gezoend. Niemand in de zaal die van ons wist, het was extreem opwindend om dat gezicht meer dan levensgroot voor me te zien en in het donker alle details in me op te kunnen nemen, zonder dat hij terugkeek. Na afloop was er een feest met Tunesische hapjes, ik zag dat hij blij was dat ik was gekomen. Weer even later vroeg hij: weet jij een plek waar we nog even naartoe kunnen gaan? Ik nam hem en zijn gezelschap mee naar een café waar ik graag kwam. Ik sprak geen Frans, hij geen Engels. De communicatie verliep met handen en voeten, smachtende blikken en Google Translate.

Die nacht ben ik meegegaan naar zijn hotel. Hooguit vier uur hebben we daar samen doorgebracht, want hij moest de volgende ochtend weer vroeg naar Parijs. Eigenlijk gebeurde er op die kamer niks wat ik niet eerder met andere mannen had meegemaakt. Wat het spectaculair maakte was de tijd die hij voor me nam. Het werd absoluut geen onemanshow. Hij was een kunstenaar in het met aandacht minnen. Toen hij de volgende ochtend veel te snel vertrok, vond ik dat jammer, maar ik genoot na van een wonderlijke dag waarin alles, alles klopte en de werkelijkheid leek samen te vallen met de fictie van zijn films.

Het perfecte van onze dag samen zat hem er niet zozeer in dat ik me verheugde op alles wat nog zou volgen, zoals wanneer je verliefd wordt, maar in die gestolde tijdsspanne van nog geen 24 uur. We waren lang genoeg samen geweest om ons te kunnen verliezen en kort genoeg om te vergeten dat wij elkaars taal niet spraken. Ik had hem mijn nummer gegeven in de veronderstelling dat ik nooit meer iets zou horen, maar hij begon berichten te sturen en nodigde me uit in Tunesië. Hij wilde dat ik zijn vriendin werd. Ik haalde Google Translate er weer bij en schreef terug: we zien wel. Een jaar later kwam hij opnieuw naar Amsterdam. Met een theatergezelschap speelde hij in de Brakke Grond. Ik zegde alle afspraken af en tegen mijn vriendinnen zei ik: de Tunesiër is in de stad. Ik schoor en scrubde me, en ging naar de voorstelling waarvoor hij me op de gastenlijst had gezet. Opnieuw voelde ik mijn buik samentrekken toen ik hem op het podium zag staan, en na afloop gingen we de stad in.

Hij snauwde tegen me toen ik te lang met iemand uit zijn gezelschap sprak die wel Engels verstond en zijn logeerplek bleek deze keer niet een idyllisch hotel in het mooiste deel van Amsterdam, maar een eenpersoonsbed op een ijskoude boot in het IJ. De volgende avond spraken we opnieuw af. Hij had te veel gedronken en begon me in de rede te vallen, ineens vertoonde hij nare, dominante trekjes die ik die eerste keer niet had gezien. Voor mijn ogen begon hij andere vrouwen te versieren en duwde mij boosaardig in de richting van de man met wie ik naar zijn idee te lang had gekletst. Toen ben ik naar huis gegaan. De hele nacht ging mijn telefoon en in de dagen erna kwam het ene excuus na het andere. Hij snapte niet wat hem had bezield, wilde ik alsjeblieft mee naar een filmfestival in Canada en daarna naar Tunesië? Maar wat mij betreft was de magie verbroken. Die tintelende perfectie van die eerste dag, de verrassing ervan, het gelukzalige, het ideale voorjaarsweer, kon eenvoudigweg niet duren. En dat hoefde natuurlijk ook helemaal niet. Een goede film gaat ook niet eindeloos door.

Als ik er nu, acht jaar later, aan terugdenk, is dat met weemoed. Maar niet om hem. Ik heb alweer jaren een vriend en ben gelukkig, maar soms verlang ik terug naar de tijd dat ik vrijgezel was en ik aan het begin van de avond nooit wist waar, wanneer en met wie die zou eindigen. Zoals die ene avond in mei 2013, die ’s middags al begon.’

Op verzoek van de geïnterviewde is de naam Lena ­gefingeerd.

Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.

Meedoen? Mail een korte ­toelichting naar:

deliefdevannu@volkskrant.nl

.
]]></description>
      <guid>https://volkskrant.nl/mensen/de-werkelijkheid-leek-even-samen-te-vallen-met-de-fictie-van-zijn-films~bb40ae738/</guid>
      <pubDate>Thu, 18 Nov 2021 00:00:00 +00:00</pubDate>
    </item>
    <item>
      <title><![CDATA[Sam durfde niet als vrouw te leven, tot zijn moeder overleed: ‘Ineens loste alles zich als vanzelf op’]]></title>
      <description><![CDATA[Sam (59):

‘De eerste keer was toen ik 10 was. Mijn zus en ik deden een spelletje waarbij we elkaars kleren aantrokken en van het ene op het andere moment voelde ik me op mijn gemak, en meer dan dat. Alsof ik een ander werd: een nieuwe versie van mezelf waarin ik voor het eerst totaal ontspannen was. Geen jongetje meer. Een uur later moest alles weer uit, maar vanaf dat moment ging er geen week voorbij dat ik er niet mee bezig was. Meisjeskleren aantrekken zou mijn leven lang een verboden, geheime verliefdheid worden. Eén waaraan ik wel toe móést geven, ook al wist ik dat die me in de problemen zou kunnen brengen. Dan sloop ik de kamer van mijn zus binnen om daar een onderbroekje te pakken.

Eens werd ik bijna betrapt, snel verstopte ik het, en omdat ik het daarna niet meer durfde terug te leggen, heb ik het weggegooid. Na het verplichte weekend-voetballen met de jongens, lag ik vaak met astma ziek op bed en die maandagen alleen in huis boden de perfecte gelegenheid om ongestoord jurkjes en rokjes te passen. In meisjeskleren voelde ik me relaxed en gespannen tegelijk, ik wist dat het raar was wat ik deed en vertelde er niemand over. Mijn ouders niet, mijn zus en broer niet. Dat was zinloos, want ik kende niemand zoals ik, ik had niet eens geweten hoe ik mijn verlangen had moeten verwoorden. Ik wist alleen dat ik op straat jaloers was op vrouwen die konden zijn wie ze waren, en bozig als ze hun vrouwelijkheid achteloos verborgen achter een slordige jeans en een T-shirt.

Toen ik op mijn 25ste op mezelf ging wonen, veranderde er weinig. Ik kocht vrouwenondergoed dat ik voor mijn vriendin verborg achter mijn sokken, van openheid was nog altijd geen sprake. Pas toen ik ging trouwen heb ik alle moed bijeengeraapt en gezegd: Je moet wel weten met wie je trouwt, ik ben iemand die het fijn vindt om vrouwenkleren aan te trekken. Mijn hart bonsde in mijn keel. Zij was de eerste tegen wie ik deze woorden hardop uitsprak. Ze reageerde verbaasd en laconiek: ze vond alles best zolang zij er maar geen last van had, zei ze. Ik had gehoopt op begrip, maar meer dan tolerantie bracht ze niet op. Misschien had ik toen onze relatie moeten beëindigen, maar ik was 33, het leven ging sneller dan ik. Voor ik het wist hadden we twee zoons. Hoe zou het voor hen zijn als ik ineens in een jurk tevoorschijn kwam? De angst verstoten te worden zat diep. Geen seconde hield ik rekening met positieve reacties. Toen mijn broer jaren eerder had verteld dat hij homoseksueel was, was mijn vader verbitterd. Al zijn hoop had hij op zijn hoogbegaafde oogappel gevestigd, als homo zou hij vast nooit meer dierenarts kunnen worden en een gezin kon helemaal niet. Zijn openhartigheid veranderde mijn broer van een prins in een paria, dat zou bij mij niet anders zijn.

Maar toen vier jaar geleden mijn moeder overleed en twee jaar later mijn broer een einde aan zijn leven maakte, begreep ik dat het tijd werd voor verandering. Noch mijn moeder, noch mijn broer waren gelukkig geweest en hadden het leven kunnen leiden dat ze wilden. Mijn broer hield niet van zichzelf en mijn moeder had zich de rol van huisvrouw en moeder laten opdringen, hoewel ze veel liever arts was geworden. Op de dag van haar dood stond ik op het perron van haar woonplaats. Ik dacht eraan hoe miskend en verongelijkt zij altijd was geweest. Ik moest iets aan mijn eigen situatie doen om niet te eindigen als zij. Zonder overdrijving had ik het gevoel dat ik al sinds mijn 10de in een donkere grot rondliep, zonder licht, op de tast zoekend naar de uitgang. Als ik nu niet zou laten zien dat ik een vrouw was, zou het waarschijnlijk nooit meer gebeuren.

Die middag keek ik naar mijn moeders levenloze lichaam, haar gezicht was kalm, met een mij onbekende, tevreden glimlach alsof ze blij was verlost te zijn van het aardse. In een droom, een week later, zwaaide ze naar me. Met haar oude reuma-armen in de lucht leek ze me vanuit het hiernamaals vol liefde het allerbeste en sterkte toe te wensen. Ik besefte dat niemand mij kende zoals ik in diepste wezen was, mijn eigen kinderen niet en ook de lieve vriendin niet die ik na mijn scheiding had leren kennen. Alle mensen in mijn omgeving had ik op een dwaalspoor gezet met een omhulsel dat niets met mij te maken had. Na een korte time-out in onze relatie waarin ik alles moest laten bezinken om zelf achter mijn besluit te kunnen staan, stuurde ik mijn vriendin een mail waarin ik haar liet weten liever als vrouw te leven: ‘Je moet weten wie ik ben.’

Mijn vriendin reageerde onmiddellijk, ze had al langer in de gaten dat me iets dwarszat en was zelfs opgelucht dat dit alles was, zoals ze zei: ‘Wat maakt het mij uit hoe je je kleed. Ik houd van je als man en als vrouw.’ Zo eenvoudig kon het dus zijn, al die jaren had ik hier tegenop gezien, en nu ineens loste alles zich als vanzelf op. Mijn vriendin gaf geen blijk van tolerantie, maar van werkelijke acceptatie. Ze dacht mee, moedigde me zelfs aan siliconen-inlegborsten te kopen en sinds een paar maanden ga ik nu dagelijks gekleed als vrouw. Ik houd van jurken en sieraden: vrouwelijk, niet extravagant. Samen kochten we mijn pruik en gisteren merkte ik voor het eerst hoe het is als een man naar je borsten kijkt. Ik ben begonnen met het laseren van mijn baardhaar en wil graag nog borstimplantaten. Maar mijn naam houd ik en chirurgische ingrepen hoef ik niet. Die piemel mag ook blijven, daar hebben we samen veel plezier van. Vorige week kwamen mijn volwassen zoons eten, zij waren de laatsten voor wie ik mijn mannenkleren nog aantrok, maar nu was ik helemaal gekleed als vrouw. Het werd een gezellige avond, zonder drama, een van hen zei: ‘Ik zie geen verklede vader, maar een vrouwelijke pa.’ Daarna aten we verder.’

Op verzoek van de geïnterviewde is de naam Sam ­gefingeerd.

Corine Koole is voor deze rubriek en de podcast Leve de liefde op zoek naar verhalen over álle soorten moderne relaties, over mensen van alle leeftijden met alle voorkeuren.

Meedoen? Mail een korte ­toelichting naar:

levedeliefde@volkskrant.nl

.
]]></description>
      <guid>https://volkskrant.nl/mensen/sam-durfde-niet-als-vrouw-te-leven-tot-zijn-moeder-overleed-ineens-loste-alles-zich-als-vanzelf-op~b84f8e04/</guid>
      <pubDate>Thu, 11 Nov 2021 00:00:00 +00:00</pubDate>
    </item>
    <item>
      <title><![CDATA[Ik zei die avond tegen hem: ‘Ik wil graag de concrete mogelijkheid om met andere mensen intiem te zijn’]]></title>
      <description><![CDATA[Marlene, 30

‘Alle hokjes zijn afgevinkt. Ik heb een superfijne relatie, een huis waar ik zolang ik maar wil, kan blijven wonen, een goedbetaalde baan, een rijk sociaal leven. Mijn relatie lijkt uitontwikkeld en nu is de enige logische vervolgstap een kind. De tijd tussen 20 en 30 jaar was de speeltijd, nu begint het serieuze werk. Maar ik weet niet of ik ze wil, kinderen, niet omdat ik niet van ze houd, maar omdat ik zo ongelukkig word van het kaarsrechte spoor waarop ik me vrijwillig, maar desondanks zonder enig voorbehoud op begeef. Er zullen vast mensen zijn die zeggen dat ik verlang naar een open relatie omdat ik verwend ben. En zelf twijfel ik soms ook aan mijn motieven, maar op andere momenten weet ik zeker dat de weerzin die ik voel bij het idee om de rest van mijn leven alleen met mijn eigen man intiem te kunnen zijn, meer is dan verveling. De mal waarin ik me al sinds het eind van de middelbare school bevind, maakt me opstandig, en geeft me het gevoel dat de weg die ik afleg niet de mijne is. Ik mocht van mijn ouders worden wat ik wilde, zolang ik maar zelfstandig was en van niemand afhankelijk. Mijn studie heb ik precies binnen de tijd voltooid, rond mijn 28ste vond ik, net als de meeste van mijn vriendinnen, een man van wie ik dacht, daar wil ik wel mee verder. En echt, ik houd van mijn vriend, maar waarom ziet ons bestaan er zo conventioneel uit? Waarom is er sinds de vorige eeuw zo weinig veranderd in het denken over relaties, over monogamie? We zouden onze horizonten kunnen verbreden door onszelf toe te staan zonder belemmeringen anderen te leren kennen. We hebben zo hard gevochten voor financiële onafhankelijkheid dat de seksualiteit er bij is ingeschoten, op dat gebied laten we ons nog altijd beteugelen door de regels van onze overgrootouders. Uit angst. Maar angst waarvoor?

Esther Perel (psychotherapeut,

red.

)zegt het ook: het is onmogelijk al je verlangens vervuld te zien bij één persoon. En ik vraag me af: wat is ertegen om de bevrediging van je verlangens te zoeken bij meerdere mensen? Het stomme is, het afvinken van de hokjes ‘werk, inkomen, relatie,’ schonk mij in eerste instantie een gevoel van veiligheid, maar greep me daarna al snel bij de keel. Net als de afgevinkte hokjes ‘spaargeld’ en mijn ‘deelauto van gerecyclede petflessen’, hoorden ze bij een vanzelfsprekende manier van leven die ik deelde met al mijn even bevoorrechte vrienden.

What the fuck

, waarom moet alles zo netjes? Waarom niet eens kiezen op basis van impulsiviteit en verwondering? Mijn vriend staat ook niet te popelen om een baby te krijgen, dat is het probleem niet. De kwestie is dat ik eigenlijk al mijn hele leven niets begrijp van monogamie, maar ik schrok me rot toen ik in het eerste half jaar van onze relatie een keer met een ander zoende en mijn vriend het daarna bijna uitmaakte. Zijn extreme reactie verbaasde me; hij is altijd rustig en relaxt, maar dit nam hij heel hoog op. Ik heb alles op alles moeten zetten hem ervan te overtuigen dat de betekenis van het zoenen niet was: ik vind jou niet meer leuk, maar simpelweg de ervaring an sich. Nieuwsgierigheid dus, dezelfde eigenschap die me goed maakt in mijn werk en in de sociale omgang. Tot vorig jaar zomer durfde ik er niet meer over te beginnen, maar ineens werd ik neerslachtig en ronduit ongelukkig. Op een avond zaten we naast elkaar op de bank. Wanhopig dacht ik dat het misschien beter was op mezelf te gaan wonen. Immers, als we niet langer vanzelfsprekend samen zijn, krijgt het onverwachte weer een kans.

Ik wilde altijd al meer seks dan hij. Dat speelde ook mee, mijn libido is hoger. Ik zei: we moeten dit oplossen, ik voel me bekneld, hoeveel ik ook van je houd. Toen deed zich een kans voor een campertje te kopen. In mijn eentje trek ik er nu regelmatig op uit, weg van de strakheid, het voorspelbare, het logische. In diezelfde tijd bracht ik een open relatie ter sprake. We waren thuis, ik zei: ‘Ik wil echt graag een open relatie.’ Ik wist dat hij het in theorie met me eens was – welk weldenkend mens kan immers voor inperking van elkaars vrijheid zijn? We hadden er wel eens gesprekken over gehad, hoe monogamie eigenlijk in strijd is met de persoonlijke ontwikkeling waar onze generatie zo aan hecht. Maar theorie is iets anders dan praktijk. Ik zei die avond: ‘Ik wil graag de concrete mogelijkheid om met andere mensen intiem te zijn.’ Hij dacht even na, zei toen: ‘Ja, dat snap ik. Ik snap dat die vrijheid belangrijk is voor je, en ik denk dat het kan. Juist in een veilige relatie als de onze. Dit past bij ons.’ Als ik hem toen de ideale woorden in de mond had kunnen leggen, had ik ze niet beter kunnen kiezen. En toen ik een maand later met de camper weg was en een aardige jongen tegenkwam die graag wilde zoenen, heb ik dat gedaan. Het was niks spectaculairs, maar het feit dat ik dit zonder stiekem gedoe kon doen, maakte me zo intens gelukkig. Toen ik het de volgende dag aan mijn vriend vertelde, antwoordde hij iets in de trant van: dit wilde je graag, ik hoop dat het fijn was, vertel me er meer over.

Cynisch zou je kunnen zeggen, dat ik hiermee nu het zoveelste hokje heb afgevinkt, maar dit nieuwe hokje is geen duurzame auto of een huis. Mijn vriend begreep me echt. De vrijheid om te worden wie ik wilde zijn, was altijd ommuurd door ‘hoe het hoort’. Dit nieuwe hokje heeft die begrenzing niet. We wonen nog steeds samen en zelf experimenteert hij ook voorzichtig met andere vrouwen. Het is spannend om te merken dat minder geboden niet leidt tot meer onzekerheid, maar juist tot meer wederzijds verlangen. Het gevoel van beklemming is weg.’

Op verzoek van de geïnterviewde is de naam Marlene ­gefingeerd.

Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden met alle voorkeuren.

Meedoen? Mail een korte ­toelichting naar:

deliefdevannu@volkskrant.nl
]]></description>
      <guid>https://volkskrant.nl/mensen/ik-zei-die-avond-tegen-hem-ik-wil-graag-de-concrete-mogelijkheid-om-met-andere-mensen-intiem-te-zijn~bbcfc9f6/</guid>
      <pubDate>Thu, 4 Nov 2021 00:00:00 +00:00</pubDate>
    </item>
    <item>
      <title><![CDATA[Hoe weet je al als tiener wie er de rest van je leven bij je past?]]></title>
      <description><![CDATA[Hannah (32):

‘Ik leerde mijn vriend kennen toen we allebei 16 waren en steeds kwam er, als vanzelf, weer een volgende dag, maand bij, tot we nu al ons halve leven samen zijn. Vreemd eigenlijk, hoe kan je nu in je tienerjaren al weten wie er de rest van je leven bij je past? Na de middelbare school ging hij naar het ROC, ik naar de universiteit. We hadden de sleutel van elkaars kamer, en als we zin hadden om met onze eigen vrienden te gaan stappen deden we dat. Ik heb weleens gezoend met een ander en hij ook, maar dat heeft eigenlijk nooit tot problemen geleid. We dachten: als het een keer gebeurt dan is dat maar zo, aan het einde van de avond komen we terug bij elkaar. De dreiging van eventuele verliefdheden beschouwden we als zo vanzelfsprekend, dat het geen dreiging meer was. Sterker, als er geen sancties staan op zoenen met een ander, als verliefd worden op iemand anders geen blijvende consequenties heeft, is de verboden vrucht gewoon zomaar een vrucht. Niet dat we dat bewust zo bedacht hebben, nee, er ligt geen enkele theorie aan de basis van onze relatie. We leven volgens een ongeschreven overtuiging dat je samen meer verbonden bent als je inziet dat je nooit dezelfde bent.

Mijn vriend maakt deel uit van de alternatieve

scene

van de plattelandsomgeving waar we wonen, en als ik een keer niet meega naar een feest in zo’n leegstaande loods, vindt hij dat prima. En als hij een nacht niet thuiskomt en ik hem pas de volgende ochtend om 11 uur zie, is dat ook goed. Als dat gebeurt, betekent dat overigens bijna nooit dat-ie met een vrouw is geweest, maar gewoon dat het te laat was om nog naar huis te gaan. Dat hij in zo’n nacht weleens nieuwe vrienden maakt, van welk geslacht dan ook, lijkt me niet meer dan logisch. Ik weet: hij is toch van mij. Dat is al zo sinds 2005, toen ik hem als beste vriend van mijn ex-vriendje op een Franse camping veroverde, en ik mijn ouders overhaalde om mij nog een paar dagen in mijn eentje bij hem te laten blijven. Onze band is zo hecht en tegelijk zo elastisch, die kan eenvoudig niet knappen. Nieuwsgierig naar zoveel jeugdige gebondenheid, vragen mijn vriendinnen weleens: en jij, heb jij dan ook mannelijke vrienden? Jazeker heb ik die, en die houd ik ook niet verborgen. Een ander ineens heel leuk vinden, kan gebeuren, en dat het nooit is gebeurd, komt denk ik simpelweg omdat we dat gevaar nuchter accepteren en we het daarmee eigenlijk bij voorbaat onschadelijk maken. Met elkaar ‘iets gunnen’ heeft het niks te maken, eerder met hoe wij zijn; onze openheid is slechts een klein aspect van wat ons bindt. Eerlijk gezegd ben ik veel trotser op het feit dat we onze relatie al zestien jaar vormgeven, zonder ons iets aan te trekken van een buitenwereld die kinderwensen, carrièregerichtheid en gelijkwaardige maatschappelijke status voorschrijft.

Mijn vriend heeft een licht autistische stoornis, dat is nog niet zo lang geleden gediagnosticeerd, en direct daarna begon ik bij veel eigenschappen te denken, is dit zijn autisme of is hij het zelf? Die goudeerlijkheid die ik zo bewonder, is dat misschien niet gewoon een ziektebeeld? Tot ik inzag dat die twee niet te scheiden zijn. Ik ben dolblij dat hij zo eerlijk is, nooit anderen naar de mond praat en mensen meteen te hulp schiet als er wat aan de hand is. En als hij zijn sokken naast de wasmand gooit in plaats van erin, kan ik pislink worden, maar ook gewoon mijn schouders ophalen. Wij willen allebei liever geen kinderen, houden van wandelen en hebben niks met nieuwe spullen. Dat alles samen maakt dat ik duizend procent zeker weet dat we de rest van ons leven samen zullen blijven. In zestien jaar hebben we samen zo’n lange weg bewandeld, dat alleen grote twijfels worden besproken en pietluttige ruzies geen kans krijgen. We zeggen nooit: wat je gisteren zei, vond ik niet zo aardig. Nooit: ruim je rotzooi op. Laatst vroeg hij wel: weet je zeker, Hannah, dat je verder wilt met mij? We liepen buiten, hij begon te huilen: ‘Jij ontwikkelt je maar door en ik zit thuis met mijn Wajong-uitkering.’ Ik begrijp hoe lastig het voor hem is dat zijn hoofd ongefilterd gedachten en impulsen doorlaat, waardoor hij moeite heeft een baan te behouden. Maar hij staat natuurlijk helemaal niet stil. Ja, als ik werk, is hij thuis en doet niets anders dan lezen. Maar als ik ’s avonds thuiskom, maakt hij het eten klaar en steeds als-ie naast me naar een kastje reikt, raakt-ie me even aan, een kus in mijn nek, een streling langs mijn rug. En dan begint hij te vertellen over bijvoorbeeld een artikel dat hij die dag las over een supersnelle Russische raket en hoe hij de rest van de dag alles heeft opgezocht over raketten. Even denk ik: wat kan mij die raket schelen, maar zijn begeestering is zo aanstekelijk dat ik wel enthousiast moet raken. Waarom zou ik een hbo’er willen, een manager met de nieuwste auto, als ik een man heb die intens blij kan worden van willekeurige nieuwe kennis? Zelf werk ik ook alleen om te leven, een carrière laat me koud. Ik wil tijd doorbrengen met vrienden, en met de spastische vrouw uit het dorp die ik wekelijks help bij het naar bed gaan.

Samen houden we van het kleine, stille, overweldigende, zoals een vroege ochtend in een open plek in het bos. Vorige week hadden we er de wekker nog voor op half 6 gezet, onze rugzakken gevuld met waterflesjes en boterhammen. Vanaf een bankje in het bos hier vlakbij – de hei was toen nog paars – zagen we de reeën wakker worden en de zon opkomen. Één keer stootten we elkaar zwijgend aan: zie je die konijntjes daar? Allebei zielsgelukkig.’

Op verzoek van de geïnterviewde is de naam Hannah ­gefingeerd.

Corine Koole is voor deze ­rubriek en de gelijknamige podcast op zoek naar verhalen over álle soorten moderne ­relaties, over mensen van alle leeftijden en met alle voorkeuren. Meedoen? Mail een korte ­toelichting naar: deliefdevannu@volkskrant.nl

Luister naar de podcast ­Moderne liefde op volkskrant.nl/deliefdevannu

Meedoen? Mail een korte ­toelichting naar: deliefdevannu@volkskrant.nl
]]></description>
      <guid>https://volkskrant.nl/mensen/hoe-weet-je-al-als-tiener-wie-er-de-rest-van-je-leven-bij-je-past~bfdef016/</guid>
      <pubDate>Thu, 28 Oct 2021 00:00:00 +00:00</pubDate>
    </item>
    <item>
      <title><![CDATA[Hedwig: ‘Geef mij maar een jonge, speelse geest in een lenig ­lichaam’]]></title>
      <description><![CDATA[Hedwig (69):

‘Acht jaar geleden verhuisde ik voor Buitenlandse Zaken naar Jakarta, waar ik werkte op de ambassade. Mijn nieuwe huis had vijf kamers, een zwembad en een enorme tuin. Ik had 24 uur per dag bescherming. Yanto was een van de bewakers. Al direct bij de eerste ontmoeting vroeg hij me zonder enige Aziatische onderdanigheid om een televisie, want in de portiersloge waar de bewaking de wacht houdt, kan een dag lang duren. Hij vraagt om een tv, dacht ik geamuseerd, wat brutaal. Hij wilde ook weten wanneer mijn verjaardag was – we bleken allebei Kreeft te zijn. Het was fijn om iemand te hebben met wie ik af en toe een praatje kon maken; deze jongen was de enige in dat enorme huis die Engels sprak. Maar na een paar maanden vertrok hij weer. Hij had promotie gemaakt, vertelde hij. Dat verbaasde me niet.

‘Na 30 jaar bij BZ wist ik dat ondersteunend personeel ieder kwartaal wordt vervangen, want er zouden anders weleens ongewenste amoureuze relaties of juist problemen kunnen ontstaan. Mijn leukerdje werd supervisor en ik verloor hem uit het oog, tot ik hem een paar maanden later ineens tegenkwam in het straatje achter de Nederlandse ambassade. Ik was op mijn hakken op weg naar mijn chauffeur, die gehurkt langs de weg met collega’s bami zat te eten, toen ik hem zag staan. ‘Maar zeker ken ik je nog’, antwoordde ik op zijn vraag of ik hem nog kende. Hij werkte inmiddels voor de Zwitserse ambassade, pal naast de Nederlandse, en in de weken erop zag ik hem vaker. Op een dag vroeg hij: ‘Kunnen we elkaar eens op een andere plek ontmoeten?’ ‘Dat is goed’, zei ik, alsof ik dagelijks dit soort verzoeken kreeg van ex-werknemers, en drie weken later stuurde hij een bericht met een nogal erotische boodschap. Dus toch. Ik had al wat zitten wachten, drie weken is best lang, maar daar waren de woorden dan. Ik nodigde hem uit bij mij thuis, wat voor hem niet gemakkelijk was, want daarvoor moest hij zich aanmelden bij zijn voormalige collega’s. Het logboek, waarin alle aankomst- en vertrektijden van de gasten worden genoteerd, had ik toen gelukkig al afgeschaft, anders had ik hem nog meer in verlegenheid gebracht.

Eenmaal binnen leek al zijn bravoure verdampt. Voor me stond een bedeesde moslimjongen met grote ogen in een spijkerbroek en bruin jack. Ik was zijn voormalige baas, een Europese atheïstische vrouw. Hij kende mijn leeftijd; ik was bijna twee keer zo oud als hij. ‘Wil je wat drinken?’, vroeg ik. ‘Heb je wijn?’, vroeg hij. ‘Ik heb nog nooit wijn gedronken.’ Opnieuw verraste hij me. We namen plaats in de tropische tuin bij het zwembad, staken de muskietenverdelgers aan. Hij kende alle roddels over de hele ambassade, hij maakte me aan het lachen, en ineens zoenden we. Hij beweert nog steeds dat ik ben begonnen, en dat is heel goed mogelijk, want ik dacht: ja, hij is hier natuurlijk niet alleen voor de wijn gekomen. Zesentwintig jaar jonger dan ik, maar ik dacht er niet over na, ik heb mijn leven lang jongere mannen gehad. Status en macht zouden erotiseren, maar na al die jaren tussen grote ego’s te hebben gewerkt ben ik daar alleen maar ongevoeliger voor geworden. Geef mij maar een jonge, speelse geest in een lenig lichaam, dan mogen al mijn vriendinnen George Clooney hebben. Mijn lieverd is piepjong, met mooie ogen, en ontzettend grappig.

Hij bleef die nacht slapen en in de maanden erna bleef hij me opzoeken. Ik vroeg op een dag: ‘Ben je eigenlijk getrouwd?’ ‘Ja’, antwoordde hij meteen, ‘en ik heb twee kinderen.’ Hij zei niet, zoals ik mannen zo vaak heb horen zeggen: ‘Getrouwd? Hm, eh, ja, maar dat stelt niks voor.’ Of: ‘Getrouwd? Ja, nog wel, maar mijn vrouw en ik slapen al jaren niet meer samen.’ Zijn onbekommerde eerlijkheid trof me. Maar ik schrok wel. Ik zei: ‘Dan moeten we stoppen, ik begin al behoorlijk gehecht aan je te raken, alsjeblieft, doe me geen pijn. Laten we ophouden nu het nog kan.’

Ongeveer in diezelfde tijd ontdekte zijn vrouw al onze berichten op zijn telefoon. Er volgde een pittig gesprek tussen hem en zijn schoonfamilie, die hem altijd al een slechte

catch

had gevonden, want bewakers staan niet bepaald hoog in maatschappelijk aanzien. Hij moest kiezen tussen mij en zijn vrouw en koos voor mij. Op de ambassade werd besmuikt geginnegapt over de ‘toyboy’ die bij me introk, maar ik haalde mijn schouders op, en zweeg over al die mannen met hun veel jongere Indonesische vrouwen, waar niemand ook maar één wenkbrauw over ophaalde.

Ik stelde netjes een samenlevingscontract op, om hem te beschermen, en hoewel dat eigenlijk helemaal niet de bedoeling was, heb ik hem na mijn pensionering meegenomen naar Nederland. Hij wilde met zijn tweeën in Jakarta blijven, maar wat moest ik daar toen mijn werk ophield? In die vieze ongezonde stad zonder kennissen, met alleen ex-collega’s? In Nederland woont mijn familie, die overigens nauwelijks opkeek van mij en Yanto. Anderen wel. ‘Hij is uit op je geld’, zeiden mijn vriendinnen, die zelf alleen hun hoofd omdraaien voor advocaten en artsen, en dus voor George Clooney. Maar ben ik heel arrogant als ik denk ook zonder geld leuk genoeg te zijn voor hem? Ik heb altijd een turbulent liefdesleven gehad, met veel drama en hartstocht, nu is het rustig, liefdevol. Ik mis het jachtige, die uitputtende gelaagdheid die relaties kunnen hebben, geen seconde.

Zijn ex-vrouw is inmiddels hertrouwd, zijn dochter studeert journalistiek en komt hier binnenkort op vakantie. ‘Maar ben je dan niet bang dat hij je verlaat?’, vroeg een vriendin laatst, alsof wanneer ik ‘ja’ zou zeggen, alles voor haar op zijn plaats zou vallen. ‘Dat zou heel stom van hem zijn’, antwoordde ik, ‘want we hebben het zo leuk samen.’ En dan nog, moet ik hem vastbinden? Ik houd van alles wat hij is. De vrolijke jongen, de afwasser in de restaurantkeuken, de zorgzame man. En als hij Allah dankt dat hij werk heeft gevonden, antwoord ik: ‘Jo, maar wie heeft je sollicitatiebrief geschreven?’ Dan lacht hij, pakt mijn hand, kijkt ernaar en zegt: ‘Je nagels zijn net zo hard als je karakter.’ En ik lach voluit mee.’

Op verzoek van de geïnterviewde is de naam Hedwig ­gefingeerd.

Tijden veranderen, en liefde en seksualiteiten veranderen mee. De moderne liefde kent zoveel meer vormen, open relaties, diepe vriendschap met een ex, online liefde, non-binaire liefde, liefde voor een donorouder. Corine Koole is voor deze rubriek en een podcast op zoek naar verhalen over álle soorten liefde, over mensen in alle leeftijden en alle voorkeuren.

Meedoen? Mail een korte ­toelichting naar:

moderneliefde@volkskrant.nl

.
]]></description>
      <guid>https://volkskrant.nl/mensen/hedwig-geef-mij-maar-een-jonge-speelse-geest-in-een-lenig-lichaam~b7ea187c/</guid>
      <pubDate>Thu, 21 Oct 2021 00:00:00 +00:00</pubDate>
    </item>
    <item>
      <title><![CDATA[Dirk (60) werd verliefd op een dertiger, maar dat bleef onbeantwoord. Toch genoot hij van hun speciale band]]></title>
      <description><![CDATA[Het was in de zomer van 2017, ik had me ingeschreven voor een groepsreis naar Iran, wat natuurlijk een beetje merkwaardig was: wie gaat er als gay nou vrijwillig naar een land waar op homoseksualiteit de doodstraf staat? Mijn enige excuus was mijn nieuwsgierigheid en daarin bleek ik niet de enige. Op Schiphol viel tussen de andere deelnemers onmiddellijk een heel leuke jongen op, ik schatte hem een jaar of 32. Hij zat gebogen over zijn telefoon. Het gezelschap leek hem maar matig te interesseren. Af en toe keek hij op, maar zonder direct van plan te zijn zich met ons te mengen. Het was duidelijk dat deze groepsreis voor hem meer een vehikel was om een moeilijk toegankelijk land te bereizen, dan een manier om vrienden te maken. Dat maakte hem voor mij misschien nog aantrekkelijker. Toen de anderen zich begonnen voor te stellen, noemde hij zijn naam. Wat is hij knap, dacht ik, en gay. Eenmaal in Teheran, trokken we als vanzelf naar elkaar toe. ’s Ochtends stond hij vroeg op om te gaan fotograferen en al snel ontstond de gewoonte om daarna met zijn tweeën de dag door te brengen. Op straat wezen we elkaar op mooie gebouwen en stootten we elkaar aan als we mooie jongens zagen, we dronken thee bij gastvrije Iraanse families , werden gezworen kameraden en lieten ons in restaurants, waar wij los van de groep een hoekje zochten, de heerlijkste gerechten voorschotelen. Vooral het Iraanse lamsvlees viel bij ons beiden in de smaak. Daarna rookten we een shishapijpje.

Werd ik verliefd? Dat is moeilijk te zeggen. Op den duur zeker wel, ook al liet hij er vanaf het eerste moment geen twijfel over bestaan dat hij mij te oud vond. Hij viel op jonge jongens. Zelf had ik me al jaren neergelegd bij mijn ongeschiktheid voor relaties, ik had ik al 13 jaar geen lange romantische verhouding meer gehad. In mijn eentje was ik veel gelukkiger. Al te sterke banden, of die nou met familie, vrienden of minnaars waren, maakten van mij al snel een pleaser. Ik vroeg me weleens af: hoe doen anderen dat, hoe voorkom je dat je helemaal uitvloeit als je een relatie hebt? Het had me jaren psychotherapie gekost om daar mee te dealen. Maar nu werd ik toch verliefd. Ik was totaal vergeten hoe het voelde, zo roezig, ik verloor mijn hoofd. Maar ook dit gunde ik mezelf. Ik wist best dat de verliefdheid niet wederzijds was. Hij knipoogde naar me en raakte me aan, om daarna meteen duidelijk te maken dat het nooit iets tussen ons zou worden:

‘This ain’t gonna happen

,’ lachte hij dan. Maar ik vond het prima en zelfs vermakelijk hoe zijn vleierijen en plagerige afwijzingen elkaar bijna symfonisch afwisselden. Ik was tevreden en gelukkig met deze nieuwe vriendschap-met-een-twist. Niet vanwege de kruimel lichamelijk affectie die ik ervoer, maar door het totaal. Het onverwachte verliefd zijn, was gewoon heel erg leuk. En wat had hij mooie tanden en mooie ogen. En wat kon ik blozen als een 16-jarige en wat was ik dan ineens verbijsterend onzeker.

Drie jaar heeft dit geduurd. Nooit hebben we gezoend of seks gehad. Drie jaar lang ben ik verliefd gebleven. Na thuiskomst in Nederland waren er – zeker in het begin – perioden waarin we dagelijks meermaals contact hadden; als ik niet snel genoeg reageerde op zijn app, stuurde hij er meteen achteraan: heb je het druk, is er iets? Ook met zijn ouders kon ik goed overweg. Die hadden meteen door dat er iets speelde toen ze hem kwamen halen van Schiphol, en stelden na een gezellige koffie samen, voor eens met zijn vieren af te spreken. Drie jaar lang zijn hij en ik erg bij elkaar betrokken geweest. De weekenden brachten we samen door, we gingen met zijn tweeën naar Parijs en toen mijn ouders kort na elkaar overleden, was hij er. We hadden een verbond zonder naam, een innige vriendschap dacht ik. En meer wílde ik ook helemaal niet. Het verliefdheidsgevoel was een bonus, iets dat erbij kwam, zonder er iets mee te willen. Maar het is alsof aan verliefdheid zo krankzinnig veel waarde wordt gehecht, dat je gewoon niet wordt geloofd als je laat blijken er verder niets aan te willen verbinden. Dat past niet in onze gezamenlijke manier van denken over liefde, lijkt het. Ik merkte het aan mijn omgeving; er waren er die medelijden met me hadden omdat ik zo gek op hem was. Een vriendin zei: ‘Hij is jouw liefde niet waard’. Wat een misverstand. Alsof elke onbeantwoorde verliefdheid pijn zou doen en dus vermeden dient te worden, alsof verliefdheid en liefde verre te prefereren zijn boven goede vriendschap. Zo zie ik dat helemaal niet, ik leef niet voor niets alleen, maar in haar ogen nam ik ‘slechts’ genoegen met vriendschap, waar ik recht had op liefde. Mijn vriendschap met hem werd gezien als tussenstation, een manier de tijd door te komen, in afwachting van de grote liefde. Niet iets met een autonome waarde.

Maar mijn pijn kwam toch. Onvoorzien en hevig. En hijzelf bleek de grote veroorzaker. En niet alsnog, omdat hij me afwees als minnaar, maar omdat hij mij uiteindelijk de vriendschap ontzegde. Na drie jaar kreeg hij serieuze verkering en kapte alles met mij af. Eind 2019 nodigde ik hem nog uit voor onze gebruikelijke kerstlunch, maar hij antwoordde koeltjes dat hij pas half januari tijd had. In de drie voorbije jaren hadden we alle avontuurtjes die we met anderen hadden met elkaar tot in de meest kinky finesses gedeeld, en nu hij een serieuze relatie had sloot hij mij buiten. Ik voelde me gekwetst. Dat hij met mijn verliefdheid gespeeld had, kon me niks schelen. Maar zoals hij nu onze vriendschap verkwanselde, omdat ik kennelijk opeens stikjaloers zou zijn en dus een bedreiging vormde voor zijn prille relatie, nam ik hem zeer kwalijk. De starheid waarmee over liefde wordt gedacht en de behoefte van mijn goede vriend die te begrenzen met regels en illusies, verdreef onze prachtige vriendschap naar een oneervolle laatste plaats. Zo ontzettend jammer. Ik heb nooit meer iets van hem gehoord.’

Op verzoek van de geïnterviewde is de naam Dirk ­gefingeerd.

Tijden veranderen, en liefde en seksualiteiten veranderen mee. De moderne liefde kent zoveel meer vormen, open relaties, diepe vriendschap met een ex, online liefde, non-binaire liefde, liefde voor een donorouder. Corine Koole is voor deze rubriek en een podcast op zoek naar verhalen over álle soorten liefde, over mensen in alle leeftijden, samenstellingen en vormen.

Meedoen? Mail een korte ­toelichting naar:

moderneliefde@volkskrant.nl

.
]]></description>
      <guid>https://volkskrant.nl/mensen/dirk-60-werd-verliefd-op-een-dertiger-maar-dat-bleef-onbeantwoord-toch-genoot-hij-van-hun-speciale-band~b65db75c/</guid>
      <pubDate>Thu, 14 Oct 2021 00:00:00 +00:00</pubDate>
    </item>
  </channel>
</rss>
