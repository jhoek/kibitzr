<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Die knappe geitenboerin maakte met haar korte oogcontact een onmiddellijk verlangen los’]]></title>
      <description><![CDATA[<p>Noortje (44): ‘Zes jaar geleden vertrok ik met man en kinderen naar het platteland van Frankrijk. We zegden onze baan op, verkochten ons huis en gingen tijdelijk op een camping wonen, in afwachting van een nieuwe woning. Die bleek moeilijker te vinden dan we hadden gedacht. Het was juni, nog een paar weken en het toeristenseizoen zou beginnen en dan zouden we van de camping worden gezet. Maar de euforie over het avontuur waarin we ons hadden gestort, was vele malen groter dan onze zorgen. Op een dag was op het terrein een marktje. Er stond een wijnboer, iemand met foie gras en achter de kaasstal stond een geitenboerin. Ze was ongeveer net zo lang als ik, droeg een blauw loszittend bloesje en een kaki kort broekje met stevige schoenen. Haar ogen raakten me tot ver voorbij de mijne, alsof ze me wilde. Ik heb vroeger vaak gedacht dat ik mijn leven zou doorbrengen met een vrouw. Voor ik mijn man leerde kennen had ik diverse flings en een paar vaste relaties met vrouwen. Maar toen ik hem ontmoette, was het of al mijn losse eindjes verbonden werden. Ik wist heel zeker, ook al is hij zestien jaar ouder dan ik: met hem wil ik altijd samen zijn, met hem wil ik kinderen. Een gevoel van vrijheid en verbondenheid dat sinds ons vertrek alleen maar sterker was geworden. En nu stond ik daar op die Franse camping oog in oog met een knappe geitenboerin die met haar korte oogcontact een onmiddellijk verlangen losmaakte. Wat doen we als ik toch ineens weer een vrouw tegenkom, had ik mijn man in het begin van onze relatie weleens gevraagd. ‘Dat zien we dan wel, daar komen we wel uit’, had hij geantwoord. Ik liep terug naar de tent. In een soort poging van mijn vondst onze vondst te maken en mezelf daarmee van iedere verdenking te ontdoen, zei ik tegen mijn man: je moet nu even naar de markt lopen, daar staat een ongelofelijk aantrekkelijke geitenboerin. Hij keek even op van zijn stapel papieren die nog ingevuld moesten worden en zei: regel haar nummer maar. Dat deed ik. Ze nodigde me uit op de boerderij. Mag ik dan mijn man en kinderen meenemen?, vroeg ik. Dat mocht. En zo gebeurde het dat we een paar dagen later met zijn vieren door de beboste heuvels naar de geitenboerderij reden. Mijn man maakte een wandelingetje met de kinderen over het erf en ik hielp haar bij het melken van de geiten. Ze had sterke armen en benen en de manier waarop ze met de dieren omging was zo vloeiend dat het leek of zij en de kudde elkaar volledig begrepen. Zij was één met de aarde en het land waar ik net was komen wonen. Ze had fijne, kleine borsten en een mooie lach en tijdens het melken viel me op dat haar handen ruw en zacht tegelijk waren. Zelfs haar gereserveerdheid – ze vroeg niet veel en gaf spaarzaam antwoord op mijn vragen – kwam me aantrekkelijk voor en in stilte noemde ik haar ‘mysterieus’. Op dat moment, tijdens die eerste echte ontmoeting, bleef ik rustig. Er was nog niks gebeurd, en misschien zou er helemaal niets gebeuren. Ik kon me veilig verschansen achter mijn rol van buitenstaander en echtgenoot en zolang niemand zag hoezeer ze me van streek maakte en bezighield, was er niets aan de hand. Ze roerde door de wrongel. Ik was verliefd. De weken erna probeerde ik haar te vergeten, bewust zette ik haar nummer niet over op mijn nieuwe Franse telefoon. Zij ging een tijdje met vakantie, wij vonden een huis en waren druk met de verhuizing. Tot aan het einde van de zomer de telefoon van mijn man ging, hij overhandigde die aan mij: ‘Je geitenboerin.’ We spraken af te gaan eten, liepen hand in hand het restaurant uit, we spraken af te gaan wandelen en lagen boven op een heuvel in het gras naast een oud chateau. Haar gebruinde gezicht dicht bij het mijne, de ogen die plots alle kleuren tegelijk leken te hebben: blauw, grijs, groen, bruin. We zoenden, raakten elkaar aan. De keer erop zei mijn man: neem een schone onderbroek mee, waarmee hij nadrukkelijk toestemming leek te geven voor een nachtje logeren. Vanaf dat moment was ik onhoudbaar, ik werd stapelgek op haar. Met mijn man sprak ik af dat ik 24 uur per week met haar zou mogen doorbrengen. In het begin vond hij de gedachte van mij met een vrouw zelfs opwindend, maar dat sloeg om toen ik al snel alleen maar oog had voor haar en ik de zes dagen met hem louter begon te zien als opmaat naar die ene zevende dag. Ik vond dat ik moest kiezen: mijn man of haar. En toen ik niet kon kiezen vroeg ik hun te kiezen. Maar geen van beiden wilde voorwaarden stellen aan hun liefde voor mij. Vrienden zeiden tegen mijn man: wat knap dat je Noortje zo vrij kunt laten. Maar veel keuze had hij natuurlijk niet. Als hij me zou inperken, was hij me kwijt. De basis van onze relatie was immers vrijheid en avontuur. Het besluit Nederland te verlaten kwam daaruit voort. Toen ze jarig was, wilde ik naar haar toe. ‘Je bent eergisteren toch al geweest, dit vind ik niet leuk’, mopperde mijn man. ‘Snap ik’, antwoordde ik, ‘sorry, maar ik ga toch.’ Bijna twee jaar heeft deze deelrelatie geduurd. Tot ik haar – ze was inmiddels 60 kilometer verderop gaan wonen – op een dag met een zwaar gemoed met de trein opzocht. Het zat me dwars dat ze zich nooit helemaal wilde laten kennen. Wanneer ik met haar wilde praten over het waarom van alles, ons leven, de reden van onze ontmoeting, haalde ze haar schouders op en zei: er is geen waarom, dingen gebeuren gewoon. Ze had een nuchterheid die haar ondoorgrondelijk maakte en die misschien wel alles van doen had met haar liefde voor dieren en de natuur; dat aardse wat ik zo aantrekkelijk had gevonden.Op het Franse stationnetje stonden we samen in de julihitte. Ze rook naar munt en tijm en huilde toen ik zei dat dit voorlopig mijn laatste bezoek was.’ Op verzoek van de geïnterviewde is de naam Noortje ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/die-knappe-geitenboerin-maakte-met-haar-korte-oogcontact-een-onmiddellijk-verlangen-los~b8048388/</guid>
      <pubDate>Fri, 3 Mar 2023 00:00:00 +00:00</pubDate>
    </item>
    <item>
      <title><![CDATA[‘Ik wilde beide zijn, dat knappe zorgeloze meisje én de vrouw en moeder’]]></title>
      <description><![CDATA[<p>Antoinette (68): ‘Ja hoor, daar was de jongen met de grijze trui op Schoolbank.nl. Hij had mijn profiel bekeken. Ineens herinnerde ik me hem weer. 36 jaar geleden hadden we op de pabo een korte relatie. Tijdens een schoolfeest hadden we zomaar ineens gezoend, maar toen in de maanden erna bleek dat hij in de weekenden ook met andere meisjes zoende, hield ik het voor gezien. Een gebroken hart had ik geenszins. Achteraf gezien had ik sowieso een beetje een vreemd idee over de liefde. Als ik me niet ergerde aan iemand, dacht ik al dat ik verliefd was. Nu was het 2010, waren wij allebei getrouwd en hadden we kinderen. Ik wilde weten hoe het met hem ging en stuurde zonder enige bijbedoeling een foto van mezelf; een beetje argeloos. Hij reageerde meteen: o, wat ben je mooi. Die paar woorden maakten het verschil. Wat-ben-je-mooi; ze maakten van een oud-klasgenoot met wie ik in 1972 een fling had een volwassen man met oog voor mij. Ik voelde me gevleid. Hij stuurde een filmpje terug. Ik schrok van zijn donkerblauwe bodywarmer met een merkje. Waarom had hij juist die aangetrokken? Of was hij iemand die niet nadacht over een eerste indruk? Beide opties maakten hem niet bepaald aantrekkelijk, en deden me giebelen. Wat was dit, waar was ik mee bezig? Toch ging ik door. Hij eindigde ieder bericht met een referentie aan mijn uiterlijk en wilde dat we elkaar zouden ontmoeten. Op een dag verhuisde hij zijn hoogbejaarde moeder naar een plek bij mij in de buurt. We spraken af. Ik besloot iets eerder te vertrekken zodat ik hem vanuit de verte kon bespieden om te zien of dit stiekeme gedoe de kool wel waard was. Hij droeg geen grijze trui, noch de bespottelijke bodywarmer, maar had nog steeds de lichte oogopslag van vroeger. Ik parkeerde om de hoek, sms’te hem: ik sta bij de fietsenwinkel. Aan de ontmoeting was maandenlang druk sms-verkeer voorafgegaan. Wat de opgebouwde spanning meer betekende dan alleen de spanning zelf, geen idee. Wat ik verwachtte wist ik evenmin. Vermoedelijk vond ik het toen vooral leuk iemand te ontmoeten die mij kende uit de tijd dat ik aan de rand van mijn leven stond, toen ik een hippie van 18 was en blowde. Bij de fietsenzaak stapte hij uit, groot en blond; ook de helblauwe ogen herinnerde ik me. We liepen wat door de stad, hij kocht een bangle-armband voor in mijn verzameling en in een parkje begon hij me te zoenen. Hij was talig, attent, intellectueel. Een beetje zoals al mijn vriendjes van voor de tijd dat ik mijn man leerde kennen, die vooral heel lief en zorgzaam is. En al binnen een paar weken stelde hij voor: laten we allebei scheiden, we hebben nog 25 jaar om samen door te brengen. Mijn man vertelde ik niks over onze ontmoetingen die overal in Nederland plaatsvonden, waar mijn schoolvriend ook maar voor zijn werk moest zijn. Ik suste mijn geweten door die afspraakjes te combineren met een bezoek aan een vriendin of een oud-collega, en vertelde thuis dan alleen daarover. In Utrecht, Apeldoorn, Gorinchem, Deventer lunchten we, gingen naar musea, liepen wat rond, en genoten ervan als anderen dachten dat we een stel waren. Een hotelkamer boekten we nooit, dat kwam niet eens ter sprake. Eén keer ben ik bij hem thuis geweest, ik dacht: nu gaat het gebeuren. Maar zijn zoon bleek ieder moment thuis te kunnen komen. Eens vertelde hij dat hij zijn vrouw had opgebiecht dat hij verliefd was, het verraste me. Ik vond het heerlijk om weer het meisje van vroeger te zijn, maar waarom zou ik mijn man daarvoor opgeven? Het moest toch mogelijk zijn een man en een vriend te hebben zonder dat de een de ander in de weg staat? We hadden niet eens seks, ik kon eerlijk zeggen dat ik niet vreemdging. ‘Stop met mij’, schreef ik hem, toen zijn vrouw op een dag verdrietig een van onze appwisselingen las. Zo zijn er vaker momenten geweest in die twaalf jaar dat we het ‘uitmaakten’, maar telkens had ik meteen erna spijt. De eerste keer zat ik huilend achter het stuur en merkte dat ik verliefder was dan ik had willen toegeven. Afscheid nemen zou betekenen: afscheid nemen van mijn plotseling hervonden jeugd, en dit keer voorgoed. Ik wilde beide zijn, dat knappe zorgeloze meisje en de vrouw en moeder. Thuis blies mijn man het stof van onze meer dan dertig jaar oude sluimerende grote liefde, alsof mijn opwinding op hem oversprong. Hij begon weer dingen te zeggen als: wat hebben we het geweldig samen en ‘ik hou van je’. Ook de klasgenoot zei: ik zal er altijd voor je zijn. Eind 2014 kreeg hij een hartstilstand. Hij lag al drie dagen in het ziekenhuis toen hij me belde. Zijn vrouw had hem halfdood gevonden in de badkamer. We hadden het er vaak over gehad: wat als je iets overkomt, hoe kom ik daar dan achter? En steeds was het antwoord dat hij er altijd voor me zou zijn. Dat was een leugen. Als hij op die tegelvloer was gestorven, had ik een week later een zwartomrande kaart ontvangen, dat wil zeggen: wanneer zijn vrouw de mijne niet op het laatste moment uit de stapel had gevist. Nee, wij waren er niet voor elkaar. Zij was er voor hem. Zij had hem net op tijd in een ambulance gekregen. Na zijn operatie stopte hij met werken, de vergaderingen in het land hielden op, we zagen elkaar niet meer en beperkten ons tot steeds sporadischer wordende berichtjes, tot het vorig jaar definitief stilviel. De onmogelijkheid en de doelloosheid van deze uit nostalgie en vleierij geboren verhouding werden groter dan de noodzaak. Hij begon me te irriteren. Ons spel had ons terug in de tijd gebracht, naar de jaren dat je elkaar inpalmt met eenvoudige complimentjes. Als ik niet getrouwd was geweest, zou er vast iets zijn ontstaan tussen ons. Nu ben ik blij dat het klaar is en ik geen smoesjes meer hoef te verzinnen. Ha, wat een idioterie was het eigenlijk allemaal.’ Op verzoek van de geïnterviewde is de naam Antoinette ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/ik-wilde-beide-zijn-dat-knappe-zorgeloze-meisje-en-de-vrouw-en-moeder~b454e92e/</guid>
      <pubDate>Thu, 23 Feb 2023 00:00:00 +00:00</pubDate>
    </item>
    <item>
      <title><![CDATA[‘Het was niet dat ik me mijn verliefdheid herinnerde – ik werd opnieuw verliefd’]]></title>
      <description><![CDATA[<p>Froukje (70): ‘Ik was 20 toen ik John leerde kennen, hij was een vriend van een vriend en ik was op slag verliefd. Alles aan hem was avontuurlijk. Het land waar hij vandaan kwam, de taal die hij sprak, de drukte in zijn hoofd. Als we hand in hand over de tramrails liepen op de Scheveningseweg in Den Haag, verbood hij me achterom te kijken, want dan was het nog spannender als er een tram aankwam. Maar als ik bij hem sliep was het of alles klopte en voelde ik me veilig. Een week lang trokken we met elkaar op, ik begon al emigratieplannen te maken, toen hij op een dag ineens was verdwenen. ‘Terug naar Amerika’, zei onze gezamenlijke vriend bij wie hij gelogeerd had. ‘Hij kon geen afscheid nemen van je, bang de moed te verliezen om te vertrekken.’ Hij gaf me een boekje van Winnie the Pooh, dat John voor mij had achtergelaten. Er stond in: als je dit leest ben ik weg, remember the good things as I will. Ik was razend. Ik had dus niets voor hem betekend, ik had me vergist. Toch zijn we in de maanden die volgden gaan schrijven, tot hij op aanraden van zijn moeder bij de marine ging. Nu begreep ik helemaal niks meer van hem. Het was 1972, de VS zat midden in de Vietnamoorlog die John – hoe vaak hadden we het daar niet over gehad – net zo verguisde als ik. De afstand tussen ons leek ineens groter dan ooit. Het pacifistische meisje met het gebroken geweertje en de man van de Navy Seals hadden niks bij elkaar te zoeken. En geholpen door een nieuwe verliefdheid vergat ik John. Ruim veertig jaar later, het was inmiddels 2014, zat ik met mijn 3-jarige kleinzoon in mijn woonkamer. Van alle boeken in de boekenkast trok hij Winnie the Pooh eruit; een dun langwerpig boekje met een vergeeld omslag. Ik had al lang niet meer aan Winnie gedacht, maar met een schok herkende ik het: shit, het boek van John. Als voor het eerst las ik de woorden die hij in een kriebelig handschrift op de eerste pagina linksboven had geschreven. En ineens kwam alles terug; de liefde, de spanning, maar vooral de veelheid van al die gevoelens tegelijk. Ik werd overweldigd door die allang verdwenen maar tegelijk o zo bekende sensatie dat niets ertoe doet, alleen hij. Wat hij zegt, hoe hij beweegt. Al het andere dat even ervoor nog mijn gedachten vulde, uitgevlakt. Het was niet dat ik me mijn verliefdheid herinnerde, ik werd opnieuw verliefd. De dag erop haalde ik zijn brieven tevoorschijn, begon die te herlezen en viel van de ene verbazing in de andere. Toen ik 20 was had ik alleen zijn afwijzing willen zien, zijn besluit bij de marine te gaan. Ik was beledigd omdat hij niet de man bleek die ik dacht dat hij was. Maar nu, drie relaties en zovele jaren verder, zag ik wat hij nog meer schreef. Ik las over zijn verlangen een bestaan met mij op te bouwen, zijn wens in Duitsland gestationeerd te worden of in Engeland, zodat het voor mij makkelijker was hem op te zoeken. Hij verklaarde me de liefde, hoe kon het dat ik dat destijds allemaal over het hoofd had gezien? Op mijn 20ste had ik geen benul wat voor goud ik in handen had. Ik strooide kwistig met liefde en laafde me intens maar slordig aan de zijne. Ik moet hebben gedacht dat ik nog genoeg andere mannen zou ontmoeten, minstens zo leuk als hij. Ik was jong, had nog een leven voor me. Nu weet ik dat ik ongelijk had, mijn drie langdurige relaties waren niet bepaald een groot succes. Die korte tijd met John was uniek geweest, die liet zich niet herhalen. Een inzicht dat me op mijn 60ste niet verdrietig maakte, maar blij. Blij dat Winnie the Pooh en de brieven me gekatapulteerd hadden naar een van de mooiste perioden uit mijn leven en ik alles weer even opnieuw beleefde. Ik besloot contact met hem te zoeken, ik wilde weten hoe het met hem ging. Op een Facebookberichtje kreeg ik geen antwoord. Ik liet het er niet bij zitten, en schreef naar de dominee die vaak reageerde op wat John postte. En nu lukte het wel. Aangespoord door zijn zielenherder, belde hij. Hij woont op Hawaii. Daar is hij terechtgekomen via de marine en is hij later als brandweerman gaan werken. Zijn stem klonk hetzelfde als in 1972. Al snel bleek dat we nog steeds over van alles konden praten, hij vertelde dat zijn keuze voor de marine bewust anti-Vietnam was geweest. Want mariniers werden niet uitgezonden. In bloemrijke bewoordingen schetste hij hoe ik was als 20-jarige. En ik was verbaasd, want hij beschreef precies hoe ik had willen zijn, maar dacht niet te kunnen zijn, omdat ik belemmerd werd door onzekerheid. Ikzelf had niet tussen zijn regels door kunnen lezen, maar hij wel tussen die van mij. Toevallig had ik net een reis gepland naar New York en hij besloot me daar op te zoeken. Op Kennedy Airport wachtte me een oudere man in een korte broek en een te ruim colbert. Iemand met een geverfde baard, een buikje en een geschoren hoofd. In zijn mond ontbrak een fiks aantal tanden. Wat ben je mooi, zei hij en nam me in zijn armen. En die avond, naakt in bed, was het er weer. Onze lichamen trokken zich van de jaren niks aan. Alles wat sexy en aantrekkelijk aan hem was, was onveranderd en had rustig liggen wachten. Vier weken lang hebben we hand in hand door New York en San Francisco gelopen. O, John, zei ik, zo leuk als je een keer naar Nederland komt, maar doe wel even wat aan dat gebit. Dat heeft-ie gedaan. Sindsdien zien we elkaar steeds drie maanden in Nederland, drie maanden in Hawaii en dan drie maanden niet. Telkens denk ik: misschien is dit de laatste keer, want we moeten nog maar zien of de oude magie opnieuw wil werken. Maar steeds is het zo prettig dat we weer een ticket boeken. Ook dat is fijn van ouder worden. De toekomst, dat is vandaag.’ Op verzoek van de geïnterviewde is de naam Froukje ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/het-was-niet-dat-ik-me-mijn-verliefdheid-herinnerde-ik-werd-opnieuw-verliefd~bc45c2be/</guid>
      <pubDate>Thu, 16 Feb 2023 00:00:00 +00:00</pubDate>
    </item>
    <item>
      <title><![CDATA[‘Ik wilde altijd al een baby: een nieuw onschuldig leven zou alles schoon wassen wat ooit fout was gegaan’]]></title>
      <description><![CDATA[<p>Anneke: ‘Ik ben 22 jaar en vijftien weken zwanger. Met de vader van mijn kind ben ik vier jaar samen geweest, tot ik eindelijk de moed en de kracht had verzameld om het uit te maken. Hij is een soms aardige maar veel vaker onvoorspelbare en agressieve man. Alles wat misging verweet hij mij altijd woedend, niets lag ooit aan hem. En er ging de hele dag van alles mis. In juli 2021 heb ik op het laatste moment onze bruiloft afgeblazen en hem geblokkeerd in mijn telefoon. Dus hoe kon het gebeuren dat ik een jaar later toch zwanger van hem werd? Het begon met een toevallige ontmoeting op straat toen ik mijn hond uitliet. Hij vertelde dat hij een nieuwe vriendin had, en eerlijk gezegd deed dat me niets. Ik was opgelucht dat ik in mijn eentje verder was gegaan, trots op mijn zelfstandigheid. Maar toen hij wilde zoenen, had ik plots geen enkel verweer. Ik zei nog: hé, je hebt toch een nieuwe vriendin? Hij antwoordde: alleen omdat jij me niet meer terug wilt. Ik weet, vertrouwdheid is niet hetzelfde als liefde, maar zo leek het wel toen ik zijn geur rook en zijn mond voelde. Kort daarop was ik jarig en tot mijn verbazing kwam hij ook naar de barbecue. Mijn zus had hem uitgenodigd. Ternauwernood was ik aan zijn klauwen ontsnapt, en zij legde me als het ware opnieuw als een hapklaar brokje voor hem neer. Ik weet niet eens of ik het haar kan verwijten. Misschien zag ze een oude familiegewoonte aan voor iets wat ‘zo hoort’, zelf had ze ook altijd foute, nare mannen. Ik kom uit een wanordelijke, machteloze familie. Van mijn vroege jeugd herinner ik me alleen schreeuwende mensen en paniek. Ik ben uit huis geplaatst toen ik een paar jaar oud was, en om triviale financiële redenen weggehaald bij mijn tweede pleeggezin, waar ik voor het eerst rust en gezonde liefde had gevonden. Die laatste ervaring heeft me voorgoed van alle vertrouwen in anderen beroofd. Maar toch, tijdens die barbecue was het even alsof hij en ik nooit met elkaar hadden gebroken, ik zat bij hem op schoot en we aten van hetzelfde bordje. Mijn moeder, bij wie ik nooit heb gewoond maar met wie ik wel altijd contact ben blijven houden, moedigde me aan. Opnieuw toonde ze geen verantwoordelijkheid. Kijk eens hoe lief hij tegen je doet. Heus, hij is veranderd. Nee, dat kan niet, wist ik. Mannen als hij veranderen niet. Maar ik was gevoeliger voor zijn aandacht dan ik had gehoopt. Al mijn hele leven keek ik uit naar een eigen gezin dat wél normaal zou zijn, naar een kans mijn ingesleten familiepatronen van misbruik en agressie voorgoed te doorbreken. Mijn hele leven verlangde ik naar iemand bij wie ik me gewild kon voelen, die mij liefhad omdat hij dat zelf wilde en niet omdat hij die taak van een of andere zorginstantie opgedragen had gekregen. Al toen ik 16 was en ik met andere uit huis geplaatste meisjes en jongens onder begeleiding in een groep woonde, wilde ik een baby. Een nieuw onschuldig leven zou alles schoon wassen wat ooit fout was gegaan. Zo helder als nu zag ik het toen niet, maar nu ik thuis ben, zwanger, alleen, op een keerpunt in mijn leven, heb ik tijd genoeg om na te denken. Na die barbecue op mijn verjaardag heeft mijn ex me maandenlang gestalkt, hij liet weten enorme spijt te hebben van zijn eerdere agressieve gedrag en uiteindelijk zwichtte ik. Twee, drie keer hebben we seks gehad en toen was ik in verwachting. Hij reageerde: ik ga voor jullie zorgen. Maar bijna vier maanden later was hij alweer afgehaakt. Op zaterdag vertelde ik hem dat ik zwanger was, op zondag kwam hij me halen en zei hij heel blij te zijn en alle verantwoordelijkheid te nemen en weer even later liet hij weten een maand voor zichzelf nodig te hebben en terug te verlangen naar dat andere meisje. Daarna hoorde ik heel lang niks. Mij heeft hij niets gevraagd, niet hoe ik me voelde, niet hoe ik wilde leven. Ook nu weer restte mij niets anders dan de gevolgen te accepteren van andermans grillige keuzen. Over ingesleten patronen gesproken. Het klinkt misschien raar, maar ik heb nu, op mijn 22ste, wel zo’n beetje alle grote verwachtingen wat betreft de liefde opgegeven. En niet uit een of ander ‘all is well’-zenprincipe. Vanochtend werd ik heel rustig wakker, vastbesloten alleen mijn kind op te voeden. Ik ben er superblij mee, geen moment heb ik overwogen het weg te laten halen. Maar mijn baan als onderwijsassistent zal ik niet kunnen voortzetten. Nu ik er alleen voor sta, zal ik thuiswerk moeten zoeken. Mijn kind onderbrengen in een kinderdagverblijf is geen optie. Ik vertrouw niemand anders met mijn kind dan mijzelf en heb maar één wens: een kalm en vredig leven voor mij en mijn baby en een baan waarmee ik in ons levensonderhoud kan voorzien. Zielsgraag wil ik een gelukkig onbeschadigd mens grootbrengen, iemand met vertrouwen in de mensen om zich heen, die zich naar eigen inzicht kan ontplooien. Ik ben trots, want ik ben op de goede weg. Ik heb mijn rijbewijs gehaald, heb een eigen huis en geen schulden zoals mijn zus en moeder. Mijn pleegmoeder en moeder helpen me met alles wat geregeld moet worden voor de bevalling en met het verzamelen van babyspullen. Maar ’s nachts word ik vaak wakker, want het is ook eng om in je eentje een kind krijgen – zelfs als dat kind de enige manier is om uit die negatieve spiraal te komen. Ik zeg het niet zonder gêne, maar het is waar: mijn kind is mijn redding. We hebben elkaar nodig, ik hem of haar minstens zo erg als andersom. Mijn baby is mijn weg naar volwassenheid, in zijn of haar belang zal ik beter weerstand kunnen bieden als straks de vader weer komt aankloppen. En ik begrijp heel goed dat je een kind die verantwoordelijkheid eigenlijk niet kunt geven, maar ook hierin heb ik geen keuze. Ik kan alleen maar hopen dat-ie daar straks niks van voelt. En ik weet dat ik daarvoor mijn stinkende best zal doen.’ Op verzoek van de geïnterviewde is de naam Anneke ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/ik-wilde-altijd-al-een-baby-een-nieuw-onschuldig-leven-zou-alles-schoon-wassen-wat-ooit-fout-was-gegaan~ba137564/</guid>
      <pubDate>Thu, 19 Jan 2023 00:00:00 +00:00</pubDate>
    </item>
    <item>
      <title><![CDATA[‘Heb ik me alles ingebeeld? Haar hand op mijn been tijdens een vergadering? De vertrouwelijke gesprekken?’]]></title>
      <description><![CDATA[<p>Steven (48): ‘Ze zei: ‘Weet je, Steven, ik heb nog eens heel goed nagedacht of ik enige aanleiding heb gegeven waardoor jij kon gaan denken dat ik ook gek op jou was, maar ik heb niks kunnen vinden. En trouwens, ik heb een vriend en jij en ik zijn niet eens met elkaar naar bed geweest.’ Het was 11 uur in de ochtend, een donderdag in september. We zijn collega’s en hadden net elk een andere vergadering bijgewoond en daarna afgesproken in het park. Kort daarvoor had ik haar laten weten dat we moesten stoppen met dat wat al vijf jaar speelde tussen ons, een sterke aantrekkingskracht waaraan we voortdurend gevolg gaven door met zijn tweeën te lunchen en vertrouwelijkheden uit te wisselen. Ik had gezegd, Anne, dit moet stoppen, mijn gezin gaat eraan, ik denk alleen nog maar aan jou. Maar die ochtend in het park bleek dat zij een heel ander idee had van wat wij hadden. We liepen een rondje en nog een en ik dacht: wie van ons beiden is er gek geworden? Heb ik me dit allemaal ingebeeld? Haar hand op mijn been tijdens een vergadering, haar hand op mijn rug bij het kampvuur tijdens dat teamuitje? De vertrouwelijke gesprekken? Ze huilde, want ze vond het heel vervelend voor mij, het leek of ze echt niet in de gaten had welke impact ze al die tijd op me had gehad, al kon ik dat maar moeilijk geloven. Sinds een uitbundig bruiloftsfeest van een collega, zo’n vijf jaar geleden, waarop ik haar plotseling met andere ogen was gaan bekijken, trokken we steeds meer naar elkaar toe. We liepen elkaars kamer binnen, spraken over haar relatie, mijn relatie, mijn kinderen, en iedere week lunchten we zeker twee keer samen buiten de deur. Ik werd steeds opener, ze gaf me energie met haar vrolijkheid, we installeerden een speciale app waarmee we elkaar in het geheim berichten stuurden. Dat stiekeme maakte het nog intenser. Ik zei dat ik knettergek op haar was, zomaar midden in de gang. En één keer, toen er collega’s in de buurt waren, mimede ik in het voorbijgaan: ik hou van jou. En zij mimede terug: ik ook van jou. Zoenen deden we niet, en inderdaad, we zijn in al die jaren nooit met elkaar naar bed geweest. Alsof we voelden dat wanneer we die laatste fractie terughoudendheid zouden verliezen, we de draad die ons met thuis verbond, onherstelbaar zouden verbreken. Ze heeft me een keer een korte kus gegeven op mijn mond. We zaten na werktijd op een terras, ik stond op want ik moest mijn kind van drumles halen en ineens zoende ze me. Om vervolgens duidelijk te maken dat dit eenmalig was. Voor mij waren die ene halve kus, die gesprekken die me zelfbewuster maakten, de cadeautjes die ze met Sinterklaas voor mijn kinderen kocht, de boeken die ze op mijn aanraden begon te lezen, veel intiemer dan seks in een hotelkamer. Hoe kon ze doen of er jaar in jaar uit niets was gebeurd? Ik was verrast door die zoen. Ik wil nog wel een keer, zei ik. Nee hoor, dat was alleen om te weten hoe het smaakt, lachte ze. We fantaseerden openlijk en expliciet over hoe we elkaar zouden beminnen als we op een dag wel in een bed zouden belanden. Ze zei, ik ga niet vreemd, we praten alleen maar, er is niks aan de hand. Maar fantasie is ook een werkelijkheid. Het doet er niet toe hoe je het noemt, het gaat over het effect dat al die woorden en gedachten hebben, hoe ze nieuwe blijvende verbindingen maken in je hoofd. Ik zei dingen tegen haar die ik tegen mijn vrouw nooit heb gezegd, we deelden elkaars pijn en onzekerheden. Eens zaten we samen in een restaurant met een open haard en vuurkorven buiten. Het was herfst, maar droog. Ze werd gebeld door haar moeder, en ik zag hoe haar gezicht betrok toen ze naar buiten liep om het gesprek rustig voort te zetten. Ik liep achter haar aan, legde haar vest om haar schouders terwijl ik hoorde hoe ze slecht nieuws over haar vader kreeg. Ik kon enorm trots op haar zijn, maar als zoiets gebeurde, maakte ik me zorgen over haar. Dat was nieuw voor me, ik kende eigenlijk alleen zorgen om mijn kinderen. Op kantoor wist en weet niemand van ons. We hebben vijf jaar lang toneelgespeeld. Was het een spel? Nee, natuurlijk niet, dat kan toch niet. Ik was bereid voor haar mijn vrouw en kinderen te verlaten, daar was niets aan gespeeld. Wanneer ik daar toespelingen op maakte, reageerde ze diplomatiek: als ik geen relatie had, zou ik onmiddellijk iets met jou beginnen. Maar misschien had ik alleen oor voor de tweede helft van die zin. Misschien was zij de spannende afleiding die ik nodig had om thuis de dagelijkse routine aan te kunnen. Ze deed haar best voor me, met haar hakken, haar smaakvolle kleding, ze stuurde mij liefdesliedjes van Guus Meeuwis en pikante selfies. Is dat dan geen verleiden? Deze zomer, met mijn gezin in Griekenland, dacht ik aldoor aan haar. Ik had mezelf wijsgemaakt dat ik alleen bij haar mezelf kon zijn, wie dat dan ook is. Ik had gemerkt dat ik steeds vaker jaloers werd op collega’s die gewoon een praatje met haar maakten en gedroeg me afwezig bij mijn gezin. Dit kon je geen fijne verstandhouding meer noemen. Ineens zag ik: nu is het genoeg. Ik was een volwassen kerel die zich helemaal gek liet maken. Mijn verslaving was de uitholling van mijn huwelijk niet waard. Dat vertelde ik haar tijdens de snel belegde ontmoeting in het park. Ik hou van je, maar ik kan dit niet meer. En toen sprak ze die ene zin. Ja, ze huilde erbij, ja, ze had met me te doen, maar ontkende de betekenis van onze gezamenlijkheid. En nu, een half jaar later, is ons contact weer het gewone contact tussen collega’s, vriendelijk maar afstandelijk. Maar het zit me nog altijd dwars: hoe kon zij alles uitgummen wat ons verbond, alles wat dierbaar en waardevol was. Nee, we hebben nooit seks gehad, maar ik ben met niemand ooit zo intiem geweest als met haar.’ Op verzoek van de geïnterviewde is de naam Steven ­gefingeerd. Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/heb-ik-me-alles-ingebeeld-haar-hand-op-mijn-been-tijdens-een-vergadering-de-vertrouwelijke-gesprekken~bd798f9c/</guid>
      <pubDate>Sat, 14 Jan 2023 00:00:00 +00:00</pubDate>
    </item>
    <item>
      <title><![CDATA[‘Mijn kinderen wonen in Nederland, zijn volwassen en hebben zelf kinderen, maar hebben geen behoefte aan mij’]]></title>
      <description><![CDATA[<p>Maartje (69): ‘Ik wilde anders zijn dan anderen, niet voldoen aan de verwachtingen van mijn ouders met hun brave huwelijk, dus koos ik op mijn 29ste voor een relatie met een Zuid-Amerikaan. Hij stond voor mijn hulpdesk bij de gemeente, vertelde een heroïsch vluchtverhaal en straalde kracht uit. Met hem wilde ik een kind, ik was toe aan een vaste relatie en wilde een gezin. Anderen zeiden, joh, waarom met hem? Hij had niks met mijn familie, niks met Nederland, verzette zich tegen alles en iedereen. Maar ik zei, natuurlijk wel. Ik kan dit. De behoefte me te onderscheiden met mijn partnerkeuze, mezelf daarmee bij wijze van spreken nieuw leven in te blazen was zo sterk dat ik ieders rode vlaggen negeerde. Deze man reikte me de vergezichten aan waarnaar ik had verlangd. Het was geen blinde liefde maar een statement. Al snel raakte ik zwanger. Hij had werk, noch auto, noch rijbewijs waardoor hij de hele dag thuiszat en ik gedwongen werd fulltime te werken. Hij was jaloers op mijn leven buitenshuis met collega’s. Hij begon me te kleineren, maar toen hij per se wilde trouwen zei ik toch ‘ja’. Want ik dacht: misschien is het huwelijk de zekerheid die hij nodig heeft om hier te kunnen overleven. Op 11 september, voor altijd mijn privé 9/11, ben ik naar een bloemist gegaan en heb ik daar mijn eigen trouwboeket gekocht. Intussen raakte hij steeds gefrustreerder en reageerde dat af op mij, hij noemde me lelijk, bedreigde me, maar ik bleef maar proberen hem te begrijpen, halsstarrig en toegeeflijk tegelijk. Een klaarblijkelijk giftige combinatie. Op een avond ging ik met een collega naar een concert. Het deed me goed, iemand die gewoon aardig tegen me was, bij wie ik niet steeds op mijn hoede hoefde te zijn. Maar toen ik thuiskwam, werd mijn man woest van jaloezie en duwde me de trap af. Ik werd nog net tegengehouden door het traphekje. We hadden toen al twee kinderen. Het derde werd kort daarop verwekt, hij eiste een bewijs van mijn overgave, door zwanger te worden zou ik laten zien dat ik echt niks om die collega gaf. Onbegrijpelijk dat ik dit liet gebeuren. Aan de andere kant, ik houd van mijn kinderen, zij waren mijn enige vreugde in huis. En ik bleef hoop koesteren, ik had met hem te doen als hij na iedere woede-uitbarsting begon te huilen. Er veranderde iets toen ik een nieuwe baan kreeg en daarmee een nieuw leven dat niets met mijn man had te maken, met collega’s bij wie ik mijn verhaal kwijt kon. Even leek het beter te gaan met me, tot ik in de auto op een zonnige dag ineens een zware black-out kreeg. Het enige wat ik me daarvan herinner is dat ik zomaar ineens in een telefooncel stond en een van mijn nieuwe collega’s belde, of ik even langs mocht komen. Dat besluit, het eerste dat ik in heel lange tijd buiten mijn man om nam, maakte een nieuw besef van vrijheid los. Kennelijk had ik een keuze. Mijn collega ving me heel vriendelijk op en luisterde alleen maar. In dat luisteren zat niks dreigends en ineens snapte ik dat ik weg moest bij mijn man. Maar die avond maakte ik een fout waar ik tot nog iedere dag spijt van heb. Eenmaal thuis vertelde ik mijn man dat ik wilde scheiden en nog dezelfde avond zou vertrekken. Ik pakte wat hoognodige spullen en liep naar de voordeur. Mijn dochtertje riep: ga niet weg, ga niet weg. Maar ik ging toch. En toen ik de volgende dag de kinderen, toen tussen 4 en 12 jaar oud, wilde ophalen, mocht ik het huis niet in. Er stond een zak met spullen op de stoep, maar de kinderen bleven bij hem. In de jaren erop heb ik ze nauwelijks kunnen zien, twee van mijn kinderen nu al twintig jaar niet. In gedachten vul ik de ontbrekende jaren in als met een slideshow, al die leeftijden die ik heb gemist; ik moet ze nu zelf bedenken. Nog steeds kost het me moeite erover te praten, in woorden verteld wordt het gemis nog heviger en nog onherroepelijker. Het overspoelt me. Mijn kinderen wonen in Nederland, zijn volwassen en hebben zelf kinderen, maar hebben geen behoefte aan mij, we hebben nooit een band kunnen opbouwen. Mijn ex kwam de omgangsregeling niet na, en ik had natuurlijk de politie erbij kunnen halen, maar dat wilde ik de kinderen niet aandoen. Vier keer ben ik bij een rechter geweest, alle keren tevergeefs. Een advocaat noemde mij een carrièrebitch, vanwege die fulltimebaan. Mijn brieven aan mijn kinderen bleven onbeantwoord. De cadeautjes die ik bracht als ze jarig waren, moest ik afgeven bij de voordeur. Hoe vaak heb ik de afgelopen twintig jaar niet gedacht, ik had ze die ene avond alle drie in de auto moeten zetten en moeten wegrijden. Ik heb hen nooit willen verlaten, alleen hun vader. Ik heb me ook vaak afgevraagd, als ik wist dat ik ze nauwelijks meer zou zien, zou ik dan toch zijn gebleven? Maar het ging gewoon niet meer. Ik stond op het punt van instorten, was bang en schichtig. Ik hield de vernederingen niet langer vol. De collega bood me een heel andere wereld. Van hem leerde ik wat gevaarloze liefde is. Ik werd verliefd. Deze keer organiseerde ik een groot bruiloftsfeest en liet ik een geweldige bruidsjapon maken. Zijn trouw en liefde verzachten maar helen niet. Het zijn twee aparte entiteiten: het nu al jarenlange geluk met hem en het verdriet over het verstoorde contact met mijn kinderen. Toen ik hem leerde kennen zei hij: je hebt ogen op steeltjes, en het duurde lang voor ik iets rustiger werd. Hij is een man die het gewone leven bijzonder maakt. Soms houdt hij me midden in een boswandeling staande en omhelst me. Toen ik hem aan hen voorstelde, waren mijn ouders dolblij. Ze zagen in hem mijn redder. Ik had me afgezet tegen hun ‘gewone’ burgermansbestaan en koos voor een avontuurlijk leven met een Zuid-Amerikaan. Maar ik bleek een vrouw bij wie conflictloze liefde met een heel gewone man veel beter past. Een pijnlijke les.’ Op verzoek van de geïnterviewde is de naam Maartje ­gefingeerd. Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/mijn-kinderen-wonen-in-nederland-zijn-volwassen-en-hebben-zelf-kinderen-maar-hebben-geen-behoefte-aan-mij~bc8b4f2d/</guid>
      <pubDate>Thu, 5 Jan 2023 00:00:00 +00:00</pubDate>
    </item>
    <item>
      <title><![CDATA[‘Ik wilde leven in de jungle en begreep instinctief dat ik niet selectief kon zijn in mijn aanpassingen’]]></title>
      <description><![CDATA[<p>Fabiënne (67): ‘In 2005 ging ik met mijn jongste zoon op vakantie naar Suriname. Tijdens een tocht door de jungle dacht ik: hier wil ik wonen. Tussen de houten hutten met daken van palmbladeren en in de nabijheid van een rivier die tegelijk badkuip, afwasteil en wasmachine was, voelde ik me op mijn plek. Ik zegde mijn baan op, begon met drie maanden vrijwilligerswerk en zou er uiteindelijk veertien jaar blijven. Al op de eerste dag ontmoette ik Roy, gekleed in alleen een lendedoek en okselmouw. Op zijn hoofd had hij een pet met een nogal grote klep. Nieuwsgierig stond hij met wat anderen voor mijn deur om te zien of er misschien een biertje te halen viel. Hij was grappig en sprak beter Nederlands dan de meeste van mijn vijfhonderd Saramakaanstalige (de Saramakaners zijn een van de marrongemeenschappen in Suriname, red.) dorpsgenoten. Roy kwam alle weekenden naar het dorp om zijn blinde vader op te zoeken. Dan zat hij op de veranda van het enige winkeltje en deelde hij een fles bier met wat vrienden. Vaak trok ik er een stoel bij, dronk een glaasje mee en luisterde en keek hoe iedereen lachte om iets wat hij zei. Op een dag vertelde hij dat er eerder een blonde vrouw in het dorp had gewoond, maar ze had ‘nee’ gezegd toen hij haar om seks had gevraagd. ‘Ik houd niet van nee’, zei hij lachend. En ik antwoordde dat hij mij die vraag dan gerust kon stellen. In mijn huisje van hout en golfplaat hadden we seks op zijn Saramakaans; van zoenen hield Roy niet en van wat in Nederland voorspel wordt genoemd, evenmin. Maar het kon me niet schelen. Die seks interesseerde me niet zo, ik vond die man leuk. Zijn lach, zijn grappen, hoe hij met kleine kinderen omging, de liefdevolle manier waarop hij zijn vader verzorgde. Als we samen waren, waren we altijd omringd door anderen, altijd voor het winkeltje of aan de waterkant. Soms zei hij dan: ga jij maar vast naar huis, ik kom zo. En als hij dan toch niet kwam opdagen, en ik hem er de volgende dag naar vroeg, wanneer ik zijn luide stem, kwinkslag na kwinkslag, door het dorp hoorde trekken, zei hij: dat was een afspraak, geen belofte. Mijn liefde werd bepaald niet gevoed door alles wat hij voor me deed. Ik werd verliefd om alles wat hij was. Ik wist van de drie kinderen die hij had bij twee vrouwen en ook dat hij nooit had samengewoond. Hij wilde ‘los’ blijven. Andersom was ik precies zo onafhankelijk. Hij hoefde voor mij geen kostgrondje te kappen, zo’n open stukje land waar je groenten verbouwt, traditioneel de taak van de man. Hij hoefde geen beltegoed of rijst voor me te kopen. Hij was gewoon de leuke vent met wie ik plezier had. En op wie ik wel steeds gekker werd. Toen ik daar kwam wist ik niks van de Saramakaanse en Surinaamse cultuur, ik ben er als het ware zonder enige verbeelding in geplonsd. Kopje onder. Daarmee werd niet alles meteen pijnloos, maar wel een gegeven. Het leven is een bal deeg, zei hij altijd, je moet er zelf iets van maken. Al gold dat wat hem betreft minder als het ging over onze relatie. Vaak hoorde ik hem op vrijdagavond na een week weggeweest te zijn, door het dorp gaan, zonder eerst bij mij aan te kloppen. Ik vraag niet veel van je, zei ik dan, alleen een beetje van je tijd en aandacht. Toch bleef hij me vaak op die manier negeren en groette hij bij aankomst eerst al zijn vrienden en dan pas mij. Niet uit kwaadaardigheid maar uit een Roy-achtige branie en nonchalance. Na een jaar had ik er genoeg van. Op een avond liep ik met grote passen naar hem toe en zei: ik wil dit niet meer. En hij antwoordde vriendelijk: dan moet ik je bedanken voor de fijne tijd. Ik was perplex, heb heel hard gehuild op mijn bed. Begreep die man dan echt niks van mij? Ik ben teruggegaan en heb gezegd dat ik het natuurlijk niet wilde uitmaken maar bedoelde dat er iets moest veranderen tussen ons. Misschien gebruikte ik zelfs het woord ‘respect’. Hij luisterde en begreep me. Maar er veranderde niks. Nog vind ik het moeilijk onder woorden te brengen waar ik nu precies verliefd op werd. Hij was een man die het beste met me voor had, maar zich niks aan mij gelegen liet liggen. Eén anekdote vat de Saramakaanse mannencultuur goed samen. Op een dag liepen een man en een vrouw hand in hand door het dorp. Ik zei tegen een van de dorpsoudsten die naast me zat: ‘dat zie je hier zelden.’ Hij lachte, deed een graai in zijn broekzak en begon te zwaaien met een condoom. ‘Natuurlijk. Je weet toch nooit wie je verder nog tegenkomt op je wandeling?’ Verbaasd vertelde ik dit tegen de oude winkelier met wie ik later op de dag aan een biertje zat. Die keek me aan en haalde toen met eenzelfde gebaar een condoom tevoorschijn. Hoe verhelderend was dat, ik heb in die jaren nogal wat Saramakaanse mannen beslist de deur moeten wijzen. En toch werd het tussen Roy en mij steeds intiemer naarmate de jaren verstreken. We praatten bijvoorbeeld vaker samen over zijn kinderen en toen we eens in een korjaal (boomstamkano, red.) voeren op weg naar de markt en iemand naar zijn vrouw vroeg, wees hij naar mij en zei: kijk, daar zit ze. Ik wilde leven in de jungle en begreep instinctief dat ik niet selectief kon zijn in mijn aanpassingen. Al ergerde het me soms wel dat hij niet eerlijk was. Jaren later bekende hij dat hij bij de vriendin uit zijn eigen dorp een kind had verwekt dat inmiddels een jaar of 6 was. Waarom was hij daar niet eerlijk over geweest? Hij zei: ‘Voor elke waarheid is een tijd.’ En hoewel ik dat toen een nogal makkelijk antwoord vond, was het niet van wijsheid gespeend. Want inderdaad, had hij me destijds meteen over die zwangerschap verteld, dan was het misschien een breekpunt geweest. Nu zijn we nog altijd samen en stapelgek op elkaar. Na veertien jaar Suriname woon ik weer in Nederland. Maar we facetimen iedere dag. ‘ Op verzoek van de geïnterviewde is de naam Fabiënne ­gefingeerd. Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/ik-wilde-leven-in-de-jungle-en-begreep-instinctief-dat-ik-niet-selectief-kon-zijn-in-mijn-aanpassingen~b9337239/</guid>
      <pubDate>Fri, 30 Dec 2022 00:00:00 +00:00</pubDate>
    </item>
    <item>
      <title><![CDATA[‘We drinken thee, lezen rustig een boek – het contrast met mijn vorige relatie had niet groter kunnen zijn’]]></title>
      <description><![CDATA[<p>Hans (68): ‘Ik kende haar van de tennisvereniging. Ze had mooie benen maar ze was getrouwd met een vreselijke man, dus ik ging er automatisch van uit dat zij ook vreselijk was. Die aversie was wederzijds. Tijdens een wedstrijd was haar mijn bespottelijk fanatieke spel opgevallen. Ik stond dik voor en bleef maar opgewonden proberen mijn voorsprong nog groter te maken. Altijd willen winnen, zij keek er met geërgerde verbazing naar. Nee, we hadden niks met elkaar. Toen ik voor een bestuur werd gevraagd en informeerde naar de andere bestuursleden, bleek zij de voorzitter te zijn. Even overwoog ik het maar niet te doen. En zij blijkt te hebben gezegd: die Hans, daar heb ik het niet zo op. Maar het betrof een vereniging voor zeventig mensen met een verstandelijke beperking. Die hadden recht op een goed functionerend bestuur. Dus liet ik me overreden. En naarmate de tijd vorderde, kreeg ik steeds meer waardering voor haar. Ze leidde de vergaderingen met strakke hand, maar liet iedereen uitpraten, ze kon luisteren. Ze had iets zakelijks en nuchters. Doorgaans geen eigenschappen waar je me voor wakker kunt maken, maar voor een voorzitter heel efficiënt. Ze had een zekere rust en overzichtelijkheid die me plotseling erg bevielen. Of mijn ervaringen met een vrouw een paar jaar ervoor daar iets mee te maken hadden, weet ik niet. Ik wist wel dat die meeslepende, euforische alles-of-niets-relatie van toen me het misleidende gevoel had gegeven dat ik weer leefde. Maar me in werkelijkheid op de rand van de afgrond had gebracht. Een ding wist ik heel zeker, toen ik rond mijn 60ste weer een beetje tot mezelf kwam: voor mij nooit meer een relatie als een dolle zweefmolen, opgezweept door seks, ruzies en hevige verzoeningen. Ik wilde rust. Toen bleek dat de voorzitter en ik allebei sportfietsen hadden. Ik vroeg haar mee voor een middagje door de Noord-Hollandse duinen. Alleen fietsen, verder niks, maakte ze meteen duidelijk. Ze was inmiddels gescheiden en had geen amoureuze plannen meer. Maar fietsen vond ze gezellig. Ze leerde me hoe je een tocht zo plant dat je op de heenweg de wind tegen hebt en terug de wind mee, en toen we rustten in het duingras bleek ze een onbevooroordeeld luisteraar te zijn. Niet iemand die het gesprek overneemt. Ze was vriendelijk en evenwichtig. We praatten over van alles, maar ook het niet praten was fijn. Soms fietste zij een stukje vooruit, soms ik. Dat we ons vrij voelden dat te doen, was prettig. En tot mijn verbazing begon ik na een tochtje of drie een beetje verliefd te worden. ‘Ik vind je een heel leuke vrouw’, zei ik op een dag. Ze antwoordde: ‘Ik vind jou ook een heel leuke man, maar ik wil geen relatie.’ Mijn lieve voorzitter, altijd even duidelijk en correct. Een keer maakten we een stop in de duinen, ik haalde een flesje wijn tevoorschijn, het was mooi weer en op een of andere manier leek dit een passend moment voor een arm om haar heen, maar ijlings dook ze weg. En zonder er verder veel woorden aan vuil te maken, nipten we van onze wijn. Intussen bleven we gewoon afspreken, onze activiteiten verbreedden zich tot een keer samen naar de bioscoop. Mijn hoop, ik kon het niet helpen, groeide. Een andere keer stuurde ze een bericht: ben je thuis, dan kom ik even koffiedrinken. En weer dacht ik: wie vraagt zoiets? Dit moet de doorbraak zijn. Maar ze gaf geen sjoege, het was haar echt alleen om de koffie en het gesprek te doen. ‘Leuk dat je er was’, liet ik haar na afloop per app weten, ‘maar ik vind het af en toe lastig me een houding te geven, sorry.’ Ze appte terug: ‘Ik had ook graag gezien dat het anders was. Maar de koffie was heerlijk, en ik kijk uit naar de finale.’ Daarmee bedoelde ze: de tennisfinale waarin wij het in een dubbelspel zouden opnemen tegen de nummers één. Na een paar maanden vond ik mijn verliefdheid een beetje pathetisch worden en nam ik me voor een stap terug te doen, toen ze ineens midden in de nacht een mail stuurde. Ze had haar stekels, zij noemde het haar doornen, ingetrokken. Ondanks de slechte ervaringen in haar huwelijk wilde ze het toch met mij proberen. Vijf maanden had ik tegen beter weten in avances gemaakt, of beter gezegd: getrokken aan een dood paard, en toen kwam op de vierde dag van september voorzichtig de eerste zoen. Het was bij mij thuis, de tennisfinale was uitgesteld door de regen en ze besloot naar mij toe te komen. Lang duurde haar bezoek niet, ze was nog steeds wat terughoudend en ik wilde niet meteen te vrijpostig zijn. Maar als verliefde vlinders veegden we een paar dagen later onze tegenstanders van de baan. Zeven jaar geleden is dat nu, sindsdien zijn we elk weekend samen. Op vrijdagavond ga ik naar haar toe, want zij heeft een groter huis. We lezen veel. Vorig weekend las zij Een liefdeshuwelijk van Monica Ali en ik het tweede deel van M van Antonio Scurati. Zij ligt languit op de bank en ik zit op een stoel tegenover haar. We drinken thee, ik eet daar speculaasjes bij en af en toe laten we elkaar weten wat we boeiend of grappig vinden. Het contrast met mijn vorige relatie had niet groter kunnen zijn. Toen hielden we elkaar gegijzeld in uitersten en reden in wodkanevelen per trein door uitgestrekt Siberië, nu gaat de vakantie naar Denemarken. Uiteraard op de fiets. Eén beeld van afgelopen zomer staat me nog helder bij. Ik wist het ook niet van tevoren, maar er zijn pittige heuvels in Denemarken, en waar ik vroeger altijd als eerste op de top was, moet ik de laatste jaren toezien hoe zij mij steeds vaker inhaalt. Zo ook deze keer. Heel rustig wachtte ze me boven op. Toen ik vloekend buiten adem aankwam, lachte ze. ‘Joh, je moet niet zo vloeken, bewaar je energie voor het fietsen zelf.’ Zonder enige ergernis zei ze dat, laconiek en geamuseerd. Wij zijn niet een, en dat streven we ook niet na. Dat geeft een kalmte en vrijheid die meer voldoening geven dan welke eerder ervaren passie dan ook.’ Op verzoek van de geïnterviewde is de naam Hans ­gefingeerd. Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/we-drinken-thee-lezen-rustig-een-boek-het-contrast-met-mijn-vorige-relatie-had-niet-groter-kunnen-zijn~b21e0f15/</guid>
      <pubDate>Thu, 15 Dec 2022 00:00:00 +00:00</pubDate>
    </item>
    <item>
      <title><![CDATA[‘Zijn moeder appte me ineens: Wat jammer dat het tussen jullie toch niet heeft standgehouden’]]></title>
      <description><![CDATA[<p>Anna (44): ‘Ik kende hem als vriend, als kennis, als vader van een kleuter in mijn klas. En toen zijn vrouw zei dat ze gingen scheiden omdat zijn zorgzaamheid en toewijding haar te veel begonnen te benauwen, bevreemdde me dat. Ik vond het jammer. Zelf was ik nooit zo goed bedeeld door het leven. Akelig en geïrriteerd raken van iemand die extreem betrokken is, die het liefst alles samen wil doen, die zich je problemen aantrekt, had ik best eens willen meemaken. Mijn vader vertrok toen ik 6 was, daarna heb ik hem slechts sporadisch gezien en vanaf mijn 12de helemaal niet meer. Als klein meisje koesterde ik foto’s waarop ik gehurkt zat tussen zijn sterke benen. Stilletjes fantaseerde ik er een toekomst bij. Jullie waren onafscheidelijk, zei mijn moeder altijd, maar die herinnering heb ik niet. Ik herinner me alleen de kille vertwijfeling die ik voelde toen hij ineens voorgoed was verdwenen. Ik was 20 toen ik voor het eerst trouwde en in mijn tweede huwelijk kwam geweld voor. Ik heb me nooit ergens veilig of op mijn plek gevoeld. Ze zeggen dat er op ieder potje een deksel past, maar daaraan begon ik rond mijn 40ste behoorlijk te twijfelen. Ik ben een fijne moeder, dat wist ik, ik heb heus mijn kwaliteiten, maar als partner, vrouw en dochter deugde ik niet. Want iedereen ging altijd bij me weg. Toen de zorgzame man na een ziekenhuisopname voor mij begon te zorgen, nam ik dat dankbaar aan. Hij was tegen zijn zin gescheiden, ik kwam gammel uit een operatie. We konden beiden wel wat gezelschap en afleiding gebruiken. Hij bracht me eten, maakte thee, we konden het goed vinden met elkaars kinderen. Het verlangen aangeraakt te worden was niet sterker dan het verlangen samen met hem te zijn. Gewoon met zijn tweeën in een ruimte zijn voelde fijn en huiselijk. Ook nadat ik weer was opgeknapt bleef hij me opzoeken. Misschien is het verschil tussen vriendschap en liefde wel minder groot dan vaak wordt gedacht, meende ik. Ik genoot van zijn aandacht. Hij was iemand die, als ik moe thuiskwam van mijn werk, kon zeggen: ga even zitten. Vertel over je dag. Dat eten, dat komt straks wel. Geleidelijk kreeg onze genegenheid de vorm van een relatie. Nadat we de eerste keer gezoend hadden, wilde hij het verborgen houden voor onze kinderen. Maar toen we het later toch vertelden riep iedereen, joepie, dus toch, we wisten het wel. Tegen vrienden zei hij: ik heb de loterij gewonnen, ik ben zo gekwetst door mijn vrouw en toch vond ik iemand op wie ik weer verliefd werd. Maar als ik fluisterde dat ik van hem hield, antwoordde hij: dat kan ik nog niet zeggen. Intussen bleef het plezierig en vredig. In de weekenden dat de kinderen er niet waren, wandelden we in de bossen. Dan waren we stil of we praatten juist wat. Deze man was de eerste aan wie ik vertelde hoeveel pijn het nog steeds deed dat mijn vader mij had verlaten. Hoe onzeker me dat maakte. Het lag niet aan jou, zei hij dan en trok me dicht tegen zich aan: ‘En ik ga niet weg. Niet vandaag, niet morgen. Misschien moet je je vader gaan zoeken als je dat echt wilt?’ Samen konden we alles. In vorige relaties was ik altijd degene die kookte, nu stonden we zij aan zij voor het fornuis alsof we nooit anders hadden gedaan. We hingen samen de was op. Ieder aan een kant. Hang jij dat zó op, lachten we naar elkaar. En ik deed voor hoe je een overhemd ophangt zonder dat-ie kreukt. Hij plukte bloemen langs de kant van de weg die ik droogde en bewaarde. Andere mannen hadden een hekel aan de spullen die ik liet rondslingeren. Een open boek op de keukentafel werd regelrecht terug in de boekenkast gestopt, maar hij liet alles liggen. We kampeerden met onze kinderen. Zijn oudste was al 12 en ik weet nog dat mijn vriend zei, ik slaap vannacht bij hem in de tent, ik wil mijn kinderen niet achterstellen. Zo’n opmerking zorgde dan wel voor wat kortsluiting in mijn hoofd. Een kind snapt toch dat zijn vader bij zijn vriendin slaapt? Ook waren er soms dagen dat hij niks of weinig van zich liet horen. Dan werd ik bang. Maar ik dacht ook: ken uw demonen, leer te vertrouwen. En inderdaad kwam er dan altijd wel weer een uitnodiging om te komen eten. Een keer vroeg hij me zelfs mee naar een schoolproject van zijn zoon. Het betekende veel voor me, deel uit te maken van zijn gezin en familie. Na mijn 6de had ik me nooit meer zo veilig gevoeld. Het besef bij iemand te horen, en niet de kans te lopen verlaten te worden als het minder goed met me zou gaan, gaf zoveel ontspanning en kracht dat ik na dertig jaar de moed verzamelde mijn vader op te sporen. Mijn vriend en ik begonnen plannen te maken voor later. Onze droom was een langeafstandswandeling door Schotland. Op 22 augustus 2021 appte zijn moeder. ‘Wat jammer dat het tussen jullie toch niet heeft standgehouden.’ Alsof een dam doorbrak, zo overspoeld door angst werd ik. Ik belde hem op, hij zat in de auto met zijn kinderen. ‘Sorry, wat je net hebt gehoord, dat was niet de bedoeling’, zei hij. En even later toen ik bij hem was: ‘Het heeft niks met jou te maken maar ik wil inderdaad niet meer verder.’ Een echte reden gaf hij niet, behalve dat het ‘beter voelde nu te stoppen’. Daarop werd alles zwart. De dagen erna kon ik geen les meer geven, ik huilde mee met iedere kleuter die moeite had met afscheid nemen. Mijn verwarring en depressie werden zo groot dat ik zelfs een tijdje ben opgenomen. Nu gaat het beter. Afgelopen voorjaar ging ik wandelen in Schotland, alleen. Ik heb me voorgenomen nooit, nooit meer op een ander te leunen. Nooit meer die onzekerheid mee te maken die bij liefde hoort. Hoe kan ik geloven dat het niet aan mij ligt, ik ben altijd de vrouw ‘voor even’ geweest. Ik ben de vrouw bij wie niemand blijft.’ Op verzoek van de geïnterviewde is de naam Anna ­gefingeerd. Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/zijn-moeder-appte-me-ineens-wat-jammer-dat-het-tussen-jullie-toch-niet-heeft-standgehouden~b5cc179f/</guid>
      <pubDate>Fri, 2 Dec 2022 00:00:00 +00:00</pubDate>
    </item>
    <item>
      <title><![CDATA[‘Na alle moeite die ik had gedaan het hem hier naar de zin te maken, voelde dit als een afwijzing’]]></title>
      <description><![CDATA[<p>Simone (51): ‘Ik had niet zo onredelijk boos moeten worden, ik had hem nooit mijn huis moeten uitzetten toen hij zei dat-ie terug wilde naar New York. Ik had geduldiger moeten zijn, beter moeten luisteren naar de woorden die hij niet sprak maar misschien wel bedoelde, dat hij terug wilde naar de VS maar dat dat niet automatisch betekende dat hij het wilde uitmaken met mij. Dat zijn vertrek uit dit land niet per se het einde was van onze relatie. Maar ik was beledigd, gekwetst. Na alle moeite die ik had gedaan het hem hier naar de zin te maken, hem een thuis te geven waar ik thuis was, voelde dit als een afwijzing. We woonden toen al een tijdje samen in mijn huis in Leiden, hij was net de week ervoor heen en weer naar New York geweest om zijn appartement op te zeggen. Het was een doordeweekse avond, een uur of zes. Hij zei: ik blijf nog een paar weken en dan ga ik definitief terug. Hoe onlogisch dat klonk; eerst die lange vliegreis, verhuizen en vervolgens onmiddellijk na terugkomst je definitieve vertrek aankondigen, hoefde ik hem niet te zeggen. Niets leek langer logisch. Hij was verslagen, hij aardde hier niet, hij vond veel Nederlanders bot en Nederlands een lastige taal. Telkens als ik voorstelde alle voorwerpen in huis te labelen met de Nederlandse namen, reageerde hij onverschillig en een keer bekende hij dat hij in het park was gaan liggen in plaats van naar taalles te gaan. Nu, twaalf jaar later, denk ik: maar ik wíst toch dat hij ongelukkig was? Hij kon hier niet eens zijn beroep uitoefenen. Hij was verpleegkundige maar werkte in een kwekerij en verpakte bloemen. Tijdens onze eerste toevallige ontmoeting in januari 2006 op de Golden Gate Bridge in San Francisco, beiden met de fiets schuilend voor de regen, en later bij de haard van een restaurant aan de overkant, had hij enthousiast verteld hoe hij gewonden had verzorgd tijdens 9/11. Hoe hij met zwaar verbrande mensen in zijn armen had gelopen. Nog jaarlijks ontving hij op 11 september bedankjes, en nog steeds had hij last van zijn longen door het stof van die instortende gebouwen. Ik was ook verpleegkundige, maar niet uit roeping zoals hij. Ik had best naar de Verenigde Staten kunnen gaan, had daar werk kunnen vinden. Maar omdat hij naast een Amerikaans ook een Iers paspoort had, leek zijn emigratie naar Europa logischer. Zijn mededeling, want dat was het, overviel me. Ik antwoordde: ga dan maar meteen weg. Nu. Het was allemaal zo idioot en toch nog onverwacht. En dat terwijl het zo geweldig was begonnen. Na die ontmoeting op die legendarische brug had ik hem op de pont terug mijn telefoonnummer gegeven. Het duurde een tijdje, toen belde hij. Op een vrijdagmiddag zag ik een lang nummer op mijn schermpje. ‘Wat leuk, bel morgen even terug dan heb ik vrij.’ Op een of andere manier had hij iets Europees in hoe hij deed. We hebben uren met elkaar gesproken. Met een mooie, zware stem lachte hij om mijn nogal Hollandse grapjes en na een aantal maanden veel bellen vroeg hij, kom je me opzoeken in New York? Dat deed ik. Ik boekte een hotel, zegde dat weer af, ging bij hem logeren, ik in zijn bed, hij op de bank. Het duurde een dag voor hij weer samenviel met de man die in mijn hoofd steeds knapper en aantrekkelijker was geworden, maar toen kwam de verliefdheid terug en zoenden we bij het ontbijt toen ik nog half slapend in mijn lange T-shirt bij hem op schoot kroop. Hij woonde in Queens, liet me heel New York zien, op iedere brug stonden we stil en zoenden we. Ik dacht aan de stewardessen die me allemaal succes hadden gewenst in het vliegtuig op weg naar JFK Airport. Ze hadden me nu eens moeten zien, ik was nog nooit zo gelukkig geweest. En bij mijn vertrek vroeg ik: zijn we nu steady of gewoon aan het daten? Hij lachte om mijn woorden die ik inderdaad nooit eerder had gebruikt en een beetje onwennig over mijn lippen kwamen. Ja, zei hij, we gaan steady. Later kwam hij langs in Nederland en wat was hij lief voor mijn oma. Niet omdat hij vond dat dat zo hoorde, maar omdat hij echt geïnteresseerd was. Hij was perfect. Toen we jaren daarvoor met onze natte kleren voor de haard aan de baai zaten, had ik hem al verteld over de operatie die me te wachten stond, als drager van het BRCA1-gen zouden dat voorjaar mijn borsten preventief worden geamputeerd. Ik was bang dat ik met mijn borsten mezelf zou kwijtraken, ze hoorden immers al een leven lang bij me. Met hem kon ik daar zonder gêne over praten. Hij reageerde precies zo begripvol als ik had gehoopt. Ook later bleef hij maar zeggen hoe mooi hij me vond. Ik was bang hem te verliezen. Ik was niet betrokken bij zijn besluit. Daarom werd ik zo boos. De verandering van de trotse Amerikaanse Ben in de Nederlandse timide Ben had ik wel gezien maar ontkend. Om hem op te beuren had ik hem langs toeristische trekpleisters gevoerd, Neeltje Jans, Giethoorn, Maastricht, en dan schonk ik nog maar een wijntje in. Maar we hadden natuurlijk moeten praten. Die avond had ik moeten zeggen: ga maar, ik snap het, ik kom je over een paar maanden wel opzoeken en dan zien we wel verder. Twee weken heeft-ie nog in een hotel gezeten en hij nam netjes afscheid van mijn familie en vrienden. Mijn nichtjes waren in tranen. Pas op de dag van zijn vlucht terug reed ik naar hem toe. In elkaar gedoken trof ik hem aan op een bankje op Schiphol. We omhelsden elkaar en huilden tot het tijd was voor hem te gaan. Later hoorde ik dat hij weer in zijn oude appartementencomplex is gaan wonen en dat hij ook zijn baan in het ziekenhuis terug heeft. Maar ik heb hem nooit meer gezien en op mijn 9/11-kaartjes heeft hij nooit gereageerd. Van al mijn exen mis ik alleen hem. Uit pure frustratie heb ik iets onvervangbaar kostbaars zomaar uit mijn handen laten glippen.’ Wil je meer van deze verhalen horen? Luister dan ook naar onze podcast ‘De liefde van nu’. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://volkskrant.nl/nieuws-achtergrond/na-alle-moeite-die-ik-had-gedaan-het-hem-hier-naar-de-zin-te-maken-voelde-dit-als-een-afwijzing~b32619a5/</guid>
      <pubDate>Thu, 10 Nov 2022 00:00:00 +00:00</pubDate>
    </item>
  </channel>
</rss>
