<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Wat zal sneller groeien, haar liefde voor mij en mijn land of haar heimwee?’]]></title>
      <description><![CDATA[<p>‘In haar ogen zag ik iemand zonder oordeel, iemand die heel simpel alleen maar wilde weten wat ik te zeggen had, en die graag wilde vertellen over haar eigen leven in Brazilië. Het eerste contact ontstond via een internationale datingsite en in het begin waren alle ontmoetingen via FaceTime. Allebei met een laptop naast ons. Ieder woord, iedere zin die we zeiden zochten we op met Google Translate. Zij sprak Portugees, ik Engels en Nederlands. De gesprekken hadden weinig diepgang en gingen tergend langzaam. Toch was er iets wat ons elke dag weer naar elkaar toe trok. De liefde van nu is een rubriek in Volkskrant Magazine over seks en relaties. ‘Een beetje maf vond mijn moeder het, wat was er mis met Nederlandse meisjes? Helemaal niets, net zomin als er iets mis is met het verderop te zoeken. Hoe ver dat verderop dan precies mocht zijn, en wat ik daar dan zocht, daarvan had ik geen idee. Toen we begonnen zag ik onze videosessies als het begin van een nieuwe vriendschap, wie weet een flirt. Dat niet-Nederlandse van haar, het onalledaagse, te horen hoe alles in Brazilië draaide om familie en de wij-cultuur, hoe ze haar dagen grotendeels liet bepalen door toevallige ontmoetingen met broers en zussen en neven en nichten en vriendinnen die al dan niet bleven eten beviel me op een of andere manier, en misschien waren haar verhalen ook wel een manier om te reizen terwijl ik gewoon thuisbleef. ‘Het waren de nadagen van corona, in het dagelijks leven was vertraging gekomen. Ik woonde nog bij mijn ouders, het contact met Brazilië was ook gewoon afleiding. Zonder subtiele nuances in taal, zonder dat we samen konden uitgaan, of zelfs maar een keer koffie konden drinken – allemaal dingen waarvan ik altijd had gevonden dat ze onontbeerlijk waren om iemand goed te leren kennen – groeide er iets. Wederzijdse nieuwsgierigheid laat zich niet frustreren door gebrekkige communicatie en wordt daar misschien juist door opgewekt. ‘Onze gedeelde toewijding, de moeite die we erin staken zoveel mogelijk te begrijpen van wat de ander vertelde, was veelzeggender dan woorden. Door ieder woord op te zoeken, kreeg ieder woord nadruk en evenveel betekenis. Na een half jaar had ze zoveel geleerd van het Engels waarmee ze steeds vaker haar Portugees doorspekte, dat we onze laptops zelfs konden dichtklappen, en verder gingen zonder vertaalapps. De vraag ‘wanneer zien we elkaar?’, werd steeds vaker uitgesproken, tot uiteindelijk alle uitreisbeperkingen werden opgeheven, en ze besloot voor drie maanden naar Nederland te komen. Zo lang, vroegen mijn vrienden, en wat als het tegenvalt? Maar ik had toen al bijna een jaar dagelijks contact met haar, wat kon er tegenvallen? ‘Op Schiphol herkende ik haar meteen. Samen met een andere passagier kwam ze lachend door de gate naar buiten gelopen. Zweet plakte op mijn rug en in mijn buik werd een vuurtje aangestoken. Een paar vonken ontsnapten en vatten vlam in mijn hoofd dat plotseling begon te gloeien. Toen zette mijn lichaam zichzelf in beweging, ik weet althans heel zeker dat ik het niet was die daartoe opdracht gaf. Mijn benen hadden hun eigen wil, leek het, en ik volgde gehoorzaam. Ik pakte haar middel en kuste haar zonder aarzelen op haar mond. Van tevoren had ik me geen voorstelling gemaakt van de eerste aanraking, een eerste kus, ik dacht: dat komt wel goed. ‘Een paar seconden keek ze mij recht in de ogen. Daar zijn we dan, zei die blik. Het werd tijd. Ik beefde, mijn knieën trilden. Het klopt wat ze zeggen van die knikkende knieën, ik heb het zelf gevoeld. Zoveel videogesprekken en nu was ze er echt. En zo stormachtig als de onrust kwam, zo snel verdween die weer. Hand in hand liepen we naar de auto. Wanneer iemand ons toen had gezien, zou die nooit hebben gedacht dat dit onze eerste ontmoeting was. We waren als een stel dat elkaar een tijdje niet heeft gezien en nu samen naar huis gaat. Als er al iets ongemakkelijk was, dan was dat omdat elke beweging en handeling samen nieuw was, voor het eerst samen door de gangen van Schiphol, voor het eerst samen met de lift naar de parkeergarage. Het was of ik nooit eerder de hand van een meisje had gevoeld en vastgehouden, nooit eerder een meisje had gezoend. Van onzekerheid was geen sprake. Zulk soort spanning, zulk soort zweet, was het niet. Eerder de spanning: we zijn duidelijk echt begonnen, en wat nu? ‘Ze moest wennen aan de Nederlandse directheid die ze aanzag voor botheid. En toen ze toegaf dat ze twijfelde over seks voor het huwelijk omdat de katholieke kerk dat verbiedt, dacht ik wel even: welke consequenties voor haar denken heeft haar geloof nog meer? En tot welke misverstanden gaat dat leiden? Inmiddels woont ze hier en wordt ze steeds Nederlandser, ze heeft vrienden gemaakt en vond werk als schoonmaker. Ze leert Nederlands. ‘Mop’ en ‘bezem’ en ‘goedemorgen’ waren haar eerste woorden. ‘Soms denk ik: kan ik haar wel het leven bieden waar ze op gehoopt had toen we samen kwamen? Want zelf verdien ik ook niet al te veel. Ik kan geen iPhone voor haar kopen. Verwacht ze dat? Met welk idee kwam ze naar Nederland? Ze zegt: je doet genoeg voor me, en ik vind het prima nu even te werken beneden mijn niveau, dan kan ik me concentreren op de taal en houd ik tijd over om te sporten. Maar hoe interpreteer ik haar tranen wanneer ze met haar petekind heeft gesproken die vraagt wanneer ze nu eindelijk thuiskomt omdat ze haar in Brazilië allemaal missen? ‘Dan krimp ik ineen en is het of ik voor duizend man een voordracht moet houden, dan klopt mijn hart als een gek in mijn keel en hoor ik als het ware die gevreesde woorden al: we moeten praten, en dat dan die uitleg volgt, dat ze haar familie mist en terug wil. Wat zal sneller groeien, haar liefde voor mij en mijn land of haar heimwee? Ik hoop dat ze het geduld kan opbrengen te wachten tot we samen kunnen gaan. We sparen om in Brazilië te investeren in projecten met straatkinderen. Ons werk en onze nationaliteit zijn niet onze identiteit, dat zijn onze liefde en onze idealen.’ Op verzoek van de geïnterviewde is de naam Ruurd gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/wat-zal-sneller-groeien-haar-liefde-voor-mij-en-mijn-land-of-haar-heimwee~b7894cc0/</guid>
      <pubDate>Thu, 28 Dec 2023 00:00:00 +00:00</pubDate>
    </item>
    <item>
      <title><![CDATA[‘In de weken na zijn dood wilde ik het liefst achteruit in plaats van vooruit, terug naar hem’]]></title>
      <description><![CDATA[<p>‘Nog weken na zijn dood voelde ik felle steken in mijn hart. Zo fysiek is rouw dus. Als ik niet beter wist, had ik de dokter gebeld: er is iets mis met mij, misschien een hartaanval. Jarenlang had ik me tijdens zijn ziekbed kunnen voorbereiden op het moment dat hij er niet meer zou zijn. Maar toen het zover was, maakte ik beneden aan het aanrecht gewoon zoals iedere dag zijn havermoutpap en at die vervolgens zelf op. Wat wil je verder nog eten, vroeg ik hardop. Ik draaide me om, de stoel waarop hij altijd zat, was leeg. Zo waren we op elkaar ingespeeld, gewoonten laten zich niet stoppen door de dood. De liefde van nu is een rubriek in Volkskrant Magazine over seks en relaties. ‘Van de negentien jaar dat we samen waren, was hij er elf ziek. Ik hoor nog altijd zijn: ‘Wil je even...?’ ‘Help je even?’ ‘Zou je...?’ Maar mentaal was hij sterk en autonoom. Hij bepaalde zelf of er een stagiaire mee mocht als de thuiszorg kwam, hij bepaalde zelf of hij wel of niet onder de douche wilde – niet ik, niet de zorgverleners. Zijn begrafenis in 2020 was een eenzame coronabegrafenis met slechts een handvol mensen. Ik heb de armen om me heen gemist, de menigte vrienden om na afloop een glas mee te drinken. Misschien, denk ik nu, heeft dit mijn rouwproces vertraagd. In de weken die volgden kwamen steeds wat vrienden langs, maar ik wist niet waarover ik het moest hebben. ‘Want waarover praat je met anderen als je net de man hebt verloren met wie je negentien fantastische jaren hebt doorgebracht? De voorgeschiedenis van diagnose naar diagnose, van pech op pech, kende iedereen al, en het gemis liet zich nog niet onder woorden brengen. Over het prachtige voorjaarsweer kon ik het nog niet hebben, en plannen had ik niet. Mijn lijf was zwak, mijn hart was zwaar. Het was alsof ik van een afstandje naar mezelf keek, ik sprak mezelf toe alsof ik nu degene was voor wie gezorgd moest worden. Ik was blij met de bezoekjes, maar ook blij wanneer ik daarna weer alleen was. Die eerste weken bleef ik het liefst in mijn eigen coconnetje, in huis, in een warm bad. Ik zag ze wel, de vogels buiten met de kleine takjes in hun bek, bezig hun nestjes te maken, maar het was me te veel, de harde stralende zon dreef me naar binnen. ‘’s Ochtends sproeide ik heel vroeg de tuin, contact met buren vermeed ik. Een keer was ik na een doorwaakte nacht al om 8 uur bij zijn graf. Het was er vredig en kalm. Precies hoe ik me ook had willen voelen, hoe ik gehoopt had me te zullen voelen toen ik naar de begraafplaats fietste. Maar eenmaal ter plekke was ik bozig. Ik zag een hoop zand, verdorde bloemen, en dan het weten dat daaronder mijn geliefde lag. Ik zat daar en keek, haalde de druiven en het flesje water tevoorschijn die ik had meegenomen en heel langzaam werd ik kalmer. Het leven ging door, hoe vaak had ik die zin niet in allerlei contexten gelezen en misschien ook wel uitgesproken? Maar letterlijker dan nu werd de betekenis nooit meer. ‘We leerden elkaar kennen toen we allebei ruim de veertig gepasseerd waren. In een eerder huwelijk had ik jong kinderen gekregen en hen in mijn eentje opgevoed. Mijn leven lang was ik moeder en werknemer geweest, van de liefde kende ik nog lang niet alle facetten. Bij het vroege datingplatform dat de Volkskrant destijds beheerde, stonden twee mannen uit mijn regio ingeschreven. De ene vond ik niks, de ander had zijn profiel maar half ingevuld. Dat was hem. Ik daagde hem uit, wie ben je dan, en we raakten aan de praat en werden verliefd. ‘Het bijzondere van daten als de kinderen de deur uit zijn, is dat je veel beter weet wie je bent en wat je behoeften zijn. Na een dienstbaar verleden had ik behoefte me verder te ontwikkelen. Ik ben gaan studeren en hij bracht nog meer nieuwe kennis mijn leven in. Hij was bioloog, wist alles van de natuur, at macrobiotisch toen ik nog karbonades bakte. En het mooie was: we hebben geen moment geprobeerd elkaar te veranderen. ‘Onze relatie groeide en groeide maar. Nieuwsgierigheid en interesse en belangeloze aandacht vormden de bodem. Soms viel ik terug in mijn oude gewoonte het de ander naar de zin te willen maken. Toen de balletvoorstelling waar ik naartoe wilde tegelijk viel met het concert waar hij heen wilde, zei ik: ach, dan gaan we naar dat concert. Maar toen werd hij boos, hij wilde niet dat ik voor hem compromissen sloot. Dus plooiden we het zo dat we naar zowel het concert als het ballet konden. Het verwonderde ons dat zulke liefde als die tussen ons bestond. Zo gelijkwaardig. Zo wederzijds. ‘Al die jaren als kostwinner en moeder had ik me niet eens een voorstelling kunnen maken van de luxe waarin ik nu baadde. Soms keken we elkaar aan en zeiden: dit is echt hè, ja dit is echt. En ook al kon hij niet veel meer op het laatst, op onze speciale ligfietsen reden we de hele omgeving door. Ik achter hem aan, zorgeloos, want hij kende de weg. Ik prijs mezelf zo gelukkig dat ik dit alles heb meegemaakt, ik weet dat het niet vanzelfsprekend is. ‘Het maakt het afscheid nemen tegelijk moeilijker en makkelijker. We hadden het elkaar nog zo beloofd, samen oud worden, op een bankje voor het huis niks doen in de zon. En dan al die kennis, dacht ik die keer en de keren erop aan zijn graf, waar bleef die nu? Alle filosofen die hij kon citeren? De namen van de vogels waarop hij me had gewezen tijdens het fietsen? Alles is samen met hem begraven. Het is nu drieënhalf jaar na zijn dood en elke keer als ik wakker word, sla ik mijn arm om het kussen waar hij altijd lag en wens hem goedemorgen. In de weken na zijn dood wilde ik het liefst achteruit in plaats van vooruit, terug naar hem. Dat is nu aan het veranderen, steeds vaker wint het geluk om wat geweest is het van de pijn. Ik leer: je kunt niet het één willen hebben en het ander niet kunnen dragen.’ Op verzoek van de geïnterviewde is de naam Charlotte gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/in-de-weken-na-zijn-dood-wilde-ik-het-liefst-achteruit-in-plaats-van-vooruit-terug-naar-hem~b6910be6d/</guid>
      <pubDate>Thu, 14 Dec 2023 00:00:00 +00:00</pubDate>
    </item>
    <item>
      <title><![CDATA[‘Ik was slager Tom, dat was mijn kruis en mijn inbox op de datingsites bleef oorverdovend stil’]]></title>
      <description><![CDATA[<p>‘Toen ik op mijn 16de aan mijn vader vroeg of ik door mocht naar de havo, zei hij bars: ‘Wat is de havo?’ En daarmee was het onderwerp van tafel. Ik ging werken in een slachthuis, daarna in een worstfabriek, en heb jarenlang op de slagersafdeling van een supermarkt gestaan voor ik dertig jaar geleden mijn eigen slagerij begon. Maar na mijn scheiding bleek dat mijn beroep op datingplatforms bepaald niet sexy werd gevonden. Dat ik ook van Wolkers hield, van Vestdijk en van jazz, deed er kennelijk niet toe. Ik was slager Tom, dat was mijn kruis en mijn inbox bleef oorverdovend stil. De liefde van nu is een rubriek in Volkskrant Magazine over seks en relaties. ‘Zelf bleef ik speuren. De foto van de universitair docent met de beetje scheve tand greep me. Behalve die tand had ze lang grijs haar en een neus die iets aan de grote kant was en het was die perfecte imperfectie die me een gevoelige hartsteek bezorgde. Ik maakte contact, maar zij schreef net als alle anderen: Tom, ik zie geen enkele overeenkomst tussen ons. En helemaal ongelijk had ze niet. Zij gaf cursussen aan dezelfde ceo’s die jarenlang de bazen van mijn bazen waren geweest, zij kende de mannen en vrouwen achter alle Nederlandse multinationals persoonlijk. Maar toen drie maanden later haar foto opnieuw voorbijkwam, vroeg ik haar: ‘Heb je de prins op het witte paard al ontmoet?’ En ze grapte: ‘Nee, en ik zit nu in het Midden-Oosten, dus misschien kom ik wel in een harem terecht. Laten we als ik terug ben toch even een kop koffie drinken.’ ‘Het was 22 mei vorig jaar. We hadden afgesproken in een restaurant met een groot terras midden in het bos. Ik droeg suède schoenen, een licht overhemd en een lichtgekleurd jack. Toen ik kwam aanlopen hoefde ik geen moment te zoeken. Ze zat als een amazone met gekruiste benen op het terras, ze stak haar hand op, en toen ik dichterbij kwam, merkte ik dat er een veeg op haar witte broek zat en ze geen enkele poging deed die te verbergen. De oranje trui en de sneakers leken ook een willekeurige greep uit haar kledingkast, en plotseling gebeurde het. Ik werd overmand door een hevige verliefdheid. Zij was het. ‘Nooit eerder had ik me zo veilig gevoeld in de nabijheid van welke vrouw dan ook. Mijn huwelijk was tamelijk kil en van mijn moeder herinner ik me niet één omhelzing of kus, ik geloof niet dat ze ooit een ouderavond heeft bezocht. En ineens, oog in oog met deze bepaald niet gul met schoonheid en elegantie bedeelde vrouw, was het of ik voor het eerst voelde wat liefde echt kon zijn. Geborgenheid, veiligheid, aandacht. Het was natuurlijk absurd, dat ze dat allemaal binnen een paar seconden bij me losmaakte, maar soms is het zinloos je af te vragen waarom iets gebeurt en kun je beter maar gewoon voelen. Ze zei: ‘Tom, het maakt mij niks uit wat je doet, het gaat erom wie je bent.’ En toen ze me een uur later weer gedag zei, vroeg ze: ‘Tom, houd jij van kunst?’ Ik antwoordde dat ik regelmatig met mijn dochter naar musea ga. Ze zei: ‘Mag ik je 06-nummer?’ ‘Drie dagen later waren we samen in Singer Laren en vanaf dat moment begonnen we elkaar zo eens in de week te zien. We gingen naar kunstbeurzen, naar fototentoonstellingen, naar theater, de parade: plekken waar ik nog nooit was geweest. Als je slager bent of bakker leef je voor de zaak. Het culturele leven was grotendeels aan me voorbijgegaan, maar met haar kwam ik overal. En toen ik tijdens een weekend in haar vakantiehuis vroeg wat ze nou het meest had gemist in haar leven, antwoordde ze: ‘Intimiteit, Tom’. Daar had ze een handje van, om steeds wanneer ze iets zei, mijn naam te noemen, waardoor alles meer nadruk kreeg. Ik dacht dat ze met intimiteit seks bedoelde, maar toen ik haar in mijn armen hield, merkte ik meteen dat ze liever alleen vastgehouden werd. Seks kwam in haar hoofd eigenlijk niet op. En ik vond het best. ‘In haar kalme, zachte ogen zocht en vond ik, ja, misschien wel de ogen van mijn moeder, die met diezelfde autoriteit hadden gekeken, maar die mij nooit hadden gezien. In de academica zag ik een superwezen dat wel aandacht voor me had. Een ongelofelijk ontroerende ervaring. De volgende ochtend toen we wakker waren, zei ik: ‘Ik hou van je.’ Het ontviel me. Stom. Want welke vent zegt dit nou tegen iemand die hij pas een maand kent, een vrouw die ook nog eens nog nooit een lange relatie heeft gehad? Ik zag haar denken: die man is gek. Maar het was te laat, grote woorden als deze kun je achteraf niet relativeren, daarvoor zijn ze te autonoom. ‘Diezelfde ochtend, tijdens een wandeling, begon ik zomaar te huilen. Dat raakte haar. Mijn verdriet liep op de zaken vooruit. Ik had gevonden waar ik al mijn leven lang naar zocht, liep op mijn tenen om haar te houden, dat zag ik allemaal maar al te goed, maar ik wist ook dat een Gooise hoogopgeleide dame met bindingsangst en een slager uit Zuid-Holland met een moedercomplex geen kans maakten. Eén keer had ik gevraagd: ‘Wat vind je eigenlijk leuk aan mij?’ We waren die avond naar een concert geweest. Ik hing tegen haar aan in een café, mijn hoofd tegen haar schouder. Ze antwoordde: ‘Ik vind je een heel fijne man, Tom.’ ‘Ik ben gek op je, ik mis je: die woorden schreef ik alleen, zij zelden. Ze vroeg nooit: was het druk in de winkel, verkocht je vandaag meer speklapjes of rundergehakt? ‘Het einde kwam in gelijke mate verwacht en onverwacht. Toen ze naar het feest van een vriendin ging en ik niet mee mocht, voelde dat als een afwijzing en niet lang erna liet ze weten te willen stoppen. Ze zag geen toekomst in ons. We hadden het zo goed samen, maar ik wist natuurlijk al langer dat ik van kalme, capabele vrouwen op termijn niks kon verwachten. Hoeveel ze me ook heeft geleerd. Op een moment halverwege dat jaar samen, zei ze tegen me: ‘Tom, je noemt je slager, maar eigenlijk ben je ondernemer.’ Dat staat nu op mijn datingprofiel. Zelfstandig ondernemer. Mijn inbox stroomt vol.’ Op verzoek van de geïnterviewde is de naam Tom gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-was-slager-tom-dat-was-mijn-kruis-en-mijn-inbox-op-de-datingsites-bleef-oorverdovend-stil~bacfbfec/</guid>
      <pubDate>Thu, 7 Dec 2023 00:00:00 +00:00</pubDate>
    </item>
    <item>
      <title><![CDATA[‘Had hij het maar kunnen opbrengen om te twijfelen. Had hij maar niet als een dolle zijn verwarring in daden omgezet’]]></title>
      <description><![CDATA[<p>‘Het was 8 november 2019. Ik kwam net terug van een geweldige dag met mijn vriendinnen. Met z’n drieën hadden we nog voor mijn verjaardag in een rooftopbar gezeten en blij en uitgelaten opende ik de voordeur. Een beetje aangeschoten van de cocktails kon ik niet wachten mijn man te vertellen over mijn belevenissen met de vrouwen die hij na meer dan dertig jaar huwelijk bijna net zo goed kende als ikzelf. ‘Wij hadden het goed samen. Nog maar een paar weken eerder hadden we, zoals ieder jaar, in Hotel New York in Rotterdam de datum van onze eerste ontmoeting gevierd. Het was een heel gezellig weekend geweest, ook al merkte ik dat hij door een moeilijke periode ging. Zijn hele leven had hij in het buitenland gewerkt. Maar de tijd dat op zondagavond zijn vaste chauffeur voorreed om hem naar Schiphol te brengen, leek voorgoed voorbij. Hij was de 60 gepasseerd, was niet meer zo gewild en voelde zich opgesloten in Nederland. Tijdens ons weekend wilde hij het er niet over hebben en ik drong niet aan, want hij hield niet van confrontaties. De liefde van nu is een rubriek in Volkskrant Magazine over seks en relaties. ‘Ik hing mijn jas over een stoel. Hij wees een beetje gespannen naar een plek op de bank waar ik moest gaan zitten. Zelf nam hij plaats op het andere uiterste puntje, zijn houding was kaarsrecht en ongenaakbaar. Ik nam het waar, dat enigszins bevreemdende, het onbekende, het verontrustende ook, maar echt zorgen maakte ik me niet. Wat wij niet allemaal hadden meegemaakt samen. In al die jaren was er nog nooit iets geweest wat ons uit het lood had kunnen slaan, dus wat het ook was waar hij het over wilde hebben, wij kwamen er wel uit. Waren we niet eerder met het hele gezin voor zijn werk een paar jaar in Azië gaan wonen? Wij waren een tandem en ik gunde hem met alle liefde zijn plek aan het stuur. ‘Tussen ons in had hij het bijzettafeltje gezet dat normaal op een andere plek staat. Daarbovenop een plankje met verschillende soorten kaas en twee glazen wijn. Alles ogenschijnlijk normaal, al was het ook of hij zich achter de bijzettafel had verschanst. Het vreemde ervan drong tot me door als in een mist, niet per se van alcohol, van de cocktails, dat effect was snel voorbij, maar van alle kleine deeltjes gewoonten en routine die ons in al die jaren samen hadden beschermd tegen gevaar van buitenaf. ‘Zijn lange vingers woelden over zijn kruin, zoals altijd wanneer hij nerveus is. Zijn stem klonk zoals die moet hebben geklonken toen hij een jaar eerder vlak voor Kerst een deel van zijn personeel ontsloeg. De stem van een manager. ‘Ik wil het over ons hebben’, zei hij. ‘Ik wil van je scheiden.’ ‘Ik begreep niet wat hij bedoelde, waar hij het over had. We hadden hier nooit over gesproken. ‘Hoezo?’, vroeg ik. Meer niet. Alleen: hoezo? Het was alsof de wereld plots alle geluid had verloren, of ik niet alleen met stomheid maar ook met doofheid was geslagen. Toen ik opstond nadat ik kort tevergeefs had gewacht op iets van een toelichting, liep die grote stilte met me mee naar een andere kamer in dat ineens zo grote huis, ik belde zijn broer die al net zo geschokt was. ‘Pas toen de opgetrommelde kinderen de volgende dag tegen hem zeiden: maar heb je wel aan ons gedacht, zag ik hem voor het eerst huiveren. Nee, bij de consequenties voor zijn oogappels had hij geen moment stilgestaan. Die zijn met hun 25 en 23 jaar toch al volwassen, moet hij hebben gedacht. Zou het iets hebben uitgemaakt? Zou de balans op het moment dat hij zijn eenzame besluit nam, misschien in ons voordeel zijn omgeslagen wanneer hij zich het verdriet van zijn kinderen wel had gerealiseerd? ‘Ik heb meteen diezelfde dag een therapeut ingeschakeld, om te redden wat er te redden viel, en nog steeds in de overtuiging dat hij uit paniek had gehandeld. Ze vroeg: Is er een ander? Nee, geen sprake van, zei hij. Maar even later zag ik op zijn telefoon aan de oplader in de keuken, waar hij hem gewoontegetrouw had neergelegd, ook al sliep hij intussen boven mijn atelier, ineens een bericht oplichten: Ben je nog wakker? Als een ware speurneus vond ik de naam en het adres van de vrouw die bij dit nummer hoorde. Ik vond ook haar foto en ineens herinnerde ik me haar gezicht. ‘Op een avond waarop we met vrienden op een festival waren, had ik haar zien kletsen met mijn man. Ze was gekleed in iets crèmekleurigs met grote grijze bloemen en had iets kakkineus. Ik wilde me nog aan haar voorstellen maar ze liep weg en liet nog even vorsend haar blik over me heen glijden. Ergens moet ik dat beeld hebben opgeslagen, voor later, want na die korte ontmoeting had ik geen seconde meer aan haar gedacht. Nooit heb ik me bedreigd gevoeld door welke vrouw dan ook. Daar was geen reden voor, hij was lief voor me, belde me elke dag vanuit het buitenland, we kookten samen voor vrienden, voelden ons een koningskoppel. ‘Er volgden een paar beschamende weken waarin ik hem ben gaan stalken. Dat ene berichtje was onvoldoende bewijs, ik wilde het zeker weten. En toen ik me op een regenachtige avond afvroeg waarom hij met de scooter en niet met de auto weg was, realiseerde ik me dat zij midden in het centrum woonde, daar kun je je auto niet kwijt. Ik reed ernaartoe en daar zag ik, toch nog verbijsterd, zijn scooter staan. Er hebben zich meer van dit soort taferelen afgespeeld. En steeds dacht ik: deze man heeft iets uit te zoeken. Het komt wel goed. ‘Had hij het maar kunnen opbrengen om te twijfelen. Had hij maar niet als een dolle zijn verwarring onmiddellijk in daden omgezet, dan hadden we de schade kunnen beperken. Nu zijn we gescheiden. Vorig jaar zag ik hem bij de glasbak. Hij vroeg: mis je mij, ik jou wel. Ik antwoordde: je bent een klootzak, je bent zomaar gevlucht. Dat luchtte op. Hij heeft zich laten leiden door de angst niet meer mee te tellen. Maar hij telde voor ons mee, voor mij, de kinderen, en dat wilde hij niet zien. De klootzak.’ Op verzoek van de geïnterviewde is de naam Jolijn gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/had-hij-het-maar-kunnen-opbrengen-om-te-twijfelen-had-hij-maar-niet-als-een-dolle-zijn-verwarring-in-daden-omgezet~bfad6e52/</guid>
      <pubDate>Thu, 30 Nov 2023 00:00:00 +00:00</pubDate>
    </item>
    <item>
      <title><![CDATA[‘Er was iets wat ik zelf kon doen: ik mocht nooit toestaan dat mijn vriend mijn verzorger werd’]]></title>
      <description><![CDATA[<p>‘Ik heb altijd veel gedagdroomd over hoe het zou zijn om een relatie te hebben. Ik keek ernaar uit op jonge leeftijd een partner te vinden, met wie ik misschien wel de rest van mijn leven samen zou zijn. Mezelf kan ik niet opnieuw uitvinden, maar een relatie, meende ik, kun je precies zo inrichten als je wilt. Ik dacht na over wat ik wel en niet zou willen meenemen uit het gezin waarin ik opgroeide. Die opvliegendheid waar iedereen thuis nogal vergoelijkend over doet: ‘zo zijn wij nu eenmaal’, die ijzige stilten die soms wel een paar dagen kunnen aanhouden, de opmerkingen die vaak net iets pittiger worden geuit dan ze zijn bedoeld. Ingesleten gezinsgewoonten, daar kon ik zonder en die zou ik achter me laten. De wellevendheid die mijn ouders ook hebben, wilde ik houden. De liefde van nu is een rubriek in Volkskrant Magazine over seks en relaties. ‘Mijn vriend leerde ik kennen via vrienden die in onze gedeelde glutenallergie voldoende aanleiding zagen om ons te koppelen. Volslagen idioot natuurlijk, maar ook wel weer grappig. Bij de eerste ontmoeting was ik plotseling doodnerveus, want daar stond een jongen met een enorm blije uitstraling. Niet blij op een naïeve manier, maar evenwichtig en optimistisch, niet uit het veld te slaan. Die kalmte trok me aan. Zijn interesse voor mij en de vragen die hij stelde, zorgden voor de rest: ik werd verliefd. In hem zag ik een solide basis. En ik dacht: als er ooit iets gebeurt wat ons uit het lood slaat, kom ik er met hem zeker wel uit. ‘We waren 18 en deden de dingen die stellen doen. We bezochten buitenlandse steden, musea, bijzondere gebouwen, waren om en om in zijn studentenstad en in de mijne. Niets doen, daar hielden we ook van. Dan ging hij in het hoekje van de bank zitten, en kroop ik tegen hem aan. Je zou kunnen zeggen dat hij dan mijn hoekje was, en zo hingen we vaak een hele dag languit, kletsten over niks bijzonders en verwonderden ons over het zacht verglijden van de tijd. ‘Tot ik ziek werd. In 2020 werd mijn blindedarm verwijderd, een simpele operatie waarvan ik binnen een paar weken had moeten herstellen, maar waaraan ik enorme pijn overhield. Van het ene op het andere moment kwam ik mijn kamer niet meer uit. ‘Ik stopte met mijn studie en liet me verzorgen door mijn ouders. Op betere dagen ontbeet ik beneden aan de keukentafel, maar meestal was de pijn zo ondraaglijk dat ik de hele dag sliep, Netflix keek en las. Met de trein naar mijn vriend gaan lukte nauwelijks nog, dus hij kwam naar mij. Soms wel drie keer in een week. Hij was een en al empathie, maar dwars door alle liefde en pijn heen zag ik hoe de verhouding tussen hem en mij uit balans raakte. Ik was 20, kon alleen maar liggen en had hem niets meer te geven. Het urenlange kletsen op de bank kreeg een andere betekenis nu er niets anders meer te doen viel. En dat pittige karakter van mij bleek ineens niet zo heel makkelijk meer te onderdrukken. Ik werd weer sneller boos en begon te twijfelen: is een relatie eigenlijk wel zo maakbaar als ik had gewild? Ik neem immers altijd mijn zelfde zelf mee. ‘Een keer, toen mijn vriend naast mijn bed zat en ik om een glaasje water vroeg, zei hij: ‘Nog een glas? Je drinkt de hele kraan leeg.’ Het was een grapje, maar ik werd kwaad. Ik voelde me afhankelijk en begon me zorgen te maken. Ik lag intussen al langer dan een jaar op bed, zonder enige verbetering. Zes ziekenhuizen had ik bezocht en niemand begreep waar mijn pijn vandaan kwam. Ik moest er maar mee leren leven, zei men. ‘Mijn vriend bleef zijn best doen. Hij deed bijvoorbeeld of hij ontzettend moe was en niets liever wilde dan op bed liggen en hé, dat kwam goed uit, want ik lag daar al. En toen we de zoveelste film aanzetten, stelde hij voor dat we zouden doen alsof we recensent waren. Hij pakte popcorn en papier en allebei schreven we in hoogdravende recensententaal onze kritieken, wat ons dan weer aan het lachen maakte. ‘Of hij het bewust deed weet ik niet, maar daarmee liet hij keer op keer zien dat ik in zijn ogen nog steeds dezelfde was, want kijk eens hoe we samen plezier hadden met dit zelf bedachte spel en hoe alwéér een film kijken ineens niet meer saai was. En toen ik op een radeloze, zwarte dag tegen hem zei dat ik hem niet langer tot last wilde zijn, dat hij op een zaterdagavond in een club hoorde te staan en niet bij zijn zieke vriendin in bed moest liggen, dat het beter was als we het uitmaakten, werd hij voor het eerst echt kwaad en zei dat-ie alleen niet meer wilde komen als ik hem niet meer leuk vond. ‘Wat mijzelf aangaat’, zei hij, ‘ik hou van je.’ ‘Van die woorden moest ik alleen nog maar harder huilen. Ik had het die allereerste keer goed gezien: deze man liet zich door niets omverblazen. Ja, besefte ik, al die zelfverzonnen spelletjes deden ons goed, maar er was nog iets anders, iets wat ik zelf kon doen om te voorkomen dat we uit elkaar groeiden: ik mocht nooit toestaan dat mijn vriend mijn verzorger werd. Niet toestaan dat hij mij uit bed zou tillen en onder de douche zou zetten bijvoorbeeld, want daarmee zouden we onnodig onze verschillen benadrukken. Heel af en toe maakte hij eten voor me, maar zelfs dat vond ik eigenlijk al een stap te ver. ‘Via de pijnpoli kreeg ik na twee jaar eindelijk een pijnstiller die wel werkte en sinds een paar weken ben ik pijnvrij. Sommige anderen die wel die verzorgende rol hadden, associeer ik nog steeds met die nare tijd. Maar mijn relatie met mijn vriend bleef onaangetast. Niet slechter, niet beter, maar hetzelfde. Nu het voorbij is, hebben we het nauwelijks meer over die twee jaar. En iedereen die zegt: je zult wel veel geleerd hebben van je ziekte, antwoord ik naar waarheid: ik had meer geleerd als ik gewoon colleges had kunnen volgen. Maar een ding weet ik beter dan ooit: samen zijn we niet uit het veld te slaan.’ Op verzoek van de geïnterviewde is de naam Ronja gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/er-was-iets-wat-ik-zelf-kon-doen-ik-mocht-nooit-toestaan-dat-mijn-vriend-mijn-verzorger-werd~b5071ebc/</guid>
      <pubDate>Thu, 23 Nov 2023 00:00:00 +00:00</pubDate>
    </item>
    <item>
      <title><![CDATA[‘Hij moet hebben geweten dat mijn gevoelens voor hem gespeend waren van vlinders en romantiek, toch bleef hij me opzoeken’]]></title>
      <description><![CDATA[<p>‘Ik was 10 toen op de boerderij in de buurt een leeftijdsgenootje kwam wonen. Ze was in de oorlog met haar hele gezin uit Silezië op transport gesteld, leefde een ontheemd bestaan in Duitsland en kwam hier drie maanden om aan te sterken. De boerin vroeg mij haar mee naar school te nemen, want ze kwam bij mij in de klas. We raakten bevriend, ze had iets deftigs over zich, maar ook iets geremds wat ik niet helemaal kon thuisbrengen. Net alsof iets haar ervan weerhield voluit te spelen en te leven. ‘Het jaar erop kwam ze weer en deze keer nam ze haar vier jaar oudere broer mee. Hij heette Christian en had het zwarte haar van hun Italiaanse vader. Samen met de boerenzonen waren wij drieën die hele zomer buiten op het land. We molken de koeien en deden spelletjes en waren zo gelukkig als de omstandigheden maar toelieten. Want ook de broer droeg een verdriet met zich mee, en hoewel ik het woord trauma niet kende, begreep ik vaagweg dat het iets met eerder te maken moest hebben. ‘Vragen deed ik er niet naar. Niet omdat het hele gebeuren me niet interesseerde, maar het kwam niet bij me op. Hoe jong ik ook was, intuïtief begreep ik dat verdriet een van de intiemste menselijke gevoelens is, daar heeft een ander niks mee te maken. Mijn eigen jeugd was ook niet bepaald vlekkeloos. Geboren in 1940, was ik een van de oudste kinderen in een gezin waar bijna ieder oorlogsjaar een nieuwe baby werd geboren en waar mijn moeder nooit een warme, stabiele vrouw heeft kunnen zijn, waardoor ik veel moest zorgen en zelf nauwelijks werd gezien. Ook voor mij was het ravotten in de weilanden iets wat me goed deed en al het andere even deed vergeten. ‘Na die eerste keren bleven hij en zijn zus komen. En weer later kwamen ook hun ouders mee. Ik was inmiddels 16 en werkte op een kantoor, zijn moeder zei: waarom kom je niet een paar weken met ons mee, jullie drieën passen best samen op de achterbank. Twee weken, langer kreeg ik niet vrij. Daar ging ik. Voor het eerst in mijn leven zag ik bergen, Christian verdween meteen na aankomst naar Deggendorf waar hij werkte als douanier, en ik vermaakte me met zijn zus. Maar na een paar dagen zeiden zijn ouders – ook al timide, alsof elke stap hen moeite kostte – stap maar in de auto. We gaan Christian opzoeken. Verbaasd liet ik me meevoeren naar de Tsjechische grens. Ik herinner me het grote militaire gebouwencomplex, maar niet meer of we Christian daar ook hebben gezien. Ik geloof van niet. Pas later, misschien op de terugweg, misschien ook pas toen ik weer terug in Nederland was, realiseerde ik me dat zijn ouders wellicht romantische bedoelingen hadden met ons, misschien wilden ze me laten zien hoe hij leefde, omdat ze vermoedden dat ik dat leven op een dag met hem zou delen. ‘Maar ik was helemaal niet verliefd op hem. Hij was mijn beste vriend en dat was misschien nog wel veel meer waard. Want hoe hij stilviel als we samen waren, mij op een dag zijn hele deportatieverhaal vertelde, hoe hij alle jaren die volgden bleef langskomen, ook toen we beiden allang waren getrouwd, gewoon om even te kijken hoe het met me ging, was als een constante warme omhelzing die zich superieur onttrok aan de ups en downs die doorgaans met liefde gepaard gaan. Soms stond hij naast me en schudde zijn hoofd, alsof hij er niet bij kon hoeveel je voor een ander kunt voelen. Hij moet hebben geweten dat mijn gevoelens voor hem gespeend waren van vlinders en romantiek en toch bleef hij me opzoeken. Zonder zich op te dringen, zonder zich uit te spreken. ‘Hij trouwde als eerste. Met een lieve, voortvarende vrouw die hem bij wijze van spreken de lust tot leven dagelijks met een verplichte paplepel toediende. En telkens als ik een nieuwe man leerde kennen, wilde Christian even langskomen, onnadrukkelijk, zonder geldingsdrang, alleen om te zien of het goed was. Bij elkaar vonden we rust, alsof onze vriendschap het bewijs was dat de wereld toch te vertrouwen was. En wanneer hij zich daarvan weer even overtuigd had, kon hij weer vooruit. ‘Mijn partners hebben het altijd goed met hem kunnen vinden. Iedereen verwelkomde hem als een vriend. Ik denk: juist omdat, wat het dan ook was tussen ons, altijd onbesproken is gebleven, kon de omgang zo zuiver blijven en werd die ons door alle betrokkenen gegund. Wanneer de vriendschap uitgelegd had moeten worden, was die bedorven, als iets dat wat lang onder het ijs heeft gelegen omhoog wordt gedregd. ‘Soms stonden ze samen zomaar ineens voor de deur. Alte Liebe rostet nicht, zei zij dan lachend als ze mijn verbaasde gezicht zag. Zoals die dag dat we met gasten aan tafel zaten, en ze ineens binnenkwamen, hij, zijn vrouw, zoon en kleinkind. We hebben er een campingtafel bij gezet en hadden een prachtige avond, en twee dagen later vertrokken ze weer. Jaren daarvoor had hij hetzelfde gedaan na een bezoekje aan Disneyland Parijs. Even langs Nederland. Even weten hoe het met me ging. En nooit in al die jaren dacht ik: daar heb je hem weer. Want zijn liefde was ook voor mij onmisbaar. Zijn glimlachen, zijn houding en zijn aandacht deden me inzien – voor het eerst – dat ik meer was dan de puber die veel te jong te grote verantwoordelijkheden kreeg opgedrongen: iemand die het waard was om van gehouden te worden. ‘‘Bleib wer du bist’, zei hij zacht, op zijn 83ste, een jaar voor zijn dood. Met zijn vieren fietsten we door de duinen. Hij was moe, raakte achterop, en besloot terug te gaan naar het hotel. Toen sprak hij die woorden. Een verklaring had ik niet nodig, voor mij was dit het zoveelste bewijs dat onbaatzuchtige liefde bestaat. Nooit heeft hij iets geëist, nooit iets expliciet verwacht. Ook na zijn dood heb ik met niemand, noch met mijn man, noch met zijn echtgenote die nog een week is komen logeren, ook maar met één woord geprobeerd dit wonder te duiden. Beter nu eens niet met woorden kapotmaken wat zonder een veel grotere betekenis heeft.’ Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/hij-moet-hebben-geweten-dat-mijn-gevoelens-voor-hem-gespeend-waren-van-vlinders-en-romantiek-toch-bleef-hij-me-opzoeken~bd1bb1b4/</guid>
      <pubDate>Sun, 19 Nov 2023 00:00:00 +00:00</pubDate>
    </item>
    <item>
      <title><![CDATA[‘Ik hoefde deze man niet op afstand te houden, want hij kende me al’]]></title>
      <description><![CDATA[<p>‘Ik was 16 en hij 19, we speelden allebei hockey in Amstelveen. Ik herinner me hem als een ontzettend knappe jongen en ik was verbaasd en vereerd door hem te worden opgemerkt. Hij werd de eerste jongen met wie ik seks had, mijn moeder wist niet hoe snel ze me naar de huisarts moest sturen. Tweeënhalf jaar lang was het nu eens aan en dan weer uit. ‘Na zijn eindexamen verhuisde hij naar Parijs en later naar Londen, waar hij me uitnodigde te komen logeren. Hij werkte in de platenindustrie. In Londen waren we bij een optreden van The Beatles, ze speelden ergens hoog op een dak, maar na een paar nummers zijn we weggegaan omdat we honger hadden. Zo heb je dus lief als je jong bent, samen eten was minstens zo veel waard als een concert van The Beatles. En als het om bewonderen ging, bewonderden we natuurlijk vooral elkaar. ‘Maar een relatie is gecompliceerd als je jong bent en helemaal als je allebei in een ander land woont. We zagen elkaar maar af en toe, soms was ik jaloers op de vrouwen die hij wel dagelijks kon zien. Daarbij: mijn leven met hem was zo anders dan dat met mijn vriendinnen, ik kwam bij Maxim’s in Parijs, zij waren nog nooit in een nachtclub in Amsterdam geweest. Als onrustige puber ging ik naar alle feestjes en dacht dan ook weleens aan al die jongens die ik misschien nog meer kon krijgen. ‘Toen hij 21 was verhuisde hij naar de VS. Ik wilde mee, maar ik was net begonnen met mijn studie en hij zei: het is beter als je hier blijft, we moeten allebei aan onze toekomst denken. Het was 1968, samen met een vriendin begon ik vluchtelingen te helpen die aan het Spanje van Franco wilden ontsnappen. Op een van die vluchtelingen werd ik verliefd, we trouwden en kregen twee kinderen en hebben jarenlang in Spanje gewoond. ‘Vorig jaar zat ik wat te neuzen op LinkedIn en ik vond een man van wie ik dacht: hé, dat zou hem kunnen zijn. Ben jij dit, schreef ik. Ja, was het antwoord, en voor we het wisten zaten we uren aan de telefoon. Hij had mijn moeder nog gekend en mijn broers, en op een of andere manier deed dat ertoe. Wanneer je ouder wordt, speelt het verleden een steeds grotere rol, misschien uit een behoefte alle losse eindjes van je leven aan elkaar te knopen, een behoefte aan zingeving, aan duiding. Het was natuurlijk niet voor niets dat ik hem nu pas benaderde, na mijn 70ste, jaren na mijn scheiding en vijftig jaar na ons laatste contact. ‘Hij stelde vragen over vroeger die zelfs mijn dochters en vriendinnen niet stelden omdat ze mij niet kennen uit die tijd, vragen en opmerkingen die soms de ontbrekende stukjes in mijn herinneringen waren. Een bijna intieme ervaring die mij alle schroom deed verliezen; ik hoefde deze man niet op afstand te houden, niet bang te zijn me te laten kennen, want hij kende me al. ‘Al snel begonnen we bijna dagelijks te bellen en te facetimen. Het tijdsverschil met Seattle is zo groot dat hij wakker wordt als ik ga slapen en andersom. We konden dus alleen op bepaalde momenten van de dag met elkaar praten, en steeds weer werd er iets uitgewisseld, wat zonder ons tweeën vergeten zou gebleven omdat er buiten ons geen getuigen waren. Samen lachten we bijvoorbeeld weer om zijn vader. ‘We waren allebei ontzettend opgetogen, dit kwam zo onverwacht. Hij zei, ik kom over een paar maanden naar Nederland, want ik moet daar van alles regelen, maar waarom kom je niet eerst hierheen? Ik overlegde met mijn dochter, zij vond het een onbesuisd maar heerlijk plan, en vervolgens belde ik met een luchtvaartmaatschappij en had binnen vijf minuten een ticket. ‘Toen gebeurde nog iets opmerkelijks. Dat ik heel snel verliefd aan het worden was, had ik wel in de gaten en ook dat ik behoorlijk nerveus was voor de werkelijke ontmoeting, maar ik had nooit gedacht dat ik zodra in Seattle die enorme aankomsthal binnenkwam, weer helemaal het meisje zou worden dat ik vijftig jaar geleden was. ‘Glimlachend stond hij tussen alle andere wachtenden. Hij leek niet ouder, niet getekend door de jaren, hij was dezelfde knapperd waar ik zo gek op was geweest. En ook nog eens even vrolijk. Zijn haar was grijs en vol, hij was gebruind, slank. We omarmden elkaar. Daar ben ik dan, zei ik en al mijn zorgen – of we wel voldoende hadden om over te praten, hoe het zou zijn om samen te slapen – verdwenen. Ik werd helemaal rustig en nu de relatiestress ontbrak leek de verbondenheid zelfs sterker dan ooit. ‘Tijdens mijn hele verblijf werd dat gevoel bevestigd. Hij nam me mee naar zijn huis in zo’n typische Amerikaanse wijk, met kleine villa’s en veel groen en straten waar niemand loopt. Het was mooi weer, we gingen lunchen aan een meer, de bediening was allervriendelijkst en ik kon Spaans praten met de Mexicanen. Weer hadden we het uitgebreid over vroeger. Maar ook onze levens nu bleken veel raakvlakken te hebben. Hand in hand deden we boodschappen in de grote malls. Hij reed altijd. ‘Vroeger was ik bang hem kwijt te raken, op een of andere manier was er altijd wel wat, maar dat is voorbij. Jaloezie speelt geen rol meer. Ik denk zelfs dat als hij morgen belt dat het voorbij is, dat ik me daarmee uiteindelijk kan verzoenen, hoe gek ik ook op hem ben. Want alles wat we samen hebben voelt als een bonus. Zijn hele komst in mijn leven zie ik als een bonus. ‘We hoeven niet altijd bij elkaar te zijn om het goed te hebben. We hoeven geen gezin meer te stichten, geen andere relaties meer uit te proberen, we hoeven niet te trouwen, zelfs niet samen te wonen. Dat het dus ook weer door ziekte en dood kan stoppen, so be it. We zijn gewoon heel erg gelukkig met hoe elke dag nu gaat. Hij belt vlak voor ik ga slapen en als ik wakker word bellen we opnieuw. En elke keer als ik zijn stem hoor, voel ik me geborgen.’ Op verzoek van de geïnterviewde zijn de namen ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-hoefde-deze-man-niet-op-afstand-te-houden-want-hij-kende-me-al~b85eb72c/</guid>
      <pubDate>Thu, 9 Nov 2023 00:00:00 +00:00</pubDate>
    </item>
    <item>
      <title><![CDATA[‘Met zijn tweeën opvoeden is al ingewikkeld, laat staan met zijn drieën’]]></title>
      <description><![CDATA[<p>‘Ik leerde mijn vrouw in 1979 kennen tijdens de introductieweek van de hogeschool waar we beiden gingen studeren. Ze had een frisheid die me beviel en was energiek en onschuldig tegelijk. Voor we het wisten, en zonder er veel woorden aan vuil te maken, kregen we een relatie, je zou kunnen zeggen dat we er ‘ingerommeld’ zijn. Mijn ouders bijvoorbeeld, begrepen pas bij de diploma-uitreiking dat ik verkering had. ‘Samen vertrokken we een jaar naar het buitenland en toen we terugkwamen leek het onlogisch uit elkaar te gaan. Ik formuleer dat bewust een beetje omslachtig, want in die tijd werd zo veel niet duidelijk uitgesproken. De jaren regen zich vrolijk aaneen en we zeiden: als we tien jaar samen zijn, gaan we trouwen. Dat hebben we gedaan, maar ook toen kwamen onderwerpen als monogamie en huwelijkse trouw niet aan de orde. Daar hadden we eenvoudigweg het idioom niet voor. Ik wist dat mijn vrouw altijd vrouwen in haar leven had gehad die heel belangrijk voor haar waren, vrouwen met wie ze soms wel, soms niet het bed deelde, en ik accepteerde dat en ontkende het zelfs op momenten dat me dat beter uitkwam. ‘Van het begrip polyamorie – met alle afspraken en bijbehorende afbakenende gesprekken van dien – had niemand nog gehoord, en voor de contacten die zij met vrouwen had gold hetzelfde als voor ons huwelijk: we lieten ons leiden door intuïtie. Ook toen mijn vrouw een serieuze relatie kreeg met een collega, heb ik dat op eenzelfde manier geïncasseerd. Ik zei weleens: ik vind het niet fijn dat je twee weken met haar op vakantie gaat, moet dat echt, zij zei weleens: je moet haar beter leren kennen, laten we eens met zijn drieën afspreken. De collega die ik jarenlang stug ‘de collega’ ben blijven noemen, stuurde me de ene na de andere brief waarin ze erop aandrong kennis te maken, maar daar ben ik nooit op ingegaan. Was het uit stil protest, uit stuursheid, jaloezie? Misschien zat het nog eenvoudiger in elkaar. Juist omdat we ons huwelijk nooit strak hadden gedefinieerd, gunden we elkaar vanzelfsprekend onze autonomie. Ik werkte 80 uur in de week, het was niet zo moeilijk de confrontatie met die collega uit de weg te gaan en wat ik precies van de situatie vond, daar stond ik niet uitgebreid bij stil. Ik denk trouwens dat dit anders was geweest als de collega een man was geweest. ‘Maar toen deze vrouw maar niet wegging, en een steeds belangrijker rol begon te spelen in het leven van mijn vrouw, veranderde dat. Soms leende ze onze auto en paste op ons kind. Tijdens een van die keren kwam ik terug van een meerdaagse beurs. De collega zat op de bank, terwijl onze kinderen sliepen. Mijn vrouw was er niet. Hoe het kwam weet ik niet, misschien was ik zo uitgeput van die beursdagen dat ik mijn rigide verdediging verloor. Ineens zag ik wat een ongelooflijk leuke vrouw die collega eigenlijk was en iemand met een naam: Patricia. Niet lang daarna hebben we op een avond gevreeën. Daarmee kantelde de relatie tussen ons drieën en ontstond iets wat ook in het jaar 2000 al een driehoeksverhouding heette. ‘We betrokken met zijn drieën en twee kinderen een huis op het platteland. We kochten een bed van 2,40 bij 2,10 meter en lagen daar met zijn drieën in zonder vaste plekken; lakens en hoeslakens van die monstermaat bleken gewoon verkrijgbaar. En al was het dorp iets minder tolerant wat betreft onze afwijkende gezinsformatie, en had het niet veel gescheeld of onze kinderen waren op school geweigerd, de eerste jaren verliepen tamelijk moeiteloos. De kinderen wisten niet beter en maakten voor Moederdag twee knutselwerkjes in plaats van één, en met zijn drieën voedden we als gelijkwaardige partners de twee kinderen van mijn vrouw en mij op. Die van Patricia waren toen de deur al uit. ‘Na zeven jaar barstte de bom. We zaten met zijn drieën in de tuin toen Patricia niet geheel onverwacht haar vertrek aankondigde. De twee vrouwen die elkaar eerst bijna smoorden in hun symbiose waren steeds sterker geworden en leken elkaar steeds minder nodig te hebben. Patricia, die vooral altijd heel zorgend was geweest, zei steeds vaker ‘nee’, en mijn vrouw, die pas moeder durfde te worden nadat ze het moederen van Patricia had afgekeken, werd steeds zelfverzekerder in haar rol. ‘Daar kwam nog iets bij: er ontstonden conflicten over de opvoeding van de kinderen. Met zijn tweeën opvoeden is al ingewikkeld, laat staan met zijn drieën, het bleek dat ieder van ons anders met problemen omging, en op het laatst werd de sfeer onhoudbaar, tot en met slaande deuren aan toe. Ik vroeg Patricia: ik snap dat jullie relatie stopt, maar dat betekent toch niet automatisch dat onze relatie ook stopt? Patricia was verrast en mijn vrouw begreep dat deze wellicht onvoorziene consequentie niet af te wenden was en verzoende zich onmiddellijk met de nieuwe situatie. ‘Anderhalf jaar lang heb ik heen en weer gependeld tussen de twee vrouwen, een week bij de een en een week bij de ander, maar de tuin van ons plattelandshuis raakte verwaarloosd, en sinds een jaar of tien ben ik nu drie dagen bij Patricia en vier bij mijn vrouw. Dan stap ik in de auto met een podcast op, een tasje met kleren en mijn e-reader en maak een rit van 45 minuten. ‘Het fijne van twee relaties is dat ik me op twee fronten tegelijk ontwikkel. Met Patricia is het alleen maar harmonie, met mijn vrouw gaat het er een stuk pittiger aan toe. Samen komen ze tegemoet aan mijn drie grootste behoeften: vrijheid, liefde en leren. Maar het is niet alleen maar leuk. Ik ben vaak niet op de plek waar ik eigenlijk moet zijn. Wanneer de een een doktersafspraak heeft, en ik net bij de ander ben, maak ik een overweging: rijd ik anderhalf uur heen en weer of sla ik over? Met feestjes hetzelfde. Mijn vrouw en ik zijn even oud, Patricia is nu 73. Ze heeft vriendinnen met dementie. Wat als zij mij straks dag en nacht nodig heeft? Ik heb er nog geen antwoord op. Gedachten daarover stop ik in een laatje en ik vertrouw op de intuïtie die me al zo veel verrassends heeft gebracht.’ Op verzoek van de geïnterviewde zijn de namen ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/met-zijn-tweeen-opvoeden-is-al-ingewikkeld-laat-staan-met-zijn-drieen~b922b0cf/</guid>
      <pubDate>Thu, 2 Nov 2023 00:00:00 +00:00</pubDate>
    </item>
    <item>
      <title><![CDATA[‘Was wat ze aanzag voor liefde in werkelijkheid niet gewoon een erg goeie vriendschap?’]]></title>
      <description><![CDATA[<p>‘Ze had een hondje, een teckel, dat ze die middag uitliet langs de grachten. Ik was op weg naar een vergadering en besloot een eindje met haar op te lopen. Met haar, mijn grote liefde, die mij na tweeënhalf jaar samen voor het eerst deed begrijpen wat mensen ertoe brengt om voor altijd samen te willen zijn. Ze was grappig en opwindend; de manier waarop de donkerhouten oorring haar kaak raakte, bracht me iedere keer weer in verrukking. Met zijn tweeën was het altijd ongedwongen, op veel avonden hadden we niks anders nodig dan de hond die op zijn achterpootjes door de kamer met ons meedanste en wat Snapchatfilters waarmee we elkaar fotografeerden. De liefde van nu is een rubriek in Volkskrant Magazine over seks en relaties. ‘We hielden onze pas in, de teckel wilde snuffelen, en ineens boorde zich midden in het terloopse gesprek dat we voerden een onderwerp dat eens in de paar maanden terugkeerde: ons seksleven. Het zat me dwars dat we zelden seks hadden, zelfs de dag ervoor niet, toen we een jubileum van onze relatie vierden. We knuffelden veel, en vielen in elkaars armen in slaap, in het begin hadden we wat geëxperimenteerd met seks, maar de keren daarna waren zo zeldzaam dat ze me aan het huilen maakten. ‘Ik heb weleens gevraagd of ze zeker wist dat ze op vrouwen viel. Was wat ze aanzag voor liefde in werkelijkheid niet gewoon een erg goeie vriendschap? Ze schrok als ik dat vroeg. Telkens wanneer ik het onderwerp ter sprake bracht, begon ze te huilen en wilde ik haar alleen maar troosten. ‘‘O, schat, boeien’, haastte ik me dan om te zeggen, ‘zo belangrijk is die seks nu ook weer niet. Het komt wel goed.’ En ik dacht: dit seksloze is kennelijk wie wij zijn, onze manier van een relatie hebben. Dan lieten we de hele kwestie weer een tijd rusten, tot ik een paar maanden later weer subtiel begon te hinten, zij zich weer schuldig voelde, etcetera. Er waren genoeg verzachtende omstandigheden, de stress over haar scriptie die na drie jaar nog niet af was, en over haar veeleisende ouders. ‘Soms stelde ze na zo’n gesprek voor om naar een relatietherapeut te gaan, en dan voelde ik me alweer zo erkend, dat ik het prima vond dat dit voornemen door de drukte van alledag vervolgens niet ten uitvoer werd gebracht. Ook deze middag verliep volgens het inmiddels bekende patroon, zij voelde zich miskend door mijn opmerking, we kregen ruzie, ik liep in mijn eentje verder, maar ik wist heel zeker: vanavond komt alles goed, dan zal ik haar knuffelen en omhelzen zoals ik altijd doe, ik zal zeggen: sorry dat ik je zo verdrietig heb gemaakt, en dan kussen we weer. Ja, zo zou het gaan want zo ging het altijd. ‘Na mijn vergadering liep ik terug naar haar huis waar ik permanent logeerde, toen ze me een appje stuurde of ik yoghurt wilde meenemen, en meteen daarna nog een bericht: laat maar, kom maar meteen naar huis, we moeten praten. Thuis had ze falafel gemaakt en de yoghurt voor de saus bleek ze zelf te hebben gekocht, want de vertrouwelijkheid van een gezamenlijk huishouden paste ineens niet meer bij wat ze te zeggen had. Maar dat begreep ik later pas. De woorden, ‘we moeten praten’, kwamen me zo pathetisch voor, dat ze hun gevaar onmiddellijk verloren. ‘Tot de ruzie was het alleen maar fijn tussen ons. Toen ik om half 6 binnenkwam, had ze de borden al klaargezet, maar eerst gaf ze me haar laptop met daarop een brief. Ik las allerlei lieve dingen, mijn ogen vlogen erdoorheen, op zoek naar de eigenlijke boodschap, de reden voor de brief, en daar was-ie, acht woorden: ‘Ik heb geen romantische gevoelens meer voor je.’ Ze maakte het uit en bezwoer me niet te proberen haar op andere gedachten te brengen. Ik kreeg tranen in mijn ogen, niet van verdriet maar van ongeloof. Haar brief eindigde met de opmerking dat ze me grootmoedig mijn zomer teruggaf, maar ik riep dat ze me mijn zomer juist ontnam met haar besluit. ‘Machteloos pakte ik een aardappelschilmes en stak het dat met grote kracht in een snijplank. Het lemmet was te slap en boog om, maar als gebaar was het dramatisch genoeg om haar een paniekaanval te bezorgen. Ik ging achter haar zitten en deed wat ik zo vaak had gedaan, ik hield haar vast, maar dit keer was anders. Ik had haar in de minuten na het lezen van de brief nog niet aangeraakt en wilde haar knuffelen, maar dat kon dus ook niet meer. Ze trok een muur om zich heen. ‘We hebben gegeten, de couscous en falafel met de yoghurtdressing, en daarna ben ik naar mijn eigen kamer gegaan, waar ik zo lang niet was geweest dat die vol muizenkeutels lag. Dagenlang heb ik niet geslapen, maar ik ging wel elke dag naar de bieb om mijn scriptie te schrijven, net zo lang tot ik niet meer kon en ik mijn ouders belde of ze me wilden komen halen. ‘Intussen bleven zij en ik elkaar zien, ze wilde als vrienden verder, en ik was onverbeterlijk in mijn pleasegedrag. Ik wilde zo graag weten wat het precies was waardoor haar romantische gevoelens ineens voorbij waren, hoelang ze dit al voelde, twijfelde ze al tijdens die ene geweldige vakantie? Hoe kon het dat ik niks had gemerkt? Ik schreef een brief die ik niet verstuurde. ‘Aan het gebrek aan seks als mogelijke splijtzwam, dacht ik allang niet meer. Seks besloeg niet meer dan een schamele paar procent van onze relatie. Ik had nog jaren gelukkig met haar samen kunnen zijn zonder. De gedachtespiraal waarin ik rondtolde was gekmakend, ik kon niet meer gewoon door de stad lopen, niet naar muziek luisteren, alles riep die ene vraag op: waarom? Soms sloeg ik met een vlakke hand heel hard op mijn dij, om de ene pijn te verdrijven met de andere. Een tijd terug stuurde iemand een foto waarop ze te zien was met haar ex-vriend. Ze zijn weer samen. Ze kleedt zich anders, is een ander. Had ze zich vergist met mij? Is ze toch hetero? Troostend vind ik die gedachte niet. Liever denk ik dat ze iemand is die zo veel geluk als dat van ons niet aankan, en het daarom zelf stukmaakte voor het lot dat deed.’ Op verzoek van de geïnterviewde is de naam Tessel ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/was-wat-ze-aanzag-voor-liefde-in-werkelijkheid-niet-gewoon-een-erg-goeie-vriendschap~bb4e39b2/</guid>
      <pubDate>Thu, 26 Oct 2023 00:00:00 +00:00</pubDate>
    </item>
    <item>
      <title><![CDATA[‘Toen hij niet de man bleek te zijn die ik dacht dat hij was, bleef er niets over om van te houden’]]></title>
      <description><![CDATA[<p>‘Drie jaar geleden leerde ik via een datingapp een in Nederland wonende Brit kennen. We raakten aan de praat en precies toen ik dacht, nu wil ik hem wel eens zien, stelde hij voor af te spreken. We gingen lunchen bij de Vietnamees, ik bestelde kip met hoisinsaus, hij een hele reeks kleine gerechten en het was heel ontspannen. Ik heb niet één keer hoeven vragen wat zijn hobby’s waren en de drang mijn hele levensgeschiedenis in vijf minuten op tafel te gooien, ontbrak dit keer ook. Het was alsof we meteen bij onze honderdste ontmoeting begonnen en alle stroeve kennismakingsrituelen konden overslaan. De liefde van nu is een rubriek in Volkskrant Magazine over seks en relaties. ‘Vanaf dat moment zagen we elkaar elke week, opnieuw alsof we zo in een uitgespreide routine stapten. Een keer zei ik: ‘Je moet maar niet komen vanavond, want ik heb een heel slecht humeur.’ Hij zei: ‘Ik denk dat ik je met je slechtste humeur nog steeds leuk vind’. ‘Ook als we mijn lievelingseten eten en kijken naar mijn lievelingsfilm?’, vroeg ik. En ik was verrukt dat hij zich niet door mijn nukken van de wijs liet brengen, at wat ik at en keek wat ik keek. ‘Maar het blijst was ik wanneer ik hem aan het lachen kon maken, dan lachte zijn hele gezicht mee. Ik maakte graag woordgrapjes, net zo lang tot hij zei: nu moet je stoppen, maar zelfs dan lachte hij nog. Ieder weekend hingen we op mijn bank in onze oude sweaters en soms zette hij ineens de film op pauze en zei bijvoorbeeld: ‘Zoals je nu bent vind ik je het mooist, wanneer je je niet afvraagt of alles klopt, maar gelukkig bent zonder het zelf door te hebben.’ ‘Na ongeveer een jaar zei hij dat hij zijn vader in Portugal miste. Het waren de nadagen van corona, Nederland was nog grotendeels dicht, maar in Portugal was alles open. Ik dacht: ik verras hem met een ticket voor zijn verjaardag. Maar hij was me voor. Het bleek dat hij zelf al een ticket had gekocht. Hij stuurde een foto van zijn volledig ingepakte en reisklaar gemaakte mountainbike. ‘Wanneer vertrek je dan?’, vroeg ik. ‘Volgende week.’ Dat was het moment dat hij had moeten schrijven: en ik ben dan en dan weer terug. Maar dat moment kwam niet, het gesprek verstomde. Er was iets goed mis. ‘Ik had dat gevoel dat je soms kunt hebben als je slaapt en ineens wakker schrikt omdat je denkt uit bed te vallen. Hij had een groot deel van zijn jeugd in Portugal gewoond, de wens terug te gaan was niet raar, wel dat-ie het er nooit over had gehad. Pas na een minuut of tien kwam er weer een bericht: je moet weten dat ik geen idee heb of ik nog terugkom. En een paar uur later zaten we bij hem in de buurt onder een treurwilg op de grond in een park. In paniek had ik de eerste trein gepakt in de hoop dat hij kon uitleggen wat er aan de hand was. Als ik zou begrijpen hoe hij tot zijn bruuske besluit was gekomen, zou dit niet langer bruusk zijn, maar worden samengesmeed met het fijne beeld dat ik in een jaar van hem had gevormd. Dan was alles weer goed. Ja, ik hoefde zijn beslissing alleen maar te begrijpen. ‘Het was juni en het motregende, hij had twee regenjassen bij zich, een had hij op het gras gelegd, de andere drapeerde hij over ons heen. Zijn gezicht zat vol rode vlekken, de spieren in zijn kaken waren gespannen. Hij zweeg, dat wil zeggen, hij kon geen woord uitbrengen. Plots begon hij schokkend te huilen: ik weet niet waarom ik niet gelukkig kan zijn. Het klonk als een noodkreet en het was duidelijk dat ik in zijn ogen niet degene was die hem kon helpen bij dat geluk. We begonnen door het park te lopen en in de dagen tot zijn vertrek hebben we iedere dag gebeld. Zijn Engelse moeder zou hebben gezegd dat hij het zichzelf niet gunde om gelukkig te zijn en wat dat ook betekende, het gaf me rust. Het lag dus niet aan mij. ‘Vanuit Portugal stuurde hij filmpjes van het landhuis van zijn vader en van alle geredde asielkatten en -honden die daar rondliepen. Even leek het erop dat onze relatie in een andere vorm kon worden voortgezet. Tot hij alsnog alle contact verbrak. En gek genoeg ging het daarna ineens een stuk beter met me. Zijn onverwachte vertrek had onze relatie van zijn oorspronkelijke glans ontdaan. Het wezen van onze liefde zat hem niet in het elkaar foto’s sturen, maar juist in het tegen de klippen op bij elkaar willen zijn, en daarvan was al een tijdje geen sprake meer. Ik maakte nieuwe vrienden, hervatte mijn leven. ‘Maar een paar maanden later zocht hij opnieuw contact. We begonnen weer te appen. Op mijn reis naar Costa Rica was hij al facetimend steeds dicht bij me en toen ik terug was stelde hij voor langs te komen in Nederland. ‘Samen biertje drinken?’ Ik vond dat ik sterk genoeg was om dat aan te kunnen. Tuurlijk, kom ook maar logeren. Hij kwam binnen alsof hij niet was weggeweest. We zoenden al na tien minuten en weer een paar maanden later zocht ik hem op in Portugal. ‘Zijn vrienden en zijn vader reageerden vriendelijk maar ook een beetje schuchter, alsof ik er eigenlijk niet mocht zijn. En hijzelf was soms liefdevol en dan weer afstandelijk. Ik heb wat afgehuild in mijn eentje op zonovergoten terrassen in Portugal, weer begreep ik het niet. Tot ik terug in Nederland op Instagram foto’s ontdekte van een ander Nederlands meisje dat een paar weken voor mij bij hem op bezoek was geweest. Ook als zijn vriendin. In haar omhelzing van de jack russell herkende ik mijn eigen omhelzing, ik herkende de picknickbank waaraan ze zat, het veld waar ze liep. Het was alsof iemand op mijn herinneringen het gezicht van een ander had geplakt. Ik was in shock. Maar na maanden van ontgoocheling kroop ik toch weer uit het dal. Want toen hij niet de man bleek te zijn die ik dacht dat hij was, bleef er eigenlijk niets over om van te houden.’ Op verzoek van de geïnterviewde is de naam Kristien ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/toen-hij-niet-de-man-bleek-te-zijn-die-ik-dacht-dat-hij-was-bleef-er-niets-over-om-van-te-houden~ba8f68e4/</guid>
      <pubDate>Thu, 19 Oct 2023 00:00:00 +00:00</pubDate>
    </item>
  </channel>
</rss>
