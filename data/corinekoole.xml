<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Dit was natuurlijk gewoon een zakelijke transactie, ik betaalde een prijs voor haar. En toch wees niets daarop’]]></title>
      <description><![CDATA[<p>Dirk (64):  ‘Ik was helemaal niet uit op een escort, maar die dag, toen ik zocht naar een restaurant waar ik ’s avonds met een vriend had afgesproken, kwam ik per abuis terecht op een Amerikaanse website die er knap gemaakt uitzag. De taal en de stijl waren niet de vorm waarmee escort­bedrijven zich doorgaans aanprijzen. Ik zag foto’s van een prachtige vrouw, maar het was haar tekst die me verleidde. Het ging over emoties, ze schreef over de waarde van kwetsbaarheid en citeerde daarbij de Amerikaanse filosoof Martha Nussbaum. Ja, ze was een escort, maar zo voelde het geen moment. Misschien was het mijn naïviteit en onbekendheid met het begrip ‘girlfriend experience’, waarnaar escorts streven. Maar dan was dit wel een heel geraffineerde manier om haar klanten te paaien. ‘Om met haar in contact te komen, moest je eerst door een ballotage. Ze wilde niet iedereen zomaar ontmoeten. Ik moest erom glimlachen, dit maakte het nog leuker. Het contactformulier invullen betekende nog helemaal geen contact, dus wat weerhield me? Ik zag dat ze binnenkort in Vlaanderen was, waar ik woon. Seks was niet wat ik per se zocht, ik had geen fantasieën over haar naakte lichaam, ik was vooral nieuwsgierig. Wie was deze vrouw die zich alleen verkocht aan de mannen die zij uitzocht, die woonde in de VS maar familie had over de hele wereld en belangstelling had voor schilderen? ‘Ik ging die avond uit eten met die vriend in het restaurant in Brussel zonder iets over mijn mogelijke ontmoeting te vertellen, en het voorval raakte alweer een beetje op de achtergrond toen ik na een dag of vier werd benaderd door haar assistent. Ik had de sollicitatie goed doorstaan, en kon Sofia, want zo heette ze, een paar dagen later om negen uur in de ochtend ontmoeten. Ze noemde de naam van een boetiekhotel in het centrum waar ik als inwoner van de stad uiteraard nog nooit was geweest. ‘Nerveus was ik niet toen ik die ochtend wakker werd, ik hield mezelf nog altijd voor dat ik niet gedreven werd door geilheid maar door interesse. Nooit eerder had ik dit gedaan, noch overwogen. Ik ben getrouwd en ik kan zelfs zeggen gelukkig getrouwd. Maar ook tegen mijn vrouw zei ik niets. Dat zou pas mooi zijn geweest, als mijn vrouw en ik zo’n relatie hadden dat ik met haar had kunnen delen wat ik ging doen die dag, ik hoop dat dat moment ooit nog komt. ‘Ik trok een bordeauxrode broek aan met een wit hemd, een groengrijs gilet en een zwarte blazer, lang stond ik hier overigens niet bij stil. Alleen het witte hemd was een bewuste keuze voor stemmigheid. Wat me te wachten stond was immers niet alledaags. Om half negen stuurde ze een foto van haar outfit, zodat ik haar zou herkennen. Ze droeg een lange stijlvolle jurk met blauw en toevallig hetzelfde bordeaux­rood, haar schouders waren bloot. Ik was te vroeg, ze wachtte op me bij de ingang. ‘Vertrouwdheid is niet een begrip dat je onmiddellijk in verband brengt met een sekswerker, maar dat was precies wat ik voelde tijdens het korte ritje in de lift naar de eerste verdieping. Zij was de perfecte match. Ze straalde zelfvertrouwen uit toen ze meteen bij binnenkomst in de kamer haar hakken uitdeed, waarna ik weer iets langer was dan zij. Ik volgde haar voorbeeld en trok ook mijn schoenen en sokken uit. Het was een ruime kamer met een salontafel en stoelen en een bankje. Daar namen we blootsvoets plaats. ‘Ze had Vlaamse roots vertelde ze, en een man en drie kinderen van 8, 6 en 4. Ik vertelde dat ik twee kinderen heb bij twee vrouwen, we spraken over de dingen die ons bewogen, ze schilderde en aan wat ze liet zien kon ik opmaken dat ze niet zonder talent was. Ze raakte me aan met haar vingertoppen. Ik houd van handen met slanke vingers en die had zij. Eigenlijk was het toen al heel leuk, ik was volmaakt gelukkig met wat ze me gaf, op de bank in een hotelkamer met uitzicht op het Grand Place en helder ochtendlicht dat naar binnen viel. ‘Zij was iemand die ik al heel lang leek te kennen. Niet als een echtgenote, niet op die manier, niet lang als in gedeelde jaren, maar als een lief van vroeger dat je nooit meer echt bent vergeten. Op een bepaald moment ging het aanraken over in kussen, alles ging langzaam en ik weet niet of dat echt zo was of in mijn verbeelding. Zeker is dat we geen van beiden haast hadden. Ze trok het bovenstukje van haar jurk uit, haar lingerie was zwart met een kanten randje, alles even elegant, niet te expressief. Er was geen script, iedere handeling die de vorige opvolgde, gebeurde vanzelf, het was duizelingwekkend. Haar alleen maar voelen was al genoeg, maar met iedere nieuwe stap groeide het verlangen. Haar bh ging uit, mijn witte hemd ging uit, ik voelde haar warmte toen we op bed gingen liggen. ‘Ongelofelijk hoe ik me met een wildvreemde zo op mijn gemak kon voelen. Dit was natuurlijk gewoon een zakelijke transactie, ik betaalde een prijs voor haar. En toch wees niets daarop. Hier bestond geen prijs voor. We waren verknoopt, letterlijk, tot één gemaakt. Energie stroomde van mijn lichaam naar het hare en andersom, ik voelde mijn wangen rood worden, ik bibberde, niet uit schaamte en van de kou maar als reactie op de tinteling over mijn hele lichaam. Mijn tijd was allang om toen we na afloop loom in elkaars armen lagen. Kom, we gaan samen douchen, zei ze. En met het inzepen begon er weer iets nieuws. Een naspel zo je wilt, al is dat een te algemene term voor wat ik voelde. ‘We droogden ons af, kleedden ons aan en namen afscheid zoals we begonnen waren, in onze gedeeltelijk bordeauxrode outfits. Ik had de hele ochtend vrijgehouden, en besloot in mijn eentje koffie te gaan drinken om alles nog eens te kunnen beleven. Ik stuurde haar een foto van mijn cappuccino, en zij stuurde terug: bedankt voor deze wonderbaarlijke ontmoeting. Het was uniek en eenmalig wat er gebeurd is, een belevenis die zich niet laat herhalen. Al betrap ik me erop dat ik nog weleens op haar website kijk om te zien of ze binnenkort weer Europa aandoet.’ Op verzoek van de geïnterviewde is de naam Dirk gefingeerd. Wil je meer van deze verhalen horen? Luister dan ook naar onze podcast De liefde van nu.</p>]]></description>
      <guid>https://www.volkskrant.nl/volkskrant-magazine/dit-was-natuurlijk-gewoon-een-zakelijke-transactie-ik-betaalde-een-prijs-voor-haar-en-toch-wees-niets-daarop~b7466798/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[‘Elkaar iets gunnen is een van de drie voorwaarden voor een levenslange fijne relatie’]]></title>
      <description><![CDATA[<p>Cecile (66): ‘Als het gaat om de vraag hoe je een relatie laat werken, dan denk ik dat geluk hebben en elkaar iets gunnen de belangrijkste factoren zijn. Mijn man en ik zijn nu vijftig jaar samen, waarvan veertig jaar getrouwd. We hadden de mazzel dat ziekte en dood ons bespaard zijn gebleven. We kregen twee gezonde kinderen die inmiddels zelf ook zijn getrouwd en kinderen hebben. Allemaal dingen die je niet zelf in de hand hebt, maar dat is anders als het om gunnen gaat. Vooral mijn man kan dat heel goed. Hij gunt mij de wereld. ‘Neem gisteren. Hij is kortgeleden geopereerd aan een nekhernia en kan een aantal weken niks doen. Ik had ’s middags een afspraak die een beetje uitliep, waardoor ik niet meer tussendoor naar huis kon om voor hem te zorgen omdat ik diezelfde avond ook een etentje had. Ik belde hem: zo vervelend, sorry, zal ik het afzeggen? En hij antwoordde: nee joh, ik weet hoe je je verheugd hebt om al je oud-collega’s weer te zien vanavond, ik red me wel, heus, heel veel plezier lieverd. Ik smolt, zo onbaatzuchtig, hij wist me er echt van te overtuigen dat ik kon wegblijven zonder me schuldig te voelen. ‘Natuurlijk maak ik daar geen gewoonte van. Vandaag blijf ik lekker de hele dag bij hem. Hij kookt altijd, maar nu kook ik en ik vind het fijn om dat voor hem te doen. Uiteraard niet zonder eerst nog even een glaasje te hebben gedronken. Dan zegt hij: ga jij zo koken? En dan zeg ik: jazeker, maar eerst even wat inschenken samen. En dan hebben we altijd wat te bespreken, de bron droogt nooit op. Het klinkt zalverig en veel te simpel. Ik hoor mezelf dit vertellen en denk: wat een open deuren, ik zeg niks wat een ander niet kan bedenken, en toch, ook al klinkt het smalletjes en is gunnen een klein woord, het heeft een kracht die merkbaar is tot in de kleinste hoeken van onze relatie. ‘Toen onze oudste dochter werd geboren, wilde ik graag blijven werken. We gingen kijken bij een kinderdagverblijf, maar dat beviel me niet en ik zei tegen mijn man: dan ga ik wel een paar jaar het onderwijs uit en pik ik later de draad weer op. Mijn man dacht even na, toen zei hij: welnee, dat gaan we anders regelen. Hij nam personeel aan zodat hij zelf twee dagen vrij kon nemen om met onze dochter te kunnen zijn. ‘Op zondagavond bereidde hij zijn werkweek voor, op maandagochtend nam hij haar mee naar de zaak en daarna ging hij met haar naar het park. ‘Nou vaders van Nederland, succes vanmiddag,’ riep hij dan, ‘ik ga gezellig de eendjes voeren.’ Zo maakte hij het voor zichzelf ook leuk, want veertig jaar geleden was het allerminst vanzelfsprekend dat een ondernemer ouderschapsverlof opneemt; het woord bestond niet eens. Klanten die het niet begrepen, kwamen niet meer terug, maar dat interesseerde hem niet. Niet genoeg althans – ons geluk, de balans daarvan, was die investering waard. ‘Ik stond voor de klas, dat heb ik 43 jaar gedaan en de laatste weken voor de zomervakantie werd ik altijd bijna gillend gek, de voorbereidingen van de uitvoering van groep 8 zorgden voor lange dagen op school. Toen heeft hij wel gezegd: je lijkt te vergeten dat ik de zaak heb en thuis ook nog eens alle ballen in de lucht moet houden. Hij kaartte dat gewoon rustig aan. Net als de keer dat ik met een burn-out maar bleef doorgaan. Hij zei: of je belt nu zelf de school dat je overspannen bent, of ik doe het. ‘Als je geluk en gunnen op de eerste en tweede plek hebt, is nummer drie van de voorwaarden voor een levenslange fijne relatie: communicatie. Ook daarmee zeg ik natuurlijk niks nieuws. Maar dagelijks merk ik hoe belangrijk het is daarvan echt doordrongen te zijn, en de tijd te nemen om te bespreken hoe je je allebei voelt, of er obstakels zijn, of weggeduwde irritaties. ‘Mijn man was een keer mijn verjaardag vergeten. Om middernacht zat ik te wachten, maar hij was nog altijd aan het werk. Ik ging slapen en de volgende ochtend vertrok hij zonder iets te zeggen weer naar de zaak. Later op de dag herinnerde ik hem eraan en konden we mijn verjaardag nog een beetje feestelijk eindigen. Sorry, zei hij, je weet dat ik niet van de data ben. Het incident liep niet hoog op, maar was wel de aanleiding om de zomervakantie erop niet, zoals gewoonlijk, met vrienden door te brengen maar met ons tweeën en de kinderen. Samen vier weken op de camping in een klein tentje is de perfecte remedie om de band weer wat aan te halen. Niet dat we het er in Frankrijk nog uitgebreid over hebben gehad, het met elkaar tijd doorbrengen was genoeg. ‘Tijdens zo’n zelfde vakantie, dit keer op de Canarische eilanden, zaten we eens samen op het kleine balkonnetje van ons appartement, de kinderen lagen op bed, en ik vertelde wat me al een tijd dwarszat. Ons huis was perfect en door een architect verbouwd, het pand bood onderdak voor zowel ons woonhuis als voor zijn kantoor, wat handig was voor de kinderen, maar ik voelde me er niet prettig. De friettent op de hoek, de dealers die er weleens rondscharrelden, het drukke kruispunt. Mijn man luisterde en reageerde verbaasd: ‘Ik wist niet dat het je zo hoog zat.’ En voor hem sprak het vanzelf dat we zouden gaan verhuizen. ‘Toen we terugkwamen van vakantie maakten we meteen een afspraak met een makelaar, zonder vrienden of kinderen op de hoogte te brengen. De bezichtigingen deden we stiekem, alsof we een affaire hadden. Dit was een besluit van ons samen, daar had niemand iets mee te maken. Pas toen we een nieuw huis hadden gevonden met een grote tuin in een rustig dorp in de buurt, brachten we iedereen op de hoogte. Zo werd een knagend obstakel in een handomdraai getackeld. Met praten en luisteren. ‘In de tijd dat de kinderen klein waren regelden we vaak een oppas en gingen uit eten. Met een kaarsje tussen ons in, zonder kindergebrul, was alles bespreekbaar. En weer: het klinkt klein maar het voelt groots. Vanavond kijken we de laatste aflevering van Oogappels samen, gezellig op de bank, na het eten, met eerst dat glaasje wijn. Het is niks en alles tegelijk.’</p>]]></description>
      <guid>https://www.volkskrant.nl/volkskrant-magazine/elkaar-iets-gunnen-is-een-van-de-drie-voorwaarden-voor-een-levenslange-fijne-relatie~b24d77a8/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[‘Zodra we zoenden, verdween iedere schroom, alsof onze lichamen ons niet nodig hadden’]]></title>
      <description><![CDATA[<p>Jette (56): ‘Op het terras waar we hadden afgesproken, zag ik dat het tafeltje waarvan ik wist dat de zon er het langst op zou staan, zowaar nog vrij was. Dat was alvast een goed begin. Het was tegen half twee, ik ging zitten en toen ik opkeek kwam hij aanlopen. Die ochtend hadden we een match op een datingapp, ik schreef: spreken we snel een keer af of wil je eerst lang appen? En hij antwoordde: ik kan vanmiddag al naar je toe komen. Ik schreef terug dat ik om vier uur een afspraak had. Maar hij rekende voor dat als hij nu vertrok, hij over anderhalf uur bij me kon zijn en dan hadden we nog ruim twee uur. ‘De onbezonnenheid elkaar meteen te willen zien en niet eerst, zoals de etiquette blijkbaar voorschrijft, elkaar een aantal weken wat voorzichtige oriënterende appjes te sturen, beviel me en zou de rest van de middag bij me blijven. Niet met één teen in het water, nee, wij sprongen er middenin. Wij voelden ons het middelpunt van het terras, alle tafels naast ons vervaagden tot een wazig geheel. Waar we het over hadden herinner ik me niet meer. Het was niet de inhoud van de woorden die ertoe deed, het was de nieuwsgierigheid erachter, de klank van zijn stem, het lachen tussendoor. Ik genoot van de ontmoeting als ontmoeting, een geïsoleerde improvisatie zonder script. ‘Ik zat wel op een datingsite maar was niet echt op zoek naar een partner en al helemaal niet in de plechtige zin van het woord. Kinderen had ik al, dat deel van mijn leven was al een tijdje klaar. En in mijn eentje met familie en vrienden had ik het prima naar mijn zin. Ik dacht helemaal niet na of hij de man van mijn leven kon worden. Voor dit moment klopte alles gewoon en het liep gesmeerd. Dat was genoeg. ‘Wat?,’ zo ging het ‘ben je in hetzelfde jaar als ik geboren, we schelen precies een week? Hoe is het mogelijk.’ ‘Om vier uur liep ik met hem terug naar zijn auto, een donkerblauwe middenklasser. We zoenden. Midden op straat in mijn eigen stad, overdag, zoende ik een man van wie ik een dag eerder nog nooit had gehoord. In mij begon iets te borrelen, verwondering, maar ook iets wat recalcitrant was. Alsof ik op mijn 54ste nog steeds een appeltje te schillen had met mijn opvoeding, waarbij alles binnen de lijntjes moest. ‘De zoen was er ineens. Nog voor ik iets kon tegenwerpen, raakten onze lippen elkaar, en ik voelde het tot aan mijn dijen en knikkende knieën. Ik had kunnen denken: hij is hier helemaal naartoe komen rijden, dus ik moet hem dit wel geven. Maar ook het zoenen had niets te maken met ‘zoals het hoort’. Ik wilde hem echt helemaal. Lachend en blozend vertelde ik die avond aan mijn zus wat er ’s middags was gebeurd. De volgende dag was een zaterdag, we waren wat aan het appen en ik schreef: wat zijn je plannen voor vandaag? Een uur later zat ik in de auto naar hem. Onderweg merkte ik wel iets van wat misschien op verliefdheid leek, maar dan niet het soort dat in een volgende fase automatisch tot liefde leidt, eerder de lichte en onbezorgde variant ervan. ‘Niet één keer dacht ik: waar gaat dit heen, wat ben ik aan het doen? Ook al had ik zoiets nooit eerder gedaan en is anderhalf uur rijden lang genoeg voor ernstige contemplatie. Pas toen ik in zijn woonkamer stond, in dat huis op die prachtige plek, met glas-in-loodramen, was het heel even ongemakkelijk. Want daar stonden we, we wisten allebei wat er zou gaan gebeuren. Maar wie was de man eigenlijk met wie ik op het punt stond naar bed te gaan? ‘Het was half twaalf in de ochtend, in een dorp ergens boven de grote rivieren en zodra we zoenden verdween iedere schroom, alsof onze lichamen ons niet nodig hadden om het onderscheid te maken tussen wat hoort en niet. Dit is geweldig, juichte mijn lijf, ik wil hem en hij wil mij. Hij nam me mee de trap op naar zijn slaapkamer, daar bleven we de rest van de dag. Het hele repertoire kwam voorbij, de strelingen, de tederheid, de gepassioneerde seks, lieve woorden, even wat eten en natuurlijk grapjes tussendoor, want wie schiet er niet in de lach van zoveel plotseling verlangen. ‘Die avond reed ik rond half negen naar huis. De dagen erop stuurden we elkaar foto’s van wat we aan het doen waren, ik stuurde hem een foto van het beeld van Kiefer in de tuin van museum Voorlinden. En later die week, het was op een dinsdag, vroeg ik hoe hij het zou vinden als ik hem de volgende ochtend zou komen wakker maken. Mijn kinderen, oud genoeg om voor zichzelf te zorgen, sliepen nog toen ik midden in de nacht om vijf uur de deur uit ging. Tegen kwart over zes was ik bij hem. Het huis waar een paar dagen eerder de zon nog zo uitbundig naar binnen had geschenen, was donker. Ik liep de krakende trap op, kleedde me uit en ging naast hem liggen. En weer als bij toverslag, dat hele uitgebreide repertoire dat niet hetzelfde voelde maar het wel was, zonder enige haast en met de grootst mogelijke zorgvuldigheid en respect uitgevoerd. ‘Natuurlijk hadden we het zo min mogelijk over onze wederzijdse exen, maar ik merkte wel dat hij zijn laatste breuk nog lang niet had verwerkt en ik had niet veel nodig om te beseffen dat wat dit ook was tussen ons, ook weer voorbij zou gaan. Na die ontmoeting in de vroege ochtend hebben we elkaar nog twee keer gezien, een keer bij mij thuis en een keer in een hotel. Toen hebben we het contact verbroken. Alles bij elkaar heeft het een maand geduurd. En hoewel ik daar onverwacht toch meer pijn van heb gehad dan gehoopt, overheerst een jaar later het gevoel van zege. Zege over mezelf, zege over conventies, zege over verwachtingen van anderen. En dankbaarheid, die voel ik ook. Ten aanzien van deze bijzondere man, maar misschien meer nog ten aanzien van mezelf. Want welke weldenkende vrouw van middelbare leeftijd staat zichzelf nou zo’n ervaring toe?’</p>]]></description>
      <guid>https://www.volkskrant.nl/volkskrant-magazine/zodra-we-zoenden-verdween-iedere-schroom-alsof-onze-lichamen-ons-niet-nodig-hadden~bccd0b16/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[‘Het leven is niet te plannen en dat wat niet te plannen is, is het leven’]]></title>
      <description><![CDATA[<p>‘In de jaren negentig was ik, zoals dat heette, een vrije vogel. Relaties duurden bij mij nooit langer dan negen maanden en rouwig was ik daar niet om. Om mij heen leefden vrienden op eenzelfde manier, alleen sommige vrouwen werden rond hun 30ste wat onrustig. Hannie was een heel leuk meisje met blond haar tot op haar schouders met een slag erin, alles met haar ging vanzelf, en de seks was niet eerder zo goed geweest. Maar na negen maanden verlangde ze toch naar commitment. We gingen zonder al te veel pijn uit elkaar en spraken af elkaar over een paar maanden opnieuw te zien, dan zou de liefde wel bekoeld zijn en konden we als vrienden verder. Maar na die maand belandden we toch weer met elkaar in bed, het leek erop dat we in een loop terechtkwamen. Het was beter een volgende termijn wat ruimer te nemen. Geen paar maanden, geen half jaar, maar een jaar. Een datum legden we niet vast, noch een plek of tijdstip en Hannie vervluchtigde tot een herinnering. Andere dames namen haar plek in. Spijt of gemis waren geen grote thema’s in die periode van mijn leven. Ik ging op vakantie met een groepsreis, maar toen ik mezelf met vijf Nederlandse mannen bier zag drinken aan een exotisch zwembad, heb ik de volgende dag de veerboot gepakt naar de vaste wal en keerde pas weer terug toen het tijd was voor vertrek. Het in mijn eentje reizen, de contacten die door het tijdelijke karakter vaak intenser zijn dan thuis, bevielen me zo goed dat ik weer wat later naar Costa Rica reisde. Dat deze vakantie precies viel in de maand dat ik met Hannie had afgesproken, daar dacht ik niet aan. Op een avond zag ik een vrouw van mijn leeftijd op de dansvloer. Stel je voor: Montezuma, een schiereiland met een breedte van zo’n 30 meter, alleen maar oerwoud. Apen slingerden aan takken, er waren luiaards en vogelgeluiden die ik nooit eerder had gehoord. Ik voelde me diep gelukkig en op mijn plek en dacht: moge dit hier en nu eeuwig duren. De vrouw op de dansvloer was lichtvoetig en mooi, haar verschijning leek prima samen te vallen met alle tinten vochtig groen. Ik zei tegen haar: ‘Ik zou je willen verleiden, maar ik weet niet hoe.’ Ze antwoordde: ‘Geef me een kus op mijn mond, dat is hoe je dat doet.’ En ik deed wat ze vroeg en ze omhelsde me. Nu was ik er nog meer van overtuigd dat ik hier thuishoorde – een beetje pathetisch, ik was immers een gewone Amsterdamse jongen op reis tussen de andere hippies. Ik wist ineens heel zeker dat ik er goed aan had gedaan hiernaartoe te komen en ik deed er vooral heel goed aan haar te beminnen. En zo begonnen mijn nachten zich met haar te vullen. Ze heette ook Hannie, een bizar toeval waar ik niet lang bij stilstond. Tot ik een paar dagen later in mijn eentje in een tentje koffiedronk en ineens twee handen voor mijn ogen voelde: ‘Raad eens wie ik ben.’ De stem herkende ik niet, ik draaide me om en achter me stond de Amsterdamse Hannie. Het was precies een jaar geleden dat we de afspraak voor over twaalf maanden hadden gemaakt. En daar stond ze tot onze beider verrassing in the middle of nowhere voor mijn neus. Met grote ogen keken we elkaar aan. Toen zei ze: ‘Ik moet je aan iemand voorstellen’, en ze wenkte een man die een paar meter verderop stond. Hij had dezelfde voornaam als ik. Later die middag hebben we met zijn tweeën afgesproken, en hoewel ik geen enkel verlangen voelde om opnieuw iets met haar te beginnen, raakte ik niet uitgesproken over deze bizarre coïncidentie. Wat wilde het toeval mij vertellen? Ik sprak erover met Hannie 2, niet op een indringende manier, want dat staat het relaxte leven in het oerwoud niet toe. Een visser in Costa Rica vist niet meer dan wat hij die dag nodig heeft, en als het wel meer is, vaart hij de volgende dag niet uit. Zonder het uit te spreken was het voor mij duidelijk dat ook Hannie 2 een tijdelijke aangelegenheid zou zijn, wat het eigenlijk nog mooier maakte. Voor mijn vertrek had ik uit alle macht geprobeerd het populaire boek De Celestijnse belofte op de kop te tikken, over de belangrijkste negen spirituele en filosofische inzichten. In mijn rugzak was plek voor één boek, dus dat moest een boek worden dat wat om het lijf had. Maar het was overal uitverkocht, ik zocht op Schiphol, toen in Miami bij de tussenlanding, maar niets. Oh, zei Hannie 2, dat is toevallig, ik heb dat boek bij me. En toen ze een paar dagen later doorreisde, legde ze het voor mij bij de receptie van het hostel. Die avond keerde ik na een paar biertjes terug naar mijn kamer en begon meteen te lezen. Op pagina zestien zegt de hoofdpersoon, en ik lees voor: ‘Het is moeilijk uit te leggen, maar (..) volgens de priester treedt Het Eerste Inzicht op als we ons bewust worden van het toeval in ons leven.’ Toeval? Nou en of, dat kon je wel zeggen. Ik was van mijn stuk gebracht en ik kon alleen maar denken: Hannie 1, Hannie 2, ik Ron 1, hij Ron 2, ik zoekend naar dat ene boek, zij die het me schenkt. Dit zijn wel erg veel toevalligheden, wat zag ik al die tijd over het hoofd dat het lot mij zo bestookt, zeg maar knock-out slaat met al die ongeloofwaardigheden op een rij? Alsof de ontmoeting hier met Hannie 1 al niet wonderlijk genoeg was. En nu, dertig jaar later, emotioneert deze passage mij nog steeds. Telkens als ik die herlees, voel ik wat ik toen voelde en word ik diep geraakt door iets wat tegelijk ongrijpbaar en sterk is. Het leven ging verder, rond mijn 40ste ontmoette ik een vrouw met wie ik zeven jaar een relatie had en een dochter kreeg. En altijd heb ik dit verhaal van het kwadratische toeval meegedragen. De synchroniciteit van de gebeurtenissen in je leven. Ik heb nog steeds geen idee wat het universum me er precies mee heeft willen zeggen. Behalve dan dat je toeval serieus moet nemen als betekenisvol element, dat het leven niet te plannen is en dat wat niet te plannen is, is het leven.’</p>]]></description>
      <guid>https://www.volkskrant.nl/volkskrant-magazine/het-leven-is-niet-te-plannen-en-dat-wat-niet-te-plannen-is-is-het-leven~b5df4f97/</guid>
      <pubDate>Thu, 25 Dec 2025 00:00:00 +0100</pubDate>
    </item>
    <item>
      <title><![CDATA[‘We kunnen ook besluiten met zijn drieën te vrijen, maar eerlijk gezegd is dat niet mijn eerste keuze’]]></title>
      <description><![CDATA[<p>‘Vijf jaar geleden leerde ik Wim kennen via de datingapp Romeo. Hij vertelde dat hij al veertig jaar een relatie had en dat ze sinds kort experimenteerden met polyamorie. In mij zag hij de derde man. ‘Omdat ik hem nog maar net kende, was alles nieuw en spannend, dus het feit dat hij polyamoureus was ook. Wat precies de praktische consequenties waren van een dergelijke relatie, kon ik niet overzien, maar wat maakte het uit, ik had Wim toch? Hij zocht me op, twee uur met de trein, en alles was precies zoals ik had gehoopt. Zijn huid rook alsof ik hem al heel lang kende. Het hele weekend heb ik met hem gevreeën, zonder me ook maar een keer onwennig of nerveus te voelen. ‘Na weken chatten werd ik echt verliefd en vanaf dat moment zochten we elkaar ieder weekend op. Zijn man was maanden voor zaken in Azië, zijn bestaan was voor mij nog steeds vooral theorie. En zo gebeurde het dat ik stapelgek werd op een man die al bezet was, zonder dat ik enig idee had of deze constructie eigenlijk wel bij me paste. ‘Pas toen zijn echtgenoot terugkwam en er een ontmoeting met ons drieën werd gepland, drong het tot me door: wacht even, er is nog een ander met wie we rekening moeten houden. Wat ik toen voelde kun je nog het best omschrijven als liefdesverdriet. De eerste fase van verliefdheid, waarin je geen genoeg van elkaar kan krijgen, werd ineens verstoord. De keren dat mijn lief en ik elkaar zagen werden minder, niet langer elk weekend, maar om de paar weken. ‘Als ik al de gedachte had hem bij zijn relatie weg te roven, nam ik die geen moment serieus. Zij tweeën hadden in veertig jaar een soepele, vanzelfsprekende manier van omgaan ontwikkeld, die achterstand zou ik nooit inhalen. Zijn man was nieuwsgierig naar mij en tolerant, maar voor hem was deze situatie ook nieuw. Zelf had hij in Azië een affaire gehad die een beetje uit de hand was gelopen en inmiddels beëindigd was: een van de redenen voor het stel om deze stap naar polyamorie te zetten. Zo bezien was ik de nieuwe fase in hun huwelijk. ‘‘Je neemt een deel van mijn man af’, stelde de echtgenoot al meteen vast, ook al ging hij helemaal akkoord met de situatie. Hij zei ook dat hij het gevoel had dat we hem buitensloten, wat ik niet helemaal begreep, want ik zag vooral de hechtheid tussen hen. Wat mijzelf betreft had deze kennismaking nog wel even kunnen wachten. Ik wilde mijn nieuwe liefde het liefst dag en nacht bevoelen en uithoren en nu kreeg ik er alweer een tweede man gratis bij. Alles veranderde. Wanneer ik Wim opzocht, zaten we ’s avonds niet langer met zijn tweeën, maar met zijn drieën aan tafel. Ik was minder vrij om hem aan te raken en werd de toeschouwer van hun huwelijk. Allemaal dingen waar ik nu, vijf jaar later, nog steeds mee worstel. ‘Ik rijd op een vrijdagavond naar Amsterdam, waar ze wonen, ik verlang naar Wim en tref hen beiden thuis. Soms gaan we een nachtje met zijn tweeën naar hun buitenhuisje in Twente, soms gaat zijn man een avond weg om ons privacy te gunnen, maar het gebeurt ook dat we het hele weekend met zijn drieën doorbrengen. Dat schuurt. Want ook al beschouw ik de echtgenoot inmiddels als een goede vriend, ik heb alleen maar zin in Wim. ‘Op het moment dat er een vrijpartij in zicht komt, stellen we het uit omdat die ander er is. We kunnen ook besluiten met zijn drieën te gaan vrijen en zo de kool en de geit sparen, maar dat is niet mijn eerste keuze. Vaker gebeurt het dat we dan in zo’n weekend helemaal niet vrijen en dan rijd ik met een vervelend gevoel op zondagavond weer naar huis. Volgende keer beter, denk ik, en verheug me op zijn komst naar Groningen, over twee, drie weken. Dan zal het vast anders zijn. Dat wil zeggen, als hun verbouwing, die nu al maanden duurt, geen roet in het eten gooit. ‘Als Wim en ik samen zijn, is het alleen maar fijn, dan vergeet ik alles. Ik zie hem aankomen over de kade, in de richting van mijn woonboot. Hij draagt die veelkleurige trui die ik zo mooi vind, en die Desigual-rugzak die eigenlijk niet meer is dan een bij elkaar geknoopte zak. Ik kijk naar zijn kordate loopje, in zijn hand heeft hij een boeket bloemen, en dan, als hij dichterbij komt, zie ik zijn gezicht, de snor, het spleetje tussen zijn voortanden. Ik wacht tot hij voor me staat en voel hem nog voor ik hem eigenlijk voel. ‘Vaak als ik alleen thuis ben overdenk ik dit alles. En in periodes als deze, waarin ik me toch al down en teruggetrokken voel, vraag ik me af: wat ben ik aan het doen? Weegt de vreugde op tegen het gemis? Laatst hadden we het over het knarrenhof dat we willen opzetten als we alle drie met pensioen zijn, een soort woongroep voor ouderen. Als we daar zouden wonen, zou ik Wim dagelijks kunnen zien en zou het delen me makkelijker afgaan. Maar ik zit er toch tegenaan te hikken, want het is een grote stap om te verhuizen naar de Randstad. Ik ben altijd weer blij als ik op weg naar huis Almere gepasseerd ben, hier is iedereen veel relaxter. En daarbij, weet ik wel zeker dat de onderlinge verhoudingen dan minder frustrerend zullen zijn? Krijg ik geen spijt? ‘Soms is het of ik steeds degene ben die zich aanpast. En hoewel de basis van onze relatie altijd het gesprek is geweest, hebben we het hier niet heel vaak over. Want als ik doorredeneer, zou de consequentie een breuk kunnen zijn. ‘Aan de ene kant spoor ik mezelf aan: doe niet zo ingewikkeld, ga lekker door met die polyamorie want het geeft ook veel vrijheid. Maar als ik eerlijk ben, ontleen ik niets extra’s aan deze driehoek. Ik had afgelopen vrijdag een heel leuke date met een andere man en dat is me veel waard, maar ik zou alles zo opgeven voor Wim. Zijn geur, zijn liefde, zijn aandacht helemaal voor mij alleen. Maar dat is nu, als ik me binnenkort beter voel en de zon gaat schijnen, is alles vast veel lichter.’</p>]]></description>
      <guid>https://www.volkskrant.nl/volkskrant-magazine/we-kunnen-ook-besluiten-met-zijn-drieen-te-vrijen-maar-eerlijk-gezegd-is-dat-niet-mijn-eerste-keuze~b4856f11/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[‘Wat ik met die nieuwe vriend had, was een 9,5. Maar het zou nooit een 10 worden’]]></title>
      <description><![CDATA[<p>‘Het was op een studentenfeest lang geleden dat ik een erg knappe jongen ontmoette. Het was, zoals dat heet, liefde op het eerste gezicht. Alles klopte: we hadden dezelfde interesse in fietsen en andere sporten, hij was stoer en lang, en beiden konden we het goed vinden met onze schoonfamilies. ‘Alles wees erop dat dit voor het leven zou zijn, maar na een paar jaar ging het uit. Daan was drie jaar ouder dan ik. Zijn vrienden maakten plannen voor samenwonen, de gesprekken gingen steeds vaker over de huizenprijzen. Ik was nog lang niet zover en genoot van tot laat in de kroeg zitten en dansen met vriendinnen. Niet dat ik vond dat onze liefde op was, maar het werd me te beklemmend. ‘Een paar jaar hadden we geen contact. Maar op een dag stond hij zomaar bij me op de stoep. Ik deed open, we gingen zitten op de bank, ik schonk een glas cola voor hem in en hij begon te vertellen. Of hij mij aankeek of naar de punt van zijn schoenen keek, weet ik niet meer, maar wel dat het stamelend klonk, dus het zullen eerder die schoenen zijn geweest. ‘Ik ben al een tijdje aan het daten, en ik heb heel veel meisjes voorbij zien komen, maar er is er niet een zoals jij.’ Dat was wat hij zei. ‘Toen wilde hij weten hoe dat bij mij zat. Ik schrok een beetje van zijn eerlijkheid, maar als ik al geraakt werd, duwde ik dat meteen weer weg. Wanneer ik een blik naar binnen had gericht, had ik daar wel een sprankje twijfel gevonden, maar ik had intussen een nieuwe vriend. Er was geen plek voor twijfel, dat vond ik niet netjes. Ook met deze jongen had ik het superfijn. Dus al voelde ik nog een zwak voor mijn ex, ik zei nogal strak: ‘Sorry, voor mij speelt dit niet, ik heb een ander.’ Toen leegde hij zijn glas en vertrok.’ ‘Voor mij is dit een mooi verhaal, voor hem veel minder. Pas onlangs vertelde hij hoe afgewezen hij zich had gevoeld. Ik was me van geen kwaad bewust, ik vertelde gewoon hoe het zat. En toch begon er na een paar maanden iets te knagen. Dat wat ik met die nieuwe vriend had, was zeker een 9,5, maar zou nooit een 10 worden. De echte liefde van je leven voelt toch anders, dacht ik. ‘Mijn ouders hadden die 10 wel, zij hebben mij voorgeleefd hoe je een goed huwelijk hebt, jaar in jaar uit. Iedere avond als mijn vader in de auto stapte op weg naar huis, belde hij mijn moeder en zaten ze drie kwartier aan de telefoon, tot hij thuis was. Dan gaf hij haar een kus en praatten ze verder. Ze regelden een oppas zodat ze samen een avond weg konden en als mijn vader naar het buitenland ging, ging zij vaak mee. ‘Onenigheden praatten ze uit tot ze een oplossing vonden. Ruzies werden voor ons kinderen niet verborgen, maar tijdens zo’n ruzie was er altijd een moment dat ik een van hen hoorde zeggen: maar ik houd wel van je hoor. Het was niet dat ik verlangde naar een kopie van hun huwelijk, maar als je je leven lang wordt voorgehouden dat liefde het allerbelangrijkst is, belangrijker dan werk, belangrijker dan geld en vakanties, dat je dus nooit genoegen moet nemen met minder dan het maximale, wordt dat vanzelf een diepe overtuiging.’ ‘De vriend met wie ik was, was perfect. Maar fysiek miste er net een klein beetje, en op ander vlak misschien ook wel. Ik maakte het uit. Niemand die er iets van begreep, ik had vriendinnen die al jaren zochten naar de ware en dolblij waren geweest met een 9,5, maar ik wist dat ik een 10 wilde. Noem het hoogmoedig, maar zo zag ik dat niet. Het was een noodzaak. Ik ben maandenlang heel verdrietig en in de war geweest over mijn besluit, omdat ik het zelf ook niet helemaal begreep. ‘Maar toen gebeurde dit: om mijn breuk te verwerken besloot ik per fiets de 2.400 kilometer lange pelgrimstocht naar Santiago de Compostella te maken. Daan reageerde op mijn bericht op Facebook. We spraken af, ik vertelde hem over die ambitieuze reis en ook dat het uit was met die ander, maar hield de boot af voor nieuwe flirts. We bleven af en toe contact houden, maar vooral over dingen die met mijn fietstocht te maken hadden. ‘Die reis werd een waar avontuur. Vijf weken in mijn eentje naar het noorden van Spanje, in een gemoedstoestand die nog steeds tamelijk wankel was. Ik wilde verwerken wat ik gedaan had, ik een geweldige man aan de kant gezet, en dat kon het best op de fiets. ‘Er waren dagen van euforie waarop ik ineens een hertje voor mijn wiel zag wegspringen, maar ook dagen van alleen maar regen en huilen boven mijn stuur. Met een marker tekende ik iedere dag op de kaart de route die ik had afgelegd, het leek maar niet op te schieten. ‘Al op de vijfde dag boekte ik totaal doorweekt een B&amp;B in de buurt van Parijs om even op krachten te komen en werd daar met taart, een wasmachine en een droger ontvangen door een heel lief echtpaar. Toen ik de volgende ochtend weer aangesterkt vertrok, gaven ze me een amulet van de pelgrimstocht, een sint-jakobsschelp.’ ‘Ik heb het gehaald. Mijn ouders wachtten op me bij de finish en midden op dat plein begon mijn vader ineens raar te gebaren. Dat was het moment dat de fietstocht veranderde in een soort All You Need Is Love, want ineens kwam Daan achter een pilaar vandaan. Ja, we hadden op mijn reis regelmatig ge-sms’t, maar niet over grote gevoelens. En nu stond hij ineens voor mijn neus. En toen ik op mijn fietsschoenen met stalen frame naar hem toeliep wist ik: daar staat mijn 10. ‘Zijn broer had hem het geld voor de reis gegeven. Mijn ouders en hij hadden de nacht daarvoor een accommodatie gedeeld, dus dat scheelde weer een ongemakkelijke introductie. In rap tempo praatten we de ontbrekende jaren bij. Nu zijn we twaalf jaar, een huwelijk en twee dochters verder. Soms zit hij in de keuken en vertelt over zijn dag, dan dwalen mijn gedachten af en zie ik die knappe, intelligente man. Dan denk ik: je bent nog steeds mijn 10.’</p>]]></description>
      <guid>https://www.volkskrant.nl/volkskrant-magazine/wat-ik-met-die-nieuwe-vriend-had-was-een-9-5-maar-het-zou-nooit-een-10-worden~b6731c41/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[‘Het verraad van ons huwelijk had gevolgen voor ons hele gezin’]]></title>
      <description><![CDATA[<p>Mijn man was al een tijd lang ernstig ziek toen hij die dag terugkwam uit Maastricht waar hij taalles gaf. Wankelend kwam hij binnen en vertelde dat hij al zestien jaar een dubbelleven leidde en zojuist een zenuwinzinking had gehad. Hij moest zich vasthouden aan de tafel om niet te vallen, zag bleek en kwam nauwelijks uit zijn woorden. Mijn eerste reactie was afschuw en een onmiddellijke pijn in mijn hart. De tweede was strijdlust. Meteen gevolgd door: ik kan je niet verlaten, want daar ben je te ziek voor. Het was augustus 2020, we waren meer dan veertig jaar getrouwd en wisten dat mijn man over niet al te lange tijd zou overlijden. Hij noemde meteen haar naam, maar ook zonder haar te noemen wist ik meteen om wie het ging: een collega op wie hij zestien jaar geleden verliefd was geworden. Ik had destijds gezien hoe ze naar hem keek en alles bij elkaar gegodverd, en vervolgens had hij beloofd alle contact te verbreken. In de periode die volgde heb ik hem er nog eens naar gevraagd, maar volgens hem was er geen sprake van een relatie. Ik had ook weinig reden hem te verdenken. Ons leven was heel harmonieus, ook wat de opvoeding van de kinderen betreft waren we het altijd eens. Dat we gek op elkaar waren, spraken we vaak uit. Zelfs in zijn levenstestament had hij laten opnemen dat hij zielsveel hield van mij en onze twee dochters. En laatst, toen ik de kast aan het opruimen was, viel er uit een boek een ansichtkaart die hij voor mijn 60ste verjaardag had geschreven, vol liefdesbetuigingen waaruit bleek dat hij echt zag wie ik was. Het was dus met recht een dubbelleven. Die avond in augustus hebben we gewoon samen gegeten, ik had een curryschotel ontdooid en die was nog lekker ook. De pittige smaak deed me goed. Vreemd, hoe goed eten zelfs op dit soort momenten troostrijk kan zijn. We zaten elk op onze vaste plek aan tafel, ook dat verander je niet zomaar. Hij schuin naast me, ik op de stoel met het voetenbankje. Hij was er vreselijk aan toe, zijn gezicht was vertrokken, door stress verwrongen. Na het eten belde ik een vriendin en ben met haar naar een terras gegaan, maar ’s nachts sliep ik gewoon naast hem in bed. Voor we gingen slapen heb ik zijn ogen nog gedruppeld. In de dagen erop kon ik alleen maar huilen. Het beeld dat ik van ons had, was op een onbevattelijke manier gekanteld. En het ergste: het verraad van ons huwelijk had gevolgen voor ons hele gezin. Tal van gebeurtenissen die de afgelopen zestien jaar hadden plaatsgevonden, begon ik te herinterpreteren. Veel van de keren dat hij taalles gaf, was hij bij haar geweest. En idem die keer dat we in het Stedelijk waren en hij zei, loop jij maar verder, want ik heb deze tentoonstelling eigenlijk al gezien. En toen hij voorstelde onze zeilboot naar Friesland te varen zodat hij daar af en toe in zijn eentje een tochtje kon maken, was dat natuurlijk ook om daar met haar te kunnen zijn. Ik legde van alles aan hem voor – klopt dit, klopt dat – en hij gaf alles ruiterlijk toe, ook de hotelletjes die ze samen boekten. En hij raakte zó in de war van het biechten dat zijn toestand nog verder verslechterde. De artsen hadden hem rust en regelmaat voorgeschreven en begrepen niet hoe zijn conditie ineens zo snel achteruit kon gaan, er was geen medische oorzaak voor. Mijn verzwakte echtgenoot kon nu helemaal niet meer alleen zijn. De timing van zijn bekentenis was dus nogal ongelukkig, maar had ermee te maken dat zijn vriendin zich bekend had gemaakt aan zijn beste vriend, met het verzoek het haar te vertellen als er iets met mijn man zou gebeuren. Die vriend wilde van niets weten, maar nu hun relatie bekend was, kon mijn man niet anders dan mij op de hoogte brengen en zijn dubbelleven te beëindigen. De volgende dag heeft hij ook de meiden van 43 en 45 jaar op de hoogte gesteld en ikzelf heb nog diezelfde nacht zijn minnares een app gestuurd. ‘Tot mijn verbijstering kwam H. gisteren thuis met de mededeling dat jullie ruim zestien jaar een relatie hebben…’, zo begon ik. Ik had geen behoefte aan schelden, ik wilde weten wie ze was. Niet: wat heeft zij wat ik niet heb, geen interesse door jaloezie gestuurd. Maar: wat voor type is de vrouw die mijn man zolang in de ban hield? Ze antwoordde snel en zei geschokt te zijn over zijn onthulling. ‘Maar’, stelde ze me gerust, ‘jullie huwelijk is nooit in gevaar geweest.’ Wat natuurlijk lulkoek was, een huwelijk waarbij er één vreemdgaat, is altijd in gevaar. Intussen bleef hij een trillend rietje. Deze keuze voor haar was de slechtste in zijn leven, bleef hij zeggen. Hij had spijt. Ze had het moeilijk, zestien jaar geleden, toen had hij haar zijn hulp geboden. Zo was het begonnen. ‘Ik wilde de twee-eenheid van jou en mij niet verbreken, maar zolang jij er niets van wist, kon het wel, dacht ik.’ Helpen, helpen, helpen, mijn man was graag nodig, dat is waar. Nodig en bang. Ik moet heel eerlijk zeggen dat ik na zijn bekentenis dacht, ik moet de vrede en rust bewaren, want hij heeft zijn definitieve testament nog niet getekend. Maar ook toen dat gebeurd was, ben ik hem blijven verzorgen. Eerst koeltjes, daarna kwam er toch weer meer genegenheid bij. Het zou toen nog drie jaar duren voor hij stierf. De schaduw die hij over onze liefde heeft gelegd, is nooit helemaal weggegaan. Ik begrijp hem nog steeds niet, want zelfs als hij van twee vrouwen tegelijk kon houden, waarom heeft hij dat dan niet gewoon gezegd? Toen ikzelf eens verliefd werd op een ander heb ik dat meteen verteld, en zo de kwaaie wortels er meteen uit getrokken. Vergeven heb ik hem nog niet, maar de boosheid is weg. Ik gunde hem een rustig sterven, heb nachtenlang over hem gewaakt, en gezegd: ‘ik wil dat je weet dat ik niet boos meer ben’. Hij kon toen al niet meer praten. Ik wilde zeker weten dat hij me had gehoord en herhaalde nog eens mijn woorden. Toen ontsnapte er een grommend geluid uit zijn keel. Hij had me begrepen. Een dag later was hij dood.’</p>]]></description>
      <guid>https://www.volkskrant.nl/volkskrant-magazine/het-verraad-van-ons-huwelijk-had-gevolgen-voor-ons-hele-gezin~bdf9c5ab/</guid>
      <pubDate>Thu, 27 Nov 2025 00:00:00 +0100</pubDate>
    </item>
    <item>
      <title><![CDATA[‘Waar ik me vroeger in gedachten al voorbereidde op de pijn die zou komen, ben ik nu relaxed’]]></title>
      <description><![CDATA[<p>Viola, 33: ‘Tim en ik leerden elkaar kennen toen we 18 waren, tijdens het eerste jaar van het University College. We woonden op de campus en brachten veel tijd door met zijn tweeën. Ik had geen ervaring met jongens en hij niet met meisjes. ’s Avonds lagen we in pyjama dicht tegen elkaar, dan knuffelden we, kletsten wat en vielen in slaap. Tot hij na een paar maanden vroeg: zullen we samen een keer seks proberen? Zijn vraag overviel me. We waren allebei heel lichamelijk en zelfs klef, maar onder onze pyjama’s was alles nog steeds tamelijk nieuw voor elkaar. Ik had pas een half jaar daarvoor voor het eerst onwennig gezoend, ‘seks’ kende ik alleen in theorie en was niet iets wat ik op mezelf betrok. Maar ik dacht, hoe lastig kan het zijn. Toen we begonnen met zoenen ging dat stroef, maar na een tijdje werd het steeds fijner, zo zou het met seks vast ook gaan. Tim had gelijk, het was tijd voor de volgende stap. ‘Ja, dat wil ik wel’, antwoordde ik. We trokken onze kleren uit en begonnen met strelen, maar het idee dat er straks gepenetreerd ging worden, maakte van knuffelen ineens iets met een doel. Geen van beiden wisten we goed wat we aan het doen waren en we troostten ons met de gedachte dat er voor iedereen ooit een eerste keer was. Het lukte niet. Ik kreeg zijn piemel niet bij mij naar binnen. We bleven nog even liggen, toen kleedden we ons weer aan en gingen naar buiten. Een paar dagen later probeerden we het opnieuw. Ik ben een doorbijter, het arbeidsethos in het gezin waar ik ben opgegroeid ligt hoog en ik dacht: dit hoor ik toch gewoon te kunnen. We hadden dit nu eenmaal besloten, dus gingen we het gewoon doen. Drie, vier keer probeerden we het. Toen ging het wel. Een scherpe pijn trok door mijn schede en onderbuik. Maar het gevoel van overwinning overheerste. Het was ons gelukt en die pijn was heftig maar niet ondraaglijk, hield ik me voor. Ik informeerde bij een vriendin, zij beaamde dat die pijn na een paar keer over zou gaan. Maar het ging niet over, de pijn bleef. Soms heel fel, soms iets minder, maar pijnloos werd het vrijen nooit. Seks werd steeds meer een opgave. Ik vond al het andere heerlijk met hem en met klaarkomen had ik geen enkele moeite, maar penetratie bleef een klus en zo werd pijn een vanzelfsprekend onderdeel van onze intimiteit. We spraken er nauwelijks over, de eerste jaren benoemden we het probleem alleen in vage bewoordingen. Het leek makkelijker om het probleem te negeren, we konden er toch allebei niets aan verhelpen. Pas veel later begreep ik dat Tim toen al een afwijzing zag in mijn blokkade, hij dacht dat ik me afsloot omdat ik hem niet aantrekkelijk genoeg vond. Er ging een paar jaar voorbij, zonder enige verbetering. Toen vroeg ik mijn moeder om raad. ‘Je moet gewoon een wijntje drinken van tevoren’, zei ze, ‘dat heeft een vriendin van me ook gedaan, het maakt je meer ontspannen.’ Eigenlijk een heel verdrietig advies. Het werkte niet en om onszelf even rust te gunnen, besloten we gewoon een half jaar geen penetratieseks te hebben. Na dat half jaar veranderde er niets. Ik bezocht de huisarts, een man die een nogal traumatiserend onderzoek uitvoerde. Hij verwees me door naar een gynaecoloog die meende dat er niets aan de hand was, die stuurde me door naar een bekkenbodemspecialist. En zo schreed de tijd voort. Onze relatie bleef goed, het leek of we de seks konden scheiden van de rest. Tot het moment dat we samen op de rand van zijn bed zaten en Tim zich hardop afvroeg of hij bereid was seks voorgoed op te geven om samen met mij te kunnen zijn. We hadden inmiddels zo’n vier à vijf jaar een relatie, en ik weet het niet zeker, maar ik geloof zelfs dat dit gesprek al plaatsvond voor ik aan het heilloze medische circuit begon. Had hij gelijk, moesten we gewoon stoppen met deze relatie? Ik verweet mezelf dat penetratie niet lukte en ik verweet hem dat hij iets onmogelijks van me verlangde. Ik verweet hem nog iets: dat hij wilde dat ik penetratie fijn vond. Hoe kon hij dat ook nog van me verwachten, ik verdroeg de pijn toch gewoon? Gewoon mijn kiezen op elkaar bleef een aantrekkelijker perspectief dan het probleem erkennen en de gang langs alle experts. Mijn moeder is trouwens nooit meer op mijn vraag teruggekomen, laatst begon ik er voor het eerst weer over, maar ze was zich van geen kwaad bewust. Ik heb met haar nooit over seks kunnen praten. Die middag op de rand van het bed waren we allebei emotioneel en wanhopig. We merkten dat we elkaar begonnen kwijt te raken, steeds meer vanaf ons eigen eilandje naar elkaar keken. Het was allemaal zo tegenstrijdig. Ik voelde me schuldig tegenover Tim, maar tegelijk voelde ik me ook door hem tekortgedaan. Na de bekkenbodemspecialist bezochten we een seksuoloog, een psycholoog, een haptonoom. Zonder resultaat. We zijn nu vijftien jaar samen en nog altijd doet penetreren pijn. Er is wel iets veranderd: sinds kort praten we erover. De pijn is niet langer alleen mijn probleem, maar dat van ons beiden. Ik begrijp nu beter dat het voor hem ook moeilijk is. Dat Tim zich afgewezen voelde door mij bijvoorbeeld, daar had ik nog nooit bij stilgestaan tot hij het nog niet zo lang geleden voor het eerst vertelde. Laatst zei hij: ‘Ik heb nu echt geaccepteerd dat we niet meer penetreren.’ Ik zei: ‘Maar dat zei je drie jaar geleden ook’. ‘Ja,’ zei hij, ‘maar nu is het echt’. De nadruk tijdens het vrijen is verschoven naar het lekker en fijn hebben. Er valt nog zoveel meer te beleven samen in bed dan penetratieseks. Elke vrijpartij is meer ontspannen dan de vorige en waar ik me vroeger in gedachten al aan het voorbereiden was op de pijn die straks zou komen, ben ik nu relaxed. Maar op de achtergrond is er nog steeds dat stemmetje dat zegt: ‘Doe niet zo moeilijk, zet gewoon door. Dan zal het een beetje pijn doen, wat dan nog, het probleem is dan wel voorgoed opgelost en achter de rug.’</p>]]></description>
      <guid>https://www.volkskrant.nl/volkskrant-magazine/waar-ik-me-vroeger-in-gedachten-al-voorbereidde-op-de-pijn-die-zou-komen-ben-ik-nu-relaxed~b735cf98/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[‘Zij was mijn toekomst, zij zou mijn leven totaal veranderen, zij was het’]]></title>
      <description><![CDATA[<p>‘Op 3 april 2000 woonde ik in Dublin een Europese conferentie bij, georganiseerd door de Ierse politie. Ik werd opgehaald door een man met een indrukwekkende onderscheiding die me naar het hotel bracht. De volgende ochtend om negen uur werd ik opnieuw opgehaald, dit keer door een politiebusje met zwaailicht. Ik stapte in. De helft van het aantal stoelen was bezet; ik ging zitten op de eerste lege plek die ik zag. ‘Hallo, ik ben Joline’, stelde ik me voor. ‘De vrouw naast me noemde ook haar naam: ‘Karima’. Er schoot iets scherps door mijn borst. Liefde op het eerste gezicht was tot dan toe iets wat ik toeschreef aan de fantasie van bestsellerauteurs. Maar op dat moment wist ik ineens heel zeker, zonder enige twijfel: dit is mijn vrouw. Ik kende haar niet, had alleen haar stem gehoord, ik had haar haar naam horen uitspreken en gedurende die paar seconden in haar donkere ogen gekeken. Meer was het niet, en toch bestond er geen enkele twijfel. Zij vertegenwoordigde van alles wat groots en eeuwig was, zij was mijn toekomst, zij zou mijn leven totaal veranderen, zij was het. Ik was op dat moment 53 jaar en 22 jaar getrouwd met de vader van mijn drie kinderen. ‘Toen ik 5 was, had ik een crush op de juf, maar daarna had ik nooit meer zoiets intens voor een vrouw gevoeld. Uit verantwoordelijkheidsgevoel voor mijn jongens in hun puberjaren, had ik me min of meer neergelegd bij mijn niet al te beste huwelijk. Mijn man was depressief en niet makkelijk om mee te leven. Maar dit alles kon niet de reden zijn voor deze plotselinge coup de foudre. Je kon op zijn hoogst beweren dat ik meer dan gemiddeld ontvankelijk was voor liefde, maar deze acute verliefdheid was absurd. Toch beleefde ik dat niet zo. Vanaf de eerste seconde in dat busje nam ik mijn gevoelens voor honderd procent serieus. Ook al deden ze denken aan die van een 14-jarige. Ik moest en zou bij haar in de buurt blijven. ‘Dat lukte welgeteld twee dagen. Toen was de conferentie weer afgelopen en namen we afscheid, zonder dat het me was gelukt hoogte van haar te krijgen. In haar broekpak bij het iconische torentje van het Trinity College Dublin maakte ze een professionele indruk. We gaven elkaar een zoen op de wang. Wat betekende dit alles? Zij was Algerijns en met haar 34 jaar negentien jaar jonger dan ik. Toen ze wegliep met een collega, volgde ik haar met mijn ogen en dacht: nu ga je weg, hoe krijg ik je weer terug? Je hoort bij mij, zie je dat niet? ‘Ineens stond ik midden op dat plein zo te huilen dat een vrouw zich naar me toe draaide om me te helpen. Ik haastte me haar gerust te stellen. Een van de politieagenten stelde voor iets toeristisch te doen in de stad. Die avond viel ik doodmoe neer op mijn hotelbed. ‘Thuis stuurde ik Karima een mailtje, dat ik haar nog weleens zou willen zien. Dat wilde ze ook wel, antwoordde ze, maar op mijn volgende mail kwam geen antwoord. Via via hoorde ik dat ze ernstig ziek was, maar onze vriendschap, als dat het al was, was nog steeds zo flinterdun dat verder informeren opdringerig en ridicuul zou zijn geweest. Pas bijna een jaar later, op 13 september 2001, kreeg ik ineens een telefoontje. ‘Dit is Karima, ik sta voor je kantoor, wil je een kopje koffie met me drinken?’ Mijn hart ging tekeer, ik juichte: ‘Ik ben gered. Ik ben haar niet kwijt.’ Zo zeker was ik van iets wat eigenlijk heel onzeker was. Niemand was op de hoogte, niemand had ook de werkelijke betekenis ervan kunnen begrijpen. ‘Ze woonde in Belfast, maar moest voor haar werk regelmatig in Brussel zijn. Daar spraken we af. Ik kocht sushi en champagne. ‘Wat denk je ervan’, vroeg ik, ‘als we hiermee naar je hotelkamer gaan?’ Tot dat moment was er nog steeds niets uitgesproken tussen ons, we waren die twee collega’s die het goed konden vinden samen. Ze keek naar me op de manier die ik me herinnerde van het busje: intens en donker, maar zonder iets prijs te geven. ‘Eenmaal in haar kamer zoenden we. Het gebeurde gewoon, precies zoals ik had verwacht. We zoenden zoals we aten en dronken, met eenzelfde vanzelfsprekendheid. Onze liefde bleek wederzijds. En diezelfde avond al begon ik voorbereidingen te treffen voor mijn vertrek bij mijn gezin. Makkelijk was dat niet, er was een vakantie gepland, die kon ik toch niet zomaar afzeggen? We zouden kerstmis vieren met zijn allen, ik kon het de kinderen toch niet aandoen daar niet bij aanwezig te zijn? Voor haar was het ook niet eenvoudig; zij had een vrouw. ‘In de maanden erna kwam ze regelmatig naar Brussel, waar we dagen het bed niet uit kwamen. Andere keren ontmoetten we elkaar in Londen of Dublin, maar net hoe het uitkwam. Toen begon mijn man vragen te stellen. Daarna haar vrouw, en na acht maanden barstte de bom. Op een avond kwam ik terug van een bezoek aan haar, en trof mijn man staand achter de tafel. Er brandde een kaarsje, er was zalm en wijn, de jongens van 21, 18 en 16 waren er ook. Ik zei: ‘Goed, ik zal jullie een voor een vertellen wat mij is overkomen’. ‘De dagen erop ben ik met ieder van hen gaan eten en heb hun gezegd dat ik moest gaan, ik kon eenvoudig niet anders. Op mijn kantoor reageerde mijn chef geschokt: ‘Wat, jij toch niet ook al verliefd op een vrouw?’ Mijn moeder van 90 reageerde: ‘Kind, ik vond je man toch al niet zo lief’. Alleen mijn zusje was wat van haar à propos. Karima’s islamitische familie toonde weinig bezwaren. De eerste tijd woonden we nog niet samen, zij studeerde in Leuven en kwam de weekenden naar mij. Ik vond het zalig; we deden niets in het bijzonder, gingen zeilen op het Grevelingenmeer, luisterden naar muziek of ontvingen vrienden. In 2007 zijn we getrouwd, iedereen was erbij. Elke avond rond zes uur zit ik te popelen, tot ze me een berichtje stuurt: ‘Ik ben op weg naar huis.’ Dan verheug ik me, gewoon om haar weer zien. Samen lachen we, samen schuren en beitsen we de vloer en samen gaan we snel weer op vakantie en komen met een auto vol wijn weer terug. Samen.’</p>]]></description>
      <guid>https://www.volkskrant.nl/volkskrant-magazine/zij-was-mijn-toekomst-zij-zou-mijn-leven-totaal-veranderen-zij-was-het~b111ae0e/</guid>
      <pubDate>Thu, 13 Nov 2025 00:00:00 +0100</pubDate>
    </item>
  </channel>
</rss>
