<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Aan het einde van de avond vroeg hij: mag ik bij je slapen? Ik wil alleen je hand vasthouden’]]></title>
      <description><![CDATA[<p>‘Het was 1 januari 2020, ik zat met mijn twee kinderen op het strand tussen de palmbomen, een beetje chagrijnig, want ons verblijf zat er bijna op en de avond ervoor was het vuurwerk waar we ons op hadden verheugd, beperkt gebleven tot een enkele pijl. ‘Zeven jaar eerder had ik een erfenisje – te klein om er een huis in Nederland van te kopen en te groot om mee te gaan shoppen – gebruikt om er hier in Costa Rica een huisje mee te bouwen. Ik ben geen reiziger, kom nooit Europa uit, maar in Punta Banco was ik zo verrukt over het gebrek aan haast en stress dat ik er het liefst altijd wilde blijven. ‘Ik staarde voor me uit en ook nu weer verbaasde ik me over de brulapen die gilden alsof het leeuwen waren. Ik zag een vlucht papegaaien in de verte en langs de vloedlijn liep de lokale surfdude in zijn strakke hemdje, rechtop met zijn borst vooruit. Ik had hem vaker gezien, maar nooit gesproken. Hij had een fles rum bij zich en een klein glaasje. Samen met wat anderen, onder wie een paar kinderen in de leeftijd van de mijne, begon hij even later droge palmtakken en drijfhout te verzamelen en maakte er een stapeling van voor het grote nieuwjaarsvuur aan zee. ‘Toen keek hij op en zag mij, liep op me af met in zijn hand een shotje rum. Het is ochtend, voor mij nog wat vroeg voor alcohol, zei ik. Maar het is onze nieuwjaarstraditie, antwoordde hij. Hij wilde ook nog weten hoe oud ik was. 39, antwoordde ik en hij jokte dat hij 25 was, twee jaar ouder dan hij werkelijk was. Ik trok mijn wenkbrauwen op. ‘Liefde kent geen leeftijd’, zei hij bijdehand. ‘De weken ervoor waren zwaar geweest. De uitzichtloze relatie met de vader van mijn jongste zoon liet me zelfs hier niet met rust, wat zorgde voor veel ongemakkelijk appverkeer, mijn kinderen begonnen zich na een paar weken te vervelen. Ik voelde me, kortom, een verdroogde kamerplant. ‘Op zijn uitnodiging liep ik met hem mee, hij stelde me voor aan wat vrienden, neefjes en nichtjes. Een vrouw vertelde me over haar huwelijksreis met een goede man en wees toen naar Cori: hij is ook een goede man. Er gebeurde nog iets raars: een oudere vriend van Cori, zoals iedereen hem noemt, zag alles goedkeurend aan en begon nog meer boomtakken aan te slepen voor wat ineens het verlovingsvuur leek te zijn geworden, bijna alsof hij ons daarmee zijn vaderlijke zegen gaf. ‘En ook al wist ik niks van deze jonge jongen, ik liet me alles zo’n beetje aanleunen. Ik voelde me welkom tussen al deze hartelijke mensen die geen vragen stelden. Cori voerde soep aan mijn jongste, heel geduldig, lepel voor lepel. En dat simpele delen van verantwoordelijkheid, de zorgzaamheid die ik bij hun vaders had gemist, hoe hij even later bijna kinderlijk een zoentje kwam pikken, was allemaal zo heilzaam dat ik smolt. ‘Aan het einde van de avond liep hij me naar mijn houten huisje en vroeg: mag ik bij je slapen? Ik wil alleen je hand vasthouden. Ha, schamperde ik, leer mij mannen kennen. We wachtten tot de kinderen sliepen, toen kwam hij naast me liggen in het smalle bed in de kamer die ik deelde met de jongste. Hij pakte mijn hand en zo hebben we geslapen. De ventilator stond op zijn hoogst, maar toch was het heet onder het golfplaten dak, al snel vormde zich in mijn handpalm een plasje van gezamenlijk zweet. De hitte daar is een soort alles bedekkende damp, heel intiem, ook zonder intieme handelingen. ‘Ik probeerde heel erg niet verliefd te worden, verstandig te zijn. Hij was alleen maar vrolijk en de dagen erop bleef hij helpen met de kinderen die zich ineens niet meer verveelden. Hij leerde ze surfen, gooide met een tak avocado’s uit de boom, hij kookte, was een zonnetje. Ik had liefde nooit zo op deze manier ervaren, ook niet met de vaders van mijn kinderen. Maar nu die voor me stond, herkende ik de liefde meteen: ongecompliceerd en zorgeloos, een zegening. Er was een cultuurverschil, leeftijdsverschil, maar al het andere woog zwaarder. ‘Ik ving een glimp op van hoe het leven zou kunnen zijn, zoet als een papaya. Mama, hij behandelt je als een prinses, zei mijn zoontje.  Een ander zei: hij danst om je heen. De seks in de dagen erop was veilig en warm. Zijn frietjes met worstjes waarvan mijn kinderen smulden waren heerlijk: mijn latino was mannelijk en vrouwelijk tegelijk. Hij liep achter de buggy met mijn kind erin. ‘Tussen die ontmoeting en de volgende zat anderhalf coronajaar en de ziekte en het overlijden van mijn moeder. Maar zodra het kon, ben ik teruggegaan. Bevend van de zenuwen dook ik, na de laatste etappe met een propellervliegtuigje, in zijn armen. Hij stond samen met zijn buurvrouw op me te wachten. Ik vond het nog steeds raar, dat enorme leeftijdsverschil. Boven het geluid van de jeep uit riep ik: en wat als ik je op straat wil kussen? Vanaf de passagiersstoel draaide de buurvrouw zich om: Elly, geef hem gewoon een dikke pakkerd, niemand die daar hier van opkijkt. En zij en de taxichauffeur lachten hartelijk om de domheid van mij, de gringa.’ ‘Vier jaar geleden sprak ik Elly voor het eerst aan. Ik had haar al vaker zien zitten aan het strand of voor haar kleine houten huis. Altijd met haar twee kinderen, nooit met een man. Het was 1 januari, hoogseizoen in Costa Rica, en de zon stond op zijn hoogst, het was tijd om het vreugdevuur te maken waarmee elke familie hier het nieuwe jaar inluidt. Met mijn neefjes en nichtjes en wat vrienden zocht ik wat hout, takken, blokken en mos, zette alles tegen elkaar en stak het aan. Mijn moeder maakte de vis en de kip en de groenten klaar die we boven het vuur zouden roosteren. ‘Elly zag er verdrietig uit, op de eerste dag van het jaar hoor je ook niet alleen te zijn. Ik liep naar haar toe om haar een shotje rum aan te bieden, die andere nieuwjaarstraditie. Ze keek me argwanend aan en aarzelde, maar het was gewoon rondhangen op een vrijdagmiddag met familie, ik had geen enkele andere intentie dan gastvrij te zijn voor iemand die hier leek te zijn aangespoeld. ‘Haar twee jongens hadden mijn neefjes en nichtjes toen al ontdekt, kinderen maken sneller en makkelijker contact dan volwassenen. En zeker dan volwassenen uit het Westen die zich dingen lijken af te vragen waar ik nog nooit over nagedacht heb. De spontaniteit van alle kinderen samen maakte me blij, met zijn allen speelden ze op het hete strand een zelfbedacht spel zonder elkaars taal te spreken. Waarom zou dat de ouderen niet gegeven zijn? ‘Ze nam het glaasje aan, haar blik werd al iets minder defensief en ik had niet eens veel overredingskracht nodig om haar te bewegen mee te gaan naar mijn vrienden, het vuur en de vis. De hele verdere dag hebben we daar met zijn allen gegeten, gezwommen, gezongen, gelachen. Ik kon het zelf ook goed vinden met de zoontjes, die middag heb ik hen voor het eerst uit vissen genomen. ‘Het was al donker toen ik met haar meeliep naar haar huisje, het blije en uitgelaten gebabbel van de twee gastjes vulde de stilte, het leek wel of die twee verliefd waren op mij, wat hielp om het hart van de moeder te veroveren. Ik bleef slapen en de volgende dag zijn we gaan vissen en hebben we met zijn vieren gesurft. Ze was veel ouder dan ik, ik ben nog een kind. Maar ik werd verliefd op haar en zij op mij. ‘Woorden ontbreken om te duiden wat ik voel, en ik zeg wel veroveren, maar dat klinkt stoerder dan ik bedoel. Ik ben een junglejongen, als ik niet surf en vis of de lodges in orde maak voor de toeristen, trek ik de jungle in, alleen of met een vriend, niemand die me zou kunnen vinden. ‘Mijn moeder was heel jong toen ze mij kreeg, een vader heb ik nooit gehad. Ik hield op slag van Elly, van haar kinderen, en misschien nog wel het meest van hen als gezin, de gezelligheid die ze me met zijn drieën gaven. Praten over het leven is me niet gegeven, laat staan praten over liefde. Wat dat betreft ben ik een groene appel, die denkt en praat ook niet. In de winter spaar ik geld voor het laagseizoen en verder leef ik van dag tot dag, zoals iedereen hier. ‘Mijn beste vriend heeft een geweldig restaurant dat zo populair is dat het gemakkelijk iedere avond vol zou kunnen zitten, maar het is maar een dag in de week open, want die ene avond levert genoeg op om de rest van de week niks te doen. Leven is een kunst en liefde ook, niet iets wat je tot op de draad moet analyseren. Liefde is als het kokoswater dat we drinken: lekker en dorstlessend. ‘Gelukkig stelde Elly weinig vragen, ik denk dat ze al snel begreep dat dat zinloos was, dat Sex in the City-hoofdbrekens niet zijn besteed aan de gemiddelde Costa Ricaan. Geen idee wat ik verwachtte van de liefde tot ze voor me stond, en toen ook nog niet. Ik wist maar één ding, zonder twijfel: dit is haar. Dit is de vrouw van wie ik houd en die ik trouw wil zijn. Vanaf die eerste nacht sliepen we samen tot ze een week later weer vertrok naar Nederland. Toen pakte ik mijn leven weer op. ‘Mijn dagen vulden zich met vissen en surfen en de jungle, missen is ook weer zo’n begrip dat in mijn vocabulaire niet voorkomt. Wanneer je nooit verder denkt dan de avond van diezelfde dag, kun je iemand niet eens missen. Daarbij was de blijheid over mijn nieuwe geluk zo groot, hoe zou ik dat kunnen laten overstemmen door gemis. Liever denk ik: hoera, ik ga haar over een tijdje weer zien. ‘En dat gebeurde ook. Deze winter ben ik drie maanden naar Nederland geweest, en heb ik bij haar en de jongens gelogeerd. Ze kwam me ophalen en het eerste wat ik dacht was: wie heeft de airco zo idioot hoog gezet. Het was er steenkoud, maar ik heb een geweldige tijd gehad, mooi hoe Nederlanders zich deftig aankleden met Kerst. Volgende maand ga ik weer. Ik kan niet wachten en toch, hier heb ik het ook goed. Ik zou mijn leven in de hitte nooit kunnen missen, het is goed zoals het is.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/aan-het-einde-van-de-avond-vroeg-hij-mag-ik-bij-je-slapen-ik-wil-alleen-je-hand-vasthouden~b893f98bf/</guid>
      <pubDate>Thu, 24 Jul 2025 00:00:00 +0200</pubDate>
    </item>
    <item>
      <title><![CDATA[‘Ik voelde hoe het gestuntel plaatsmaakte voor genot. Hij was zo lief’]]></title>
      <description><![CDATA[<p>‘Ik was 19 toen ik net uit een moeilijke relatie kwam en voor de vierde achtereenvolgende keer naar de theatercamping in Frankrijk ging. Ik verheugde me daar enorm op, een week met gelijkgestemde leeftijdgenoten rond het kampvuur, theater maken en praten. ‘Op de eerste dag arriveerden vier jongens met mij tegelijk, ze waren samen met de auto gekomen. Ik begroette ze allemaal, maar toen ik op de laatste, die met die zwarte krullen, afstapte en mijn hand naar hem uitstrekte, draaide hij zich om zonder mijn gebaar te beantwoorden. Hij ging verder met waar hij mee bezig was: zijn tent opzetten. Oh, nou dan niet, dacht ik. Wel jammer, want ik vond hem best een knappe vent. Al was ik zo snel na mijn relatiebreuk nergens op uit. ‘Die avond in de bossen, rond het vuur, belandden we naast elkaar en kletsten we wat. Het toeval had ons daar gebracht, zo herinner ik het me althans. We dronken lauw bier en hij had een boxje bij zich. We lieten elkaar om beurten nummers horen die we leuk vonden, Ed Sheeran, Tash Sultana. ‘Hij had lange wimpers en een pluizig baardje, zijn voorkomen had iets vrouwelijks en liefs. Dat vond ik fijn, want daartegen hoefde ik me niet te verweren of schrap te zetten, zoals bij jongens in strakke shirtjes met brede schouders. Dat is sowieso het fijne van dat kamp, je ontmoet daar mensen die net als alle adolescenten voorzichtig zijn om zich te laten kennen, maar daar vrijwel meteen hun bescherming laten vallen. De gesprekken zijn directer, telefoons blijven de hele week in de tent, de vertrouwelijkheid is onmiddellijk. ‘Toen ik hem de volgende dag met een ander meisje in zijn hangmat zag liggen voelde ik een lichte jaloezie. Ik sprak mezelf meteen vermanend toe: we hadden toch alleen maar een beetje zitten kletsen, heel gezellig zitten kletsen weliswaar, maar wel: vrijblijvend. Wat had ik dan gedacht. ‘Die tweede avond zaten we opnieuw om het vuur. We deden spelletjes met z’n allen. Hoe wij samen in de hangmat belandden weet ik niet meer, maar ineens lag ik naast hem. Dat andere meisje bleek gewoon een goede vriendin van hem te zijn. We probeerden te zoenen, wat nog niet meevalt in zo’n hangmat. Het is lastig om alleen elkaars mond te raken wanneer je met zijn tweeën in een soort puntzak naar beneden zakt. ‘Het was lang geleden dat ik een ander lichaam dan dat van mijn ex-vriendje zo nabij had gevoeld, het onwennige ervan leidde me af. Hij lag op zijn rug, ik op mijn zij, met mijn hoofd op zijn borst. Ik kantelde mijn hoofd in een ongemakkelijke hoek en voelde hoe het gestuntel plaatsmaakte voor genot. Hij was zo lief. ‘Ik voelde me zo op mijn gemak dat we de rest van de week alles samen deden, behalve slapen. We kookten samen, we deden samen de afwas, ’s avonds liepen we met zijn tweeën naar de doucheruimte en poetsten aan de roestvrijstalen wastafel onze tanden. Het delen van die dagelijkse rituelen vergrootte de vertrouwelijkheid. Het was spannend, ik was een beetje verliefd aan het worden. Maar van aantrekken en afstoten, twijfels, van honger naar bevestiging, alles wat zo’n beginfase vaak kenmerkt, was geen sprake. Het was alleen maar fijn. ‘Iedere theaterweek heeft zijn eigen thema, dit keer was het ‘vallen en opstaan’. Als oefening moesten we rennen door de grote circustent en ons laten vallen in de hoop dat de ander ons op tijd opving. Wanneer ik dat oefende met andere jongens werd ik nog voor mijn lichaam achterover helde al opgevangen. Maar Léon liet me zo ver vallen dat ik bijna op de grond lag, en dan ving hij me heel zacht op. ‘Dit alles – het kamp tussen de bossen, de zomer in Frankrijk, de vanzelfsprekende betrokkenheid tussen elkaar en de anderen – smeedde binnen een week een hechte band. Toch dacht ik bij het afscheid niet: ik heb nu verkering. Ik stapte in de bus en koos een plek achterin en zwaaide naar hem, zolang het bochtige landweggetje het toestond. Ik had zijn nummer, maar aarzelde, piekerde wie van ons het initiatief zou nemen. ‘Intussen zijn we zeven jaar verder. Nog toen ik in de bus zat appte hij dat ik mijn waterfles was vergeten en dat hij die zou komen brengen, en nog diezelfde zomer hielp hij me met verhuizen naar mijn eerste studentenkamer en vroeg hij verkering. Zeven jaar later zijn we nog steeds verliefd, misschien wel nog verliefder. En nog steeds doen we alles samen. Hij heeft dyslexie, dus lees ik hem voor. Gisteren nog, in het park, uit De kleine prins.’ ‘Die week was de twaalfde keer dat ik die theaterworkshop in Frankrijk bezocht. Dit keer in de leeftijdscategorie van 18 tot 25 jaar. Met drie vrienden reed ik erheen. Ik wist dat ik weer allemaal oude bekenden zou zien. ‘Ik keek uit naar de open plek in de bossen, de temperatuur die kon oplopen tot ver boven de 30 graden, de grote circustent met de kleine tentjes ernaast. Hier voelde ik me veilig, niemand die oordeelt, gesprekken gaan al snel de diepte in, juist omdat iedereen een week zijn telefoon niet gebruikt en je met zijn allen een theatervoorstelling maakt. ‘Meteen na aankomst wilde ik mijn tent opzetten, zodat ik daarna eens rustig om me heen kon kijken wie er allemaal waren. Dat er een meisje naar me toekwam had ik slechts vaag in de gaten, ik ging zo op in de scheerlijnen, haringen en ankers dat ik niet zag dat ze me aankeek. Maar onbewust moet ik haar hebben opgeslagen, want toen ik die avond de kring rondkeek en een plek zocht om te zitten, herkende ik haar vrolijke, lichte ogen meteen. ‘Het was geen liefde op het eerste gezicht, er was zelfs geen sprake van flirten, het was veel ongedwongener dan dat. We zaten de hele avond naast elkaar en ik voelde: ik wil alles van je weten en jij mag alles van mij weten. ‘In het gewone leven hadden we elkaar natuurlijk ook wel opgemerkt, maar daar hadden we moeten daten. We hadden bij nul moeten beginnen, er hadden dagen, misschien weken van andere bezigheden tussen onze afspraken gezeten. Nu hadden we de gezamenlijke referentie van deze theaterweek, en de garantie dat we elkaar een week lang overal zouden tegenkomen. ‘Ik liet haar Ed Sheeran horen, van wie zij ook fan was.  Nog diezelfde avond hoorde ik mezelf haar het pijnlijke verhaal vertellen over een naast familielid dat met mij had gebroken. Een onderwerp waarover ik niet graag sprak, maar daar, rond het vuur, op die warme zomeravond, kwamen de woorden zonder gêne. Ze vulde niets voor me in, ze liet me praten. Ik keek in haar knappe gezicht en zij vroeg door. ‘Best mogelijk dat daar de basis werd gevormd. In de dagen erna gedroegen we ons nog steeds los en vrij, niet meteen als stel, ook niet nadat we zoenden in de hangmat. Grootse en verwarrende verwachtingen waren er niet. We deelden simpelweg de dagelijkse routines: koken, tandenpoetsen. We liepen iedere avond samen naar de toiletblokken aan de rand van het terrein, kletsend, soms snel zoenend achter een muurtje. Het was spannend en voor mij de eerste keer dat ik op die plek zoiets meemaakte. Hoewel ik er geen betekenis aan probeerde te geven, was het meteen duidelijk dat het zoenen met haar anders was dan zomaar wat zoenen op een dronken avond. ‘Intimiteit kreeg een andere lading, niet alleen door de context van de week maar ook door haar ongepolijste enthousiasme. Ik voelde me geliefd, gewaardeerd, alsof ze door me heen keek. Thuis deed ik me vaak anders voor dan ik was, minder gevoelig. Hier was zo’n voorbehoud niet nodig. ‘Daar kwam bij dat de theateropdrachten die we kregen toevallig allemaal met het geven en ontvangen van vertrouwen te maken hadden. Het thema die week was ‘vallen en opstaan’, we oefenden letterlijk in je laten vallen en hopen dat de ander je net op tijd vangt. Soms leken die spellen een soort relatietherapie, wanneer we bijvoorbeeld gevraagd werden om elkaar een paar minuten in de ogen te kijken – als je dan al een beetje gek op iemand bent, gaat het heel snel. ‘Het afscheid viel me zwaar. Toen ze in de bus kroop twijfelde ik ineens of ik haar nog zou zien. Ik dacht uit alles op te maken dat dit geen gewone vakantieliefde was, maar hoe kon ik dat zo zeker weten? ‘De bus was een touringcar, van binnen en buiten behangen met ballonnen. Ik zag iets bewegen bij de achterruit maar kon niet zien of zij het was die zwaaide. Toen maakte de weg een bocht en verdween de bus uit zicht. ‘Mijn uiteindelijke ticket naar haar bleek haar achtergebleven waterfles, ik vond hem op het veld, bewaakte hem met mijn leven alsof het een cheque van tienduizend euro was. Nu moeten we elkaar wel weer zien, dacht ik. ‘Dit alles was in 2018 en we zijn nog steeds onafscheidelijk. We wonen samen, koken samen, gaan samen hardlopen, doen boodschappen met zijn tweeën. En we gaan nog steeds ieder jaar naar het Franse theaterkamp, nu als begeleiders.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-voelde-hoe-het-gestuntel-plaatsmaakte-voor-genot-hij-was-zo-lief~b035bbbe/</guid>
      <pubDate>Thu, 17 Jul 2025 00:00:00 +0200</pubDate>
    </item>
    <item>
      <title><![CDATA[‘Ik dacht: volgens mij past mijn hoofd precies in het holletje van zijn arm’]]></title>
      <description><![CDATA[<p>‘In 2016 ben ik gescheiden en een jaar later vond ik dat het tijd werd om me in te schrijven voor een korte wandelvakantie in Zuid-Limburg. Ik verheugde me op een lang weekend in een kampeerboerderij, met kamers en gemeenschappelijke ruimtes. ‘Het was herfst, de bomen begonnen te kleuren en binnen zaten we met zijn allen aan lage tafels. Tegenover me zat een vrouw ingeklemd tussen de anderen. Ik bood aan koffie voor haar te halen, dan hoefde ze zich er niet uit te wurmen. Ze keek verrast, alsof ze niet gewend was dat anderen haar noden opmerkten, of opstonden om haar ter wille te zijn. ‘Het was iets heel kleins, niemand die het opviel, en ik had voor een willekeurige ander precies hetzelfde gedaan, maar de manier waarop zij toen naar me keek, maakte iets los. Genoeg in ieder geval om me haar de volgende dag, tijdens de wandeling, te herinneren. De landweg was omzoomd door weilanden en met zijn dertigen liepen en kletsten we, zij en ik naast elkaar. ‘Al snel hadden we het over hoe we in het leven stonden. Zij kwam net als ik uit een moeilijke periode. Op een gegeven moment zei ze: maar nu ben ik 60 en wil ik weer vooruitkijken. Moeilijk te duiden wat er die dag precies gebeurde, het zat hem niet in de woorden zelf, het zat hem in de manier waarop die door de ander werden ontvangen. De aandacht die we voor elkaar hadden, de gedeelde wil om op te krabbelen en blij te worden van alles om ons heen. ‘Aantrekkingskracht is een te groot woord voor wat ik voelde, al zorgde onze gedeelde intentie weer iets van het leven te willen maken voor een zekere verbondenheid. Maar ik had op mijn 57ste nog maar één keer verkering gehad: met de vrouw van wie ik net een jaar gescheiden was. ‘Het duurde even voor we na dat weekend opnieuw afspraken. Ik had een date gepland en die wilde ik even afwachten. Maar toen dat op niets uitliep, nodigde ik Gerda uit voor een wandeling op de Hoge Veluwe. Ik zei: ik stippel de route uit en jij regelt het mooie weer. Die dag scheen de zon. ‘Van tevoren had ik gedacht: we gaan gewoon nader kennismaken, dan zien we wel. Ze droeg een sportieve broek en een fleurig bloesje. Na wat te hebben uitgewisseld over onze hobby’s en kinderen, vroeg ze: wat zoek jij eigenlijk in een vrouw? ‘Een logische vraag, waar ik niet meteen antwoord op had. Er zijn mannen die lijstjes hebben met kenmerken waaraan een vrouw moet voldoen, maar ik niet, ik was alleen maar op zoek naar geluk en harmonie. Ik antwoordde: ‘Het laatste wat ik wil is gedoe. Ik wil gewoon tevreden leven, geen ruzie, geen moeilijke dingen.’ ‘Ze begreep wat ik bedoelde, de rest van de wandeling hebben we genoeglijk gepraat over van alles. Na afloop liepen we een dorpscafé binnen met een biljart en een oude kachel, een dartboard en drie mannen aan de bar. Eén van hen pakte na ons eerste wijntje een krukje, ging voor ons zitten en begon vragen te stellen. Er moest iets in onze houding zijn geweest wat zijn nieuwsgierigheid wekte. Of we misschien verliefd waren, wilde hij weten en ik antwoordde: ‘dat zou best eens kunnen’. ‘Gerda moest erom lachen. De man pakte mijn telefoon en vroeg toestemming om foto’s van ons te maken, ‘maar dan moeten jullie elkaar wel even kussen’. Vervolgens gaf ik haar een kus op de mond. We lachten weer, alles was licht en vrolijk, zoals het moest zijn, zoals het de hele middag was geweest. Toen ik haar even later naar het station bracht, maakte ik een vergissing. Ik meende per abuis dat het tijd was voor een vervolgstap en begon haar te zoenen, maar ik merkte dat zij het nog te vroeg vond. Beledigd was ze niet, alleen maar beslist, wat alles ineens toch weer minder gênant maakte. ‘Gerda had er niet op gerekend dat ze ooit weer een relatie zou krijgen, ze moest wennen aan het idee. Wat betekende een relatie en waarom zou ze dat willen? Net nu ze het in haar eentje zo goed had. ‘We zagen elkaar enige tijd later weer, tijdens een wandelweekend op Texel waarvoor we ons allebei hadden ingeschreven. We waren nog steeds geen stel. Voor de groep waren we twee singles die het goed met elkaar konden vinden en tijdens de gezelschapsspelletjes graag naast elkaar zaten. Maar op de vroege ochtend van de tweede dag klopte ze in haar pyjama op mijn deur. Om hier te komen had ze de hele eetruimte moeten doortrippelen, haar slaapkamer lag aan de andere kant van de zaal. Nagestaard door wat vroege ontbijters, maar dat deerde haar niet. ‘Verbaasd was ik niet. Ik dacht eerder: eindelijk, daar is ze. ‘Kom binnen’,  zei ik. Ik lag nog in bed, sloeg het dek open en zei: ‘kom erbij’. Dat deed ze. Nu is het zeven jaar later en al die jaren zijn we gelukkig, zonder enig gedoe. ‘Voor mijn 60ste verjaardag hadden mijn zusjes en broers mij een wandelweekend in Limburg cadeau gedaan. Na een hevige burn-out had ik mijn leven weer op orde en dat moest gevierd. Jan was een van de 35 deelnemers, een bedachtzame man in een Noors vest: aardig, toegankelijk, altijd een glimlach om zijn mond. Een man die met zekere afstand de groep bekeek. ‘Aan een volle tafel waar iedereen druk was met zijn eigen gesprek, bood hij mij koffie aan, dat raakte me. Hij ziet me, dacht ik, tussen al die anderen word ik opgemerkt in mijn behoefte aan zoiets onbenulligs als een kop koffie. Die avond schreef ik in mijn dagboek: ‘leuke man ontmoet’. Meer niet. ‘Tijdens het eten kropen de meeste mensen kletsend bij elkaar, maar Jan koos een plekje alleen. Toen hij klaar was, schoof hij zijn bordje voor zich uit en legde beide armen in zijn nek. Ik dacht: volgens mij past mijn hoofd precies in het holletje van zijn arm. Maar nog voor ik die gedachte kon afmaken, sprak ik mezelf al toe: stop, Gerda. Ik wilde streng zijn, niet weer het risico lopen dat iets of iemand me van de wijs zou brengen, ik was veel te blij dat ik alle moeilijkheden had overwonnen en wilde me niet nu alweer overgeven aan iets wispelturigs als de liefde. ‘Dat weekend hebben we een paar keer samen opgelopen, een beetje pratend over onze kinderen, veilig terrein. Toen hij aankondigde een dag eerder te vertrekken, voelde ik de sterke behoefte hem te bedanken voor zijn aanwezigheid. Niet door dat te zeggen, ik wilde het opschrijven. ‘Die avond liep ik voorbij de kring op elkaar gepakte mensen waar hij zat, brutaal botste ik tegen knieën, onhandige excuses uitend. Het is niets voor mij om zo mijn plek op te eisen, maar het moest. Nadat ik met moeite naast hem neer was geploft, gaf ik hem het briefje. Anderen moeten het hebben gezien, maar daar dacht ik niet aan. En wat ik te zeggen had, was geen geheim. Dat ik het fijn vond dat ik ontdekt had dat er ook lieve mannen bestonden, en dat ik hem alle goeds wenste voor de toekomst. Kalm nam hij het in ontvangst en zei: ‘Ik lees het straks, vind je dat goed?’ ‘Die avond na het eten stond hij op en nam het woord: ‘Lieve mensen, dank voor het mooie weekend, ik moet er helaas vandoor.’ Alle ogen waren nog steeds op hem gericht toen hij vervolgens naar mij liep om me te kussen. Als enige van al die 35 mensen. Hij kuste me gewoon op mijn wang. Of niet gewoon, ik was perplex, maar het voelde geweldig. En toen hij weg was, vroeg iemand: ‘Jij en Jan?’ ‘Ik kon niet opmaken of er jaloezie in haar stem klonk, maar haalde verwonderd mijn schouders op. Thuis stuurde ik hem een mail, nog steeds voorzichtig en formeel. Hoe blij ik was dat ik hem had leren kennen. En ook al verzette ik me nog steeds tegen iets amoureus, ik begreep wel dat hij te leuk was om er niets mee te doen. ‘Hij stuurde een Valentijnskaart en ik heb die dag tot de avond gewacht om die open te maken. Zelf had ik er een gestuurd van twee knuffelende teddybeertjes, met de tekst: ‘Meer zit er niet in Jan, maar deze knuffel krijg je van me.’ Hij schreef aan de binnenzijde: ‘Groet, Jan.’ Daarmee had Jan het gevoel dat het aan was tussen ons, maar ik moest nog veel schroom overwinnen. ‘Bij de eerste echte date een paar maanden later, wachtte hij me op bij een station op de Veluwe. Weer die opmerkzame ogen, weer dat Noorse vest: dezelfde man als in Limburg. Na de wandeling wilde hij koffiedrinken, maar ik zei: ‘Een wijntje dan toch, jongen.’ Misschien was dit de overgang van ‘stop Gerda’ naar ‘go Gerda’. ‘In het café begon een man ons vragen te stellen, of we op date waren. Ik moest lachen toen Jan braaf deed wat de man vroeg en mij een kus op de mond gaf. We waren de bleue fase voorbij en voelden ons niet ongemakkelijk, eerder op een prettige manier aangemoedigd. Al werd Jan bij het afscheid even later wel wat al te enthousiast toen hij me als een tiener begon te zoenen. ‘Weer wat later was er de ontmoeting tijdens het georganiseerde wandelweekend op Texel. Mijn zoon gaf die zondag een feestje voor zijn huwelijk, maar ik wilde per se naar Texel. Het was een onbekend moeten dat me daar naartoe dreef. Leuker dan Jan werd het nooit meer, wist ik, als ik niet voor hem zou kiezen dan zou ik altijd alleen blijven. ‘Na een slapeloze eerste nacht stond ik heel vroeg op. Om bij zijn kamer te komen moest ik de hele eetzaal door, waar een paar dames het ontbijt aan het klaarzetten waren. In mijn oude herenpyjamabroek en verwassen T-shirt klopte ik bij hem aan. Jan deed alsof hij me verwacht had, sloeg de dekens open en zei: ‘Kom erbij.’ Ik ben naast hem gaan liggen en we hebben elkaar innig omhelsd. Dat is zeven jaar geleden en vanaf dat moment zijn we samen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-dacht-volgens-mij-past-mijn-hoofd-precies-in-het-holletje-van-zijn-arm~bc09bdc6/</guid>
      <pubDate>Thu, 10 Jul 2025 00:00:00 +0200</pubDate>
    </item>
    <item>
      <title><![CDATA[‘Ik had heel lang in mezelf verkeerd. Zij trok me eruit’]]></title>
      <description><![CDATA[<p>Joost (67): ‘Ik was 17 en zat in de vijfde klas van het vwo en het leven ging mij voor de wind. De derde klas had ik met moeite gehaald maar de resterende jaren had ik mezelf een pretpakket cadeau gedaan en die zomer van 1975 ging ik voor het eerst met vrienden op vakantie. Weg van mijn ouders tussen wie het al een tijdje niet meer zo boterde, iets wat ik wel wist maar niet probeerde te voelen, wat aardig lukte. Een typische vluchtreactie, volgens mijn vrouw die het weten kan want zij is therapeut. Hoe het ook zij, ik was die zomer goed gemutst. Met zijn vieren hadden we een camping geboekt in Saint-Raphaël, dat toen nog een rustig stadje was aan de Middellandse Zee. We hadden onze omafietsen op de trein gezet en waren op reis gegaan met zware fietstassen, wat ons veel bekijks had opgeleverd in de Parijse metro. Op de fiets zouden we de kust afrijden en al op de eerste dag maakte ik kennis met een meisje. Laurence heette ze, ofwel, zoals ze zelf graag zei: de enige Franse meisjesnaam die in het Engels een jongensnaam is – haar ouders waren beiden leraar Engels. Mijn vrienden en ik waren naar het vlot gezwommen, zo’n veertig meter uit de kust. Daar was zij ook en bij toeval kwam ik naast haar te zitten. Na het uitwisselen van onze namen begonnen we wat te praten, plonzend met onze voeten in het glinsterende water. Ze was bijzonder knap, met donker haar en borstelige wenkbrauwen en ze had iets Frans adellijks. Het was meer dan zomaar jongen-meisje aantrekkingskracht dat maakte dat ik bij haar in de buurt wilde blijven. We begonnen elkaar te vertellen over ons leven, onze ouders en familie. Ik scheel veel in leeftijd met mijn broer en zus die toen al de deur uit waren. Over wat er speelde in ons gezin sprak ik met niemand, ook niet met mijn vrienden. Laurence kon goed luisteren. Niet alleen dat, ze had geleerd hoe je vragen moest stellen zonder er een oordeel in te laten doorklinken. Zelf was ze hier aan het strand met haar tante, die haar nogal streng in de gaten hield, daarover zei ze ook het een en ander. Lang kon ze niet blijven, dat stond haar tante niet toe. Maar in de paar uur die we hadden ontstond er een soort vertrouwelijkheid die uitnodigde tot vervolgontmoetingen. Een echte afspraak hebben we niet gemaakt voor de volgende dag, maar het strand daar was niet groot, en toen mijn vrienden en ik er ’s middags opnieuw arriveerden zaten zij en haar tante op dezelfde plek als eerder, allebei op een handdoek. Welke kleur haar bikini had weet ik niet meer, daar lette ik niet op, evenmin op haar lichaamsvorm, daar ging het me allemaal niet om. Ik betwijfel of ik enige verwachting koesterde op het gebied van zoenen of aanraken, het samen hangen op het vlot, het samen kijken naar de stoere jongens om ons heen die elkaar in het water gooiden, het wandelen dat we deden, de vloedlijn op en neer, het was me spannend genoeg. Ik voelde een diepe kameraadschap voor haar. Ik had heel lang in mezelf verkeerd. Zij trok me eruit en voor het eerst gaf ik voorzichtig woorden aan emoties en situaties. Zonder ouders op vakantie gaan was al een voorschot op mijn volwassenheid, maar toen ik al lopend haar hand mocht pakken en we samen verder liepen, voelde ik me enorm trots. Over hoe mijn leven er later uit zou gaan zien, had ik geen idee, maar dit was veelbelovend. Ik ging ervan uit dat ik op een dag een vrouw zou vinden met wie ik de rest van mijn leven zonder ingewikkeld drama samen zou zijn, en ik wist dat dit niet Laurence was. Maar dat maakte deze ontmoeting niet minder magisch. Zelfs al hadden we geen andere intentie dan wat praten en lopen, een ijsje eten of een Orangina drinken in een van die tentjes op het strand, als zij er was voelde ik me blij op een manier die anders was dan wanneer ik met mijn vrienden was. We maakten geen plannen voor na de vakantie, wisselden geen nummers of adressen uit, er is niet één foto van ons samen. Ze was te bijzonder en te mooi en te vooraanstaand en ik was te bleu. Andere jongens deden hun best indruk te maken, mijn verlegenheid heeft ze wellicht geïnterpreteerd als ridderlijk – onze liefde als dat het al was, was hoofs. En tegelijk een ervaring binnen een hele reeks van nieuwe ervaringen, die vakantie. ’s Avonds op de camping praatte ik niet over haar met mijn vrienden, dan speelde dit alles niet. Dan maakten we ons vrolijk over die ene Italiaanse jongen die in de modder voor zijn tent probeerde een witte broek aan te trekken zonder er een vlek in te maken. We deden spelletjes, hadden plezier, keken om ons heen naar andere meisjes. Drie dagen hadden we de camping geboekt, maar de laatste dag zaten Laurence en haar tante niet op hun vertrouwde plek op het strand. Ik wachtte even, zwom teleurgesteld naar het vlot waar mijn vrienden waren en even later zat ze ineens naast me. Die middag heb ik haar lopend naar huis gebracht, toen ze afscheid wilde nemen vroeg ik of ik haar een kus mocht geven. Dat vond ze goed. Ze bood me haar wang aan en ik boog me naar voren en de volgende ochtend pakten de jongens en ik onze omafietsen zonder versnelling en reden 35 kilometer naar Mandelieu-la Napoule. Maar alsof ik, nu ik weg was, pas echt besefte wat ik in Saint-Raphaël had meegemaakt, besloot ik de volgende dag weer terug te fietsen. Mijn vrienden verklaarden me voor gek, maar ik wilde haar verrassen en koos op het strand een plek niet ver van de hare zodat ik haar meteen zou zien als ze aan kwam lopen. Wat zou ze opkijken. Ik wachtte, een uur, twee uur, maar die dag verscheen ze niet. Aan het einde van de middag fietste ik de 35 kilometer weer terug en hier stopt het verhaal van Laurence, het meisje met de jongensnaam, mijn enige vakantieliefde ooit.’</p>]]></description>
      <guid>https://www.volkskrant.nl/volkskrant-magazine/ik-had-heel-lang-in-mezelf-verkeerd-zij-trok-me-eruit~b7972254/</guid>
      <pubDate>Thu, 3 Jul 2025 00:00:00 +0200</pubDate>
    </item>
    <item>
      <title><![CDATA[‘Het gezicht van de lange man herinner ik me niet meer, alleen zijn postuur’]]></title>
      <description><![CDATA[<p>Karlijn (64): ‘We liepen die dag de Bloesemtocht als voorbereiding op de Vierdaagse: vier vriendinnen en ik. Het was 2017, met twee auto’s waren we naar een dorpje aan de Linge gereden en nu wandelden we al kletsend en append naar het startpunt. We kenden elkaar al heel lang, ons gepraat moet vrolijk en opgewonden hebben geklonken, zoals goede vriendinnen zijn wanneer ze elkaar een tijdje niet hebben gezien: grapjes makend, anekdotes en nieuwtjes uitwisselend. We hadden 25 kilometer voor de boeg, maar daar maakten we ons geen zorgen over. Waar ik me wel een beetje zorgen over maakte was de pijn in mijn kuit, ik hoopte maar dat die niet erger zou worden gedurende de dag. Zo piekerde ik wat, toen een van mijn vriendinnen me aanstootte en wees op de militairen die voor ons liepen. Eén ervan was een slanke, lange man met een grote rugzak, duidelijk de aantrekkelijkste. Naarmate we de start naderden, werd de groep wandelaars dichter en onze afstand tot de militairen kleiner. Het gezicht van de lange man herinner ik me niet meer, alleen zijn postuur. Het was mooi weer, wij vijf vrouwen waren allemaal al jaren gelukkig getrouwd, het gebaar van mijn vriendin – ‘wow, kijk eens wat een leuke man’ – was niet serieus, maar eerder een uiting van blijdschap over het met zijn allen samen zijn; vijf vrouwen van middelbare leeftijd kunnen met elkaar soms ineens weer 16 worden. En in dezelfde uitgelaten stemming maakte ik een opmerking tegen de man over zijn rugzak, ‘zo-o, die ziet er zwaar uit’ . Na de start verdunde de groep wandelaars en liepen we met zijn vijven verder. Na vijftien kilometer werd het tijd voor een pauze. Normaal pauzeerden we nooit zo snel, maar mijn kuit dwong me ertoe. Het lunchtentje was de enige horecagelegenheid op de hele tocht, het was er druk, met heel veel moeite konden we buiten wat stoelen bemachtigen. Ik trok mijn schoenen en sokken uit en legde mijn benen op de stoel van een vriendin die koffie haalde. En terwijl ik mijn meegebrachte boterhammen begon te eten, dook naast me ineens de lange slanke militair op, de man met de brede schouders, zonder gezicht. Ik was 56, en ik denk dat hij iets jonger was, al weet ik niet precies waarop ik dat baseer. Ik weet zelfs niet eens of hij wel echt een militair was, maar een ding weet ik heel zeker: hij was alleen, hij had zich losgemaakt uit zijn groepje en was naar me toegelopen en ging naast me staan. Hij stelde zich niet voor. Een echte begroeting bleef uit. Mijn voeten staken in de lucht en reikten tot zijn borst. Hij zei alleen maar: dus hier zit je. En toen gebeurde het. Met beide handen pakte hij mijn been en begon over mijn schenen te wrijven. Ik was verward, wat gebeurde hier precies? Niet eens het feit dat een onbekende man zich losmaakte uit de menigte om zich over mijn pijnlijke onderbeen te ontfermen verraste me, maar dat ik hem niet wegsloeg. Dat ik niet overeind sprong en hem verontwaardigd de les las. De paar vriendinnen die achter me zaten, zagen wat er gebeurde en wachten gespannen af. Ze wisten dat ik geen enkele aanraking kon verdragen, zelfs niet die zonder intentie. Iedereen mag alles tegen me zeggen, me alles vragen en ik geef overal antwoord op, maar aanraken is verboden gebied. Ik heb in de loop van mijn leven leren omgaan met mijn verleden. Zeggen dat ik nog steeds gebukt ga onder het misbruik van mijn zwager, is me te dramatisch en gun ik hem niet. Maar soms springt de pijn dwars door alle verdedigingsmechanismen heen, als een duvel uit een doos. Toen ik laatst met mijn man in de camper zat en in de krant las over een jong meisje dat aangifte had gedaan wegens misbruik, kon ik kilometerslang alleen maar huilen. Op alle aanrakingen reageer ik buitenproportioneel heftig. Niemand van mijn vrienden waagt het om ook maar een haar van mijn jurk te halen. Toen ik jonger was heb ik eens op weg van de bar naar mijn tafeltje twee glazen bier uit mijn handen laten vallen en een klap gegeven aan een man die aangeschoten in mijn borst wilde prikken. Mijn broer mocht me nooit optillen. Ik ken zelfs mannen die zeggen, nee, ik kan beter niet naast Karlijn gaan zitten, uit vrees dat er toch een onverhoedse aanraking plaats vindt. Zelfs mijn man vraagt na 25 jaar nog weleens toestemming. Maar dit keer, voor het allereerst in mijn hele leven, bleef een heftige reactie uit. Ik liet de militair begaan. Zijn handen waren niet flirterig, eerder vrolijk, maar daarin zat het geheim niet. Mijn vriendinnen sidderden, nog even en Karlijn ontploft, maar ik voelde iets weldadigs omhoog borrelen en dacht: wat is dit fijn. Ga maar door, dacht ik, toe maar. Lang duurde het allemaal niet, nog geen halve minuut. Toen hij ophield keek ik in zijn ogen en stond op. Waar is die rugzak van jou nou, vroeg ik om iets te zeggen te hebben. Even stonden we schouder aan schouder, toen zei hij: nu kom je wel heel gevaarlijk dichtbij en ik keek schuin naar achteren naar mijn vriendinnen die gebaarden dat ze er niks meer van begrepen. Ik was overdonderd en blij en dacht alleen maar: het kan dus wel, een man kan me zomaar  aanraken. En de donkere wolk waarvan flarden altijd zullen blijven bestaan, werd ineens wat lichter. Mijn vriendin pakte zijn rugzak en samen liepen we een eindje over het terrein, tot zijn vrienden naar ons toekwamen en hij zijn rugzak overnam en verdween. Bij de eindstreep heb ik nog naar hem gezocht, mijn vriendinnen hielden niet op met grappen maken, maar ook bij de traditionele aardbeienkraampjes was hij niet te vinden. Het gevoel dat de man me had gegeven is me altijd bijgebleven en laat zich niet met één woord beschrijven. Ik ken veel verschillende soorten plezierige sensaties die ik zo kan oproepen, maar deze is nergens mee te vergelijken. Niet met verliefdheid, niet met erotiek, niet met comfort. Dan eerder nog met euforie. Een stap in de verwerking van een trauma. Wat ik die paar seconden meemaakte was niets minder dan een openbaring. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-gezicht-van-de-lange-man-herinner-ik-me-niet-meer-alleen-zijn-postuur~baa7ceb3a/</guid>
      <pubDate>Thu, 26 Jun 2025 00:00:00 +0200</pubDate>
    </item>
    <item>
      <title><![CDATA[Toen Hesters partner verongelukte in Vietnam, vond ze troost en liefde bij haar ex]]></title>
      <description><![CDATA[<p>Hester (76): ‘Onmiddellijk na het fatale auto-ongeluk belde mijn ex mij in Vietnam. Een paar uur daarvoor was mijn partner tijdens onze vakantie bij een botsing de auto uitgeslingerd, hij had met zijn hoofd een lantaarnpaal geraakt. We waren op weg naar de kust, waar we de laatste week zouden doorbrengen aan het strand. Onderweg naar het ziekenhuis is hij gestorven. De reisverzekering regelde alles perfect en stuurde meteen iemand om ons bij te staan, we werden met zijn drieën ondergebracht in een superluxe hotel in twee aangrenzende kamers. Vreemd eigenlijk, hoe dat toen al indruk op me maakte. Hoe helder ik alles die dagen waarnam, hoe in de wanhoop van het plotselinge verlies van de man met wie ik 24 jaar een geweldige relatie had, er nog steeds een onderstroom bestond waar lichtheid de dienst uitmaakte. Ik waardeerde het comfortabele bed, het ligbad waar ik slechts met grote moeite en met hulp van mijn vrienden uit kon komen, omdat ik niet kon steunen op mijn gewonde arm. De man van het bevriende stel sjorde mij uit de badkuip, ondanks de scherven in zijn eigen armen. De ene brekebeen hielp de ander, hoe hard hebben we daar toen om moeten lachen. Het ongeluk zorgde voor een focusvernauwing waarbinnen alles scherper werd, ik zag details die normaal opgaan in een groter geheel. De kip bijvoorbeeld, die rondscharrelde in de gang van het kleine ziekenhuis niet ver van de brancard waar mijn man onder een blauw laken lag, zie ik nog levendig voor me. Net als de ernstige gezichten van het bijna voltallige ziekenhuispersoneel rond de auto die hem later naar het mortuarium bracht. Ik had mijn broer toen al gebeld, even later belde mijn ex. Hij was de vader van mijn kinderen, met wie ik sinds onze scheiding dertig jaar eerder slechts een paar keer per jaar formeel contact had. Zijn stem klonk zacht, bescheiden, het deed me goed die te horen, want ik wist dat het voor hem niet makkelijk was om te bellen. Het werd een beetje een wonderlijk gesprek. Hij zei: ik kom je halen hoor, in Thailand. Waarop ik zei: dat is niet handig, want ik zit in Vietnam. We lachten kort. En al vrij snel zei ik: ik ben altijd gek op je gebleven. En ik op jou, antwoordde hij. Bij de begrafenis heb ik hem gevraagd vooraan bij ons en onze kinderen te komen zitten, ook weer zoiets waar ik niet over na hoefde te denken. Mijn zoon en dochter hadden in mijn verongelukte vriend een tweede vader gezien en hadden nu hun eigen vader dubbelhard nodig. Niet veel later begonnen hij en ik elkaar met dezelfde vanzelfsprekendheid en noodzakelijkheid zo’n paar keer per week op te zoeken. Onze gesprekken vielen in een zachte bodem van gezamenlijke herinneringen. Jaren geleden, toen de kinderen klein waren, had hij me verlaten voor een andere vrouw. Dat was pittig, maar ik heb hem er nooit om gehaat. Liever gebruikte ik mijn energie om mijn leven opnieuw vorm te geven. Met een alleenstaande vriendin ging ik aan de rol, we boekten vakanties met onze kinderen, vierden verjaardagen, gingen weekendjes uit. Het was geen situatie waarvoor ik had gekozen, maar het werd wel een fijne tijd. Er was dus geen oud zeer dat eerst moest worden opgeruimd, we gingen meteen over naar troostrijk samenzijn. Langzaam maar zeker voelde ik me weer net zo verliefd worden als toen ik 17 was en hij precies de juiste brommer reed, geschorst werd op school en het perfecte leren jackie droeg. We waren een oude man en een oude vrouw, maar alles voelde hetzelfde. Het voordeel van een eerste liefde is dat je elkaars ouders en vrienden hebt meegemaakt, ik hoefde maar een naam te noemen van een oud-klasgenoot en hij vertelde er een leuke anekdote bij. Dat alles is natuurlijk niet genoeg voor een herstart van de liefde, maar naarmate we elkaar vaker zagen, werd het steeds duidelijker dat die liefde nooit weg was geweest. Na hem had ik twee mannen gehad, die allebei overleden zijn. Met elk van hen was ik heel gelukkig, ik heb geen seconde meer aan mijn ex gedacht. Een mens dat wil leven houdt niet vast aan vroeger, want vroeger bestaat niet meer. Zo denk ik erover. Ook nu weer. Ik vroeg me niet af wat ‘anderen’ zouden denken als ik zo snel na de dood van mijn geliefde alweer om een ander gaf. Het enige waar ik me weleens zorgen over maakte, was de mogelijkheid dat de aantrekkingskracht zou verdwijnen als de rouw minder werd. Dat ik me in al mijn verdriet aan hem had vastgeklampt. Maar dat zou ik dan wel zien. Een half jaar later sliepen we voor het eerst in veertig jaar weer samen. Toen was het echt aan. Tijdens Kerst zette hij de boom op en ik was verbaasd dat me dat geen onwennig, maar juist blij gevoel gaf. Met zijn tweeën en de volwassen kinderen hebben we nog tien jaar heerlijk geleefd, tot ook hij vorig jaar overleed. Hij was gediagnosticeerd met Alzheimer toen de kanker hem inhaalde. Ik zie nog de bange gezichten van de kinderen voor me tijdens het slechtnieuwsgesprek om vier uur ’s middags in een ziekenhuis aan de rand van de A2. Ik begrijp nog steeds niet waarom ze dat soort gesprekken in de namiddag plannen, de zenuwen bouwden zich de hele dag op. Het nieuws kwam niet in een keer binnen, het huilen begon pas in de dagen erna. Het is zoals het is, zei hij. We plaatsten een ziekenhuisbed in de kamer met een aanschuifbed voor mij erbij en we verloren elkaar niet meer uit het oog. Zijn blik volgde mij overal. Ach, zei hij weleens, ik heb altijd Hester nog. Woorden waar we beiden troost uit putten. Nog steeds ontmoet ik mensen die ach en wee schudden over mijn driedubbele verlies. Maar ik heb een leuk leven gehad en ik heb nog steeds een leuk leven. Ik ben blij dat mijn eerste en laatste liefde een opname in een verpleeghuis bespaard is gebleven, en mij de bezoeken aan een man die me niet meer herkent. Intussen heb ik mijn eerste dates er alweer op zitten. Niks bijzonders, maar wie weet komt dat nog.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/toen-hesters-partner-verongelukte-in-vietnam-vond-ze-troost-en-liefde-bij-haar-ex~be633853/</guid>
      <pubDate>Thu, 19 Jun 2025 00:00:00 +0200</pubDate>
    </item>
    <item>
      <title><![CDATA[‘Op een volhardende, bijna gestoorde manier waren we verslaafd aan ‘ons’’]]></title>
      <description><![CDATA[<p>Rosa (33): ‘Die zomeravond in 2023 zaten we in een cocktailbar. Ik had een strak topje aangetrokken omdat ik wist dat hij dat mooi vond staan. Zelf had hij ook zijn best gedaan en juist wijde kleren aan, omdat ik daar weer meer van houd. Wat ben je ongelooflijk knap, dacht ik toen ik bij hem aan tafel schoof. Het was alsof er iets aan hem was veranderd sinds ik hem een paar weken geleden voor het laatst had gezien. Alsof hij meer ontspannen was, bevrijd bijna. ‘Eerder hadden we het per app uitgemaakt, maar appen geldt natuurlijk niet. Wanneer je een relatie na tien jaar uitmaakt, moet je elkaar in de ogen kijken. De cocktailbar was niet een plek die ik uitgekozen zou hebben, maar het was oké. We bogen ons dicht naar elkaar, ik zag ieder klein haartje op zijn gezicht en zoog zijn woorden op en hij de mijne. In woorden waren we altijd goed geweest. Niet in praten, wel in het bezingen van onze liefde. Zolang we maar zeiden dat we voor altijd samenbleven, dachten we, was dat ook zo. Zolang we elkaar maar complimenten maakten, kon wat wij hadden nooit stuk. ‘Maar gedeelde interesses, belangstelling voor elkaars werk en familie, was er niet zo veel. Buiten onze aantrekkingskracht die maakte dat mensen op straat stilstonden als ze ons samen zagen, waren er vooral de verschillen. De een gaf bijvoorbeeld de voorkeur aan kalme familievakanties zonder bereik en de ander aan bruisende stedentrips, de een aan kaarslicht, de ander aan spaarlampen. We geloofden heilig dat liefde krachtiger is dan het banale. Hoe konden ordinaire details als een vakantiebestemming nu zwaarder wegen dan het verlangen naar levenslange liefde? ‘De ober bracht ons cocktails en zalm. We zaten verstrengeld alsof er nog steeds een toekomst bestond, nog steeds verliefd, nog altijd gek op elkaar – dat was allemaal niet veranderd. De lichtheid die ik in hem meende te bespeuren, was echt. Misschien omdat we voor het eerst hadden durven toegeven dat wij vooral goed waren in verliefd zijn, niet in al het andere wat meestal volgt op verliefdheid. We vertelden elkaar vaak dat we elkaar misten, van elkaar hielden, maar wat het precies was waarop onze liefde gebaseerd was, wisten we niet. Hij gaf me graag kusjes en knuffeltjes als ik thuiskwam van mijn werk, maar zodra ik terug begon te praten, werd hij stil en vluchtte terug naar zijn eigen wereld en zijn laptop. Alsof het ideaalbeeld dat hij van me had, verstoord werd zodra ik mijn mond opendeed. ‘We wilden zo graag dat het werkte, we hebben zo ons best gedaan bij elkaar te passen. Op een volhardende, bijna gestoorde manier waren we verslaafd aan ‘ons’, aan de enorme energie die vrijkwam als we samen waren. We waren twee dwarrelaars in dezelfde studentenstad. Voor anderen gesloten deuren gingen vanzelf open, in volle koffietentjes was er voor ons altijd plek en regels werden buigzaam. Toen ik mijn bachelor rechten bijna niet haalde, hielp hij me met het schrijven van mijn scriptie en in de jaren daarna nam ik zijn gedrevenheid over. ‘Discussiëren deden we wel, maar we probeerden elkaar niet echt te begrijpen. Hij zei eens: met al dat praten rakelen we maar onbelangrijke dingen op en komen we niet vooruit. En vooruit wilden we. In volle vaart. Niet stilstaan. Een pas op de plaats zou ons weleens op andere gedachten kunnen brengen. We moesten bezig blijven. En toch, toen ik op een dag zei dat ik wel wilde trouwen, kinderen krijgen wellicht, reageerde hij tegendraads, zoals wel vaker als ik iets wilde, alsof hij altijd iets anders wilde willen dan ik. Ineens dacht ik, of nee, het was geen gedachte maar eerder een besef dat me niet meer zou loslaten: maar wacht even, als jij nu twijfelt, mag ik het ook. Ik vond het altijd lastig als hij zei dat ik zijn leven mooier had gemaakt, daarin school ook de plicht voor hem te zorgen. Maar als dat niet meer gold, hoe kon mijn leven er dan uitzien? ‘Ik kom uit een veeleisende familie waar je geacht wordt te kunnen toerskiën en mee te praten over politiek, waar afval scheiden een aangeboren kenmerk is. In het weekend ga ik graag op de fiets naar mijn ouders en maak ik dingen met mijn handen – ik naai en knutsel, geef oude spullen een nieuw leven. Hij verzette zich tegen dat milieu. ‘Op het moment dat ik de kamperende wandelaar wordt waar Roos zo van houdt, wil ze me niet meer’, zei hij weleens. Van duurzaamheid werd hij baldadig en met opzet gooide hij een gebroken glas in de vuilnisbak. We hadden geen gezamenlijke vriendenkring en als ik met mijn hele familie in de zomer naar Zuid-Frankrijk ging, kwam hij nukkig en chagrijnig hooguit drie dagen langs. ‘Maar, zeiden we tegen elkaar: de omgeving telt niet, wij zijn zo introvert, wij hebben geen andere mensen nodig. Dus verhuisden we naar het buitenland. Over een vriendin van me zei hij: ‘zo, die hebben we nu wel vaak genoeg gezien’, maar achteraf denk ik dat hij bang was voor contact met andere vrouwen omdat die hem op andere gedachten zouden brengen over mij. Nu, na onze breuk, is zijn vriendenkring verdubbeld. ‘We hielden elkaar tien jaar gegijzeld, in vrolijkheid en pijn. Nu pas zie ik hoe we passie verwarden met wederzijdse betrokkenheid, we raakten verstrikt in een spagaat waarin we probeerden die ene exclusieve persoon voor de ander te zijn, en ons tegelijkertijd tegen diezelfde ander afzetten. Een keer hadden we na een geweldig etentje tijdens een vakantie krijsende ruzie toen hij een taxi terug wilde nemen en ik per se te voet wilde. ‘Halverwege de cocktailavond ging ik naar de wc, toen er een oudere man naar me toe kwam. Hij zei: mijn vriend en ik zitten al een tijdje naar jullie te kijken, we hebben nog nooit een stel gezien dat zo verliefd is, dat zo goed bij elkaar past als jullie. Voor ons zijn jullie het bewijs dat echte liefde bestaat. Ik keek hem aan en begon ineens te huilen. ‘Het is uit’, zei ik, ‘we hebben het vanavond definitief uitgemaakt.’ Hij sloeg een hand voor zijn mond en ik bedacht me hoe onbeschrijfelijk mooi romantische relaties kunnen zijn, maar ook hoe verdomd ingewikkeld. Liefde alleen is niet genoeg.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/op-een-volhardende-bijna-gestoorde-manier-waren-we-verslaafd-aan-ons~bb33b57c/</guid>
      <pubDate>Fri, 13 Jun 2025 00:00:00 +0200</pubDate>
    </item>
    <item>
      <title><![CDATA[Hun affaire was voorbij, maar het was geen einde voor altijd. Tot zover de theorie]]></title>
      <description><![CDATA[<p>Monica (51): ‘Toen ik na driekwart jaar merkte dat het iets anders werd dan wat gestolen uren in hotelkamers en stiekem vrijen met een collega, wist ik dat het tijd werd bij te sturen. Dit was geen affaire meer, maar een relatie, vluchtig door de verboden aard, maar intens, met meer dan een zweem van liefde en daarmee te groot om nog de baas te blijven. Ik was van hem gaan houden en als ik nu niet aan de noodrem trok, gebeurden er straks dingen die ik nooit had gewild en die niet alleen voor mij, maar voor mijn hele omgeving gevolgen zouden hebben. ‘Mijn verboden vriend moest grinniken toen ik hem mijn plan ontvouwde: ‘We stoppen nu, op het hoogtepunt. We leggen onze relatie als het ware ‘op de plank’ en halen die er pas weer af als onze kinderen groot zijn. Eerder heeft te desastreuze gevolgen voor onze gezinnen en ik wil niet de moeder zijn die twee kindjes van 3 en 5 in een scheiding stort.’ Waarom zou liefde niet te plannen zijn, betoogde ik. Gewoon cold turkey stoppen met appen, stoppen met de tweewekelijkse ontmoetingen en dan voortaan nog maar eens in het halfjaar afspreken. Dan boeken we een weekend een huisje en aan het einde van zo’n weekend nemen we afscheid zonder drama en zeggen: tot de volgende keer, tot over een halfjaar. Net zo lang tot onze kinderen oud genoeg zijn om een scheiding van hun ouders aan te kunnen, dus zo’n 10 jaar. ‘Mijn minnaar wilde ook best zijn huwelijk nu al opbreken, zei hij, maar zelf kon ik het echt niet. En mijn plan gaf ook troost: de affaire was dan wel voorbij, maar het was geen einde voor altijd. Want ooit zouden we samenkomen en zou de wereld zien dat wij bij elkaar horen. Het verlangen naar een relatie schortten we als twee verstandige mensen gewoon even op en het werkte: onmiddellijk nadat ik mijn besluit had genomen en mijn vriend hiermee had ingestemd, loste een groot deel van mijn drukkende schaamte en schuldgevoel op. Ik was weer in charge. Ik had een oplossing gevonden waarmee zelfs iets potentieel destructiefs als vreemdgaan weer beheersbaar werd. ‘Het eerste weekend van jaar één brak aan. Tot dan toe hadden we nooit langer dan een paar uur samen doorgebracht, een heel weekend voelde als een overvloedig banket. We zaten in een huisje in de natuur, maar het grote geluk zat hem niet in de fantastische wandelingen en fietstochten die we maakten, maar in de huiselijkheden die onze activiteiten afwisselden en omzoomden. We deden samen de afwas, staken waxinelichtjes aan, maakten boterhammen klaar die we in de koelkast legden en er de volgende ochtend uithaalden zodat we vroeg op pad konden. ‘Tussendoor was hij soms even aan het werk, dan keek ik naar hem en had het gevoel dat ik een voorschot nam op de gezamenlijke toekomst die ons te wachten stond. Het hele weekend was een glimp op later, op het stel dat we ooit zouden zijn. Allebei in dezelfde ruimte, maar niet steeds bezig met elkaar, omdat met elkaar zijn niet langer stiekem hoefde te gebeuren maar een vanzelfsprekendheid was geworden. Het koffietafeltje met zijn laptop dat hij naar de bank had getrokken, de vrijetijdskleding waarin ik hem op kantoor vanzelfsprekend nooit had gezien. Wat een knappe man, dacht ik, wat een ongelooflijk mooie man hoe hij daar met gekromde rug gefocust over zijn beeldschermpje hangt. ‘Maar zelfs dat soort momenten waren niet alleen maar mooi, dat was het nooit, dat mocht niet en kon niet. Het thuisfront was altijd maar één appje of één snel gestuurde foto van een van de kinderen weg. De vreugde over het samenzijn duurde nooit langer dan tot het volgende belletje. Altijd die voorwaardelijkheid, altijd opletten. Hand in hand lopen kon alleen tijdens congressen in het buitenland, en nu, in dit laatste weekend. Eens waren we met zijn tweeën naar het Concertgebouw en achteraf bleek dat een collega ons had gezien. Wie had hij gezien? Twee bevriende collega’s of twee minnaars? Dat weekend voelde ik de klok tikken naar de maandagochtend waarop het afscheid voorlopig definitief zou zijn, elk gezamenlijk uur was er een dichter bij het einde. Maar toen het zover was, voelde ik naast al het andere ook opluchting. Ik had voor het eerst in maanden niet langer iets te verbergen voor mijn man en mijn gezin. ‘Ik wilde zo graag dat mijn plan zou slagen. Dat ik de liefde voor bepaalde tijd kon isoleren en bewaren, misschien tussendoor alles nog eens afstoffen en dan weer netjes wegzetten tot later. Maar van een tweede weekend is het nooit gekomen. Met mijn minnaar buiten beeld werden de tekortkomingen van mijn huwelijk alleen maar scherper voelbaar. Toen de affaire die voor mildheid en afleiding had gezorgd, stopte, strandde niet veel later ook mijn huwelijk. Ik nam weer contact op met mijn vriend en stelde voor de start van onze volwaardige relatie dan maar te bespoedigen, mijn scheiding was nu toch een feit. Maar tot mijn verrassing hield hij vast aan ons oorspronkelijke plan en tegen de tijd dat hijzelf uiteindelijk ook ging scheiden, hadden we al geen contact meer. ‘Ik heb veel geleerd van deze vervreemdende periode. Ik weet nog goed die allereerste keer dat ik naar hem toe ging. Ik stond op het perron en dacht: zo moet een overspelige vrouw zich voelen. Opgewonden en schuldig. We waren toen nog gewoon flirtende collega’s. Er was nog geen zoen uitgewisseld, maar ik wist dat de kans daarop bijna honderd procent was als ik in die trein stapte. Wanneer ik nog eens moest kiezen, was ik niet gegaan. ‘Nu ik met meer afstand kan kijken, vraag ik me trouwens af of uit een affaire eigenlijk wel een gezonde relatie kan groeien. Ik heb hem zien liegen tegen zijn vrouw, smoezen horen vertellen terwijl ik naast hem zat. Ook al hielden we echt van elkaar – want dat het echt was, weet ik zeker – dit zal voor altijd een besmette liefde blijven. Toch hebben we elkaar nooit geblokkeerd en bezoeken nog steeds dezelfde zakelijke evenementen waarvan we weten dat de kans groot is dat we elkaar daar tegenkomen: ondanks alles hebben we ‘ons’ nog voor zeker 5 procent op de plank liggen, maar troost ontleen ik daar niet langer aan. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hun-affaire-was-voorbij-maar-het-was-geen-einde-voor-altijd-tot-zover-de-theorie~b2988078/</guid>
      <pubDate>Thu, 5 Jun 2025 00:00:00 +0200</pubDate>
    </item>
    <item>
      <title><![CDATA[Zachtjes jubelde André om de vrouw die hem bevrijdde: een fabuleus schampschot]]></title>
      <description><![CDATA[<p>André (74): ‘Begin jaren zeventig ontmoette ik Connie bij een bezettingsactie op de universiteit van Nijmegen. Ik zag haar pas toen we op het punt stonden de actie te beëindigen. Het was voorjaar maar het begon al te schemeren, dus het moet een uur of acht ’s avonds zijn geweest. Buiten verzamelde zich dreigend de politie, ik had me al eens laten arresteren en voelde niets voor een tweede keer. We stonden samen voor het raam en keken naar de busjes. Ik was 22, zij was eerstejaars en 19. Dat was het dan, zeiden we tegen elkaar, laten we gaan. Toen heb ik haar gezoend. ‘Heel raar eigenlijk, ik zoende nooit zomaar meisjes, ik was eerder een beetje verlegen, al kon ik als de situatie erom vroeg wel een stap zetten. Kennelijk vroeg deze situatie erom. We stonden op de achtste verdieping van het Psychologisch Lab. Mijn eigen vakgroep zat daar ook, misschien was het de spanning van de bezetting in combinatie met het thuis zijn op deze plek die me vrijer deed voelen dan anders. Ze was een stuk kleiner dan ik, niet langer dan 1.65, ze had een heel vrolijk gezicht en lang haar in een paardenstaart. Slank was ze ook, met ronde heupen en niet al te grote borsten. ‘Het zoenen dat zich even later in het studentencafé voortzette, had weinig gewicht en was in die gewichtloosheid juist zo hallucinerend. We zaten op rode en appelgroene kunststoffen kubusblokken en toen ze merkte dat ik een erectie kreeg, begon ze stevig over mijn kruis te wrijven. Dat alles met dezelfde speelsheid waarmee ze was ingegaan op die eerste zoen. Het verbaasde me dat een meisje dit initiatief nam, en die nacht ben ik met haar meegegaan, naar haar kamer in een studentenhuis. Ik heb wel zin om paardje te rijden, zo verwoordde ze haar verlangens, en ik werd daar blij van, want ik was gewend dat seks zwaar en ingewikkeld was. ‘Ik kwam net uit een relatie die na twee jaar op een onverwachte en onaangename manier was geëindigd, en haar woorden deden me denken aan een spel, iets wat leuk was om te doen, iets waar natuurlijk zorgvuldigheid aan te pas kwam, maar zonder al te veel striktheid en strengheid. Ze kroop boven op me en liet me voelen hoe ze door de spiersamentrekking van haar vagina mij kon aftrekken. ‘Na die eerste ontmoeting begon ze me op te zoeken in het dorp aan de Maas waar ik met andere studenten woonde. Als ze zin had om te vrijen kwam ze aangefietst en dezelfde dag nog ging ze weer terug. Het was zomer, ze kondigde haar komst nooit aan, maar als ze het erf op kwam rijden, maakte ik boterhammen die we aten aan de tafel voor de boerderij. Dan kletsten we wat en gingen wandelen of zwemmen in het vennetje verderop. We vreeën langs de waterkant; dat anderen ons konden zien liggen in het hoge gras, vond ze juist leuk. ‘Gek dat het nooit in me opkwam haar tussendoor eens te bellen, ik wachtte gewoon af. Ze maakte me vrij. Zo kon het dus ook zijn met een meisje, jubelde het zachtjes in mij. Ik was altijd een twijfelaar geweest; die twijfel was mijn laatste relatie fataal geworden. Toen mijn vriendin me had gevraagd of ik mee wilde op vakantie, had ik gezegd dat ik liever alleen ging. Eenmaal in mijn eentje in Schotland zag ik mijn vergissing in en liet haar weten zo snel mogelijk haar kant op te komen. ‘Te laat; ze had intussen een ander ontmoet die wel durfde te kiezen. Met Connie had ik dat soort gesprekken niet. Zo eens in de twee weken kwam ze langs, zette haar fiets tegen de gevel en bleef een paar uur. Op de universiteit zagen we elkaar niet. Eisen stelde ze niet. Ze kwam en ging. Vroeg niet: ben je verliefd op me, of wat vind je leuk aan me. Ze bevrijdde me van de verplichting mijn gevoelens onder woorden te brengen, ze bevrijdde me van het juk van mijn politiek actieve huisgenoten die elkaar op elk vlak de maat namen. Waarom kon niet iedereen zijn als Connie, die languit op het grasveld voor de boerderij verzuchtte: ik doe gewoon niets liever dan vrijen. Ik was goed zoals ik was, ze vond mijn krullen mooi en genoot van mijn lijf en van mijn grapjes. ‘Ik genoot van haar plezier, hoefde me nergens zorgen over te maken, was blij met haar duidelijkheid: ‘hier heb ik zin in’. Zonder gemaar, zonder voorbehoud, zonder de daden van nu te willen zien als investering in de toekomst. ‘Wij hadden geen gezamenlijke toekomst en dat hebben we denk ik allebei geweten. Al sluit ik niet uit dat ze teleurgesteld was omdat ik zelf nooit initiatieven nam. Dat heb ik me achteraf weleens afgevraagd: ik wist toch waar ze woonde, waarom zocht ik haar nooit op? Waarom stond ik nooit eens onverwacht voor háár deur? Ik vrees dat ik te lui was en te makkelijk. ‘Aan het einde van de zomer knalde mijn woongroep uit elkaar en werd ik gedwongen te verhuizen. Een verhuisbericht heb ik haar nooit gestuurd. Op een dag moet ze voor de deur hebben gestaan, haar fiets tegen de gevel hebben gezet en de boerderij verlaten hebben aangetroffen. Misschien heeft ze gedacht: die jongen wilde alleen maar seks en nu is hij er zonder iets te zeggen vandoor gegaan. De 74-jarige die ik nu ben, vindt het jammer dat ik haar nooit heb kunnen zeggen dat juist die ongebondenheid mij zo verbonden met haar heeft doen voelen, de rest van mijn hele leven lang. ‘Niet veel later ontmoette ik een andere vrouw met wie ik lang gelukkig ben geweest, de moeder van mijn kinderen. Ik heb Connie gedurende mijn huwelijk en daarna nooit gemist, maar de bewondering is niet verdwenen. Toen ik haar leerde kennen zat ik muurvast tussen mijn studie en de strijd voor linkse idealen, ik was ontgoocheld door de liefde en zij blies lucht in mijn leven. Troost wil ik het niet noemen. In troost zit neerslachtigheid. Zij gaf me vrolijkheid, energie, probleemloze seks, vertrouwen. Het was een korte maar dierbare ontmoeting. Een fabuleus schampschot.’</p>]]></description>
      <guid>https://www.volkskrant.nl/volkskrant-magazine/zachtjes-jubelde-andre-om-de-vrouw-die-hem-bevrijdde-een-fabuleus-schampschot~ba6df61f/</guid>
      <pubDate>Fri, 30 May 2025 00:00:00 +0200</pubDate>
    </item>
  </channel>
</rss>
