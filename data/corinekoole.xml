<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Haastig begon ik alle ervaringsverhalen te lezen en ineens wist ik: dit gaat over mij’]]></title>
      <description><![CDATA[<p>Robin (42): ‘Toen ik op mijn 18de ging studeren en Karel tegenkwam, was ik er net van overtuigd dat ik lesbisch was. Ik kende maar twee soorten mensen: mannen en vrouwen. Als ik in de spiegel keek, zag ik een vrouw. Maar bij de zoenende en flirtende heteroseksuele klasgenoten voelde ik me niet thuis. Ik kleedde me jongensachtig en las alles wat los en vast zat over homoseksualiteit, dus moest ik wel lesbisch zijn. Ik werd actief bij het COC, en probeerde te negeren dat ik me helemaal niet zo aangetrokken voelde tot vrouwen. Ik raakte er bevriend met jongens van mijn leeftijd en zo leerde ik Karel kennen, die ook met zijn seksualiteit tobde. Een tijdlang waren hij en ik vrienden, tot ik merkte dat ik verliefd op hem werd. Hoe kon dat, ik was toch lesbisch? Klasgenoten begonnen nieuwsgierig te informeren wat er speelde, ik reageerde geïrriteerd, want ik had zelf geen idee. Ik vond alles wat met seks te maken had eng, had nog maar twee keer met iemand gezoend. En Karel had het op zijn manier ook moeilijk. Mij toonde hij zijn lieve, zachte kant, maar als we bij zijn ouders zijn oude vrienden ontmoetten, schoot hij weer in de oude machogroef die hem jaren zijn zekerheid had gegeven, dan dronk hij bier en maakte hij ongemakkelijke grappen over vrouwen.</p>
<p>In die gezamenlijke verwarring over onze identiteit kregen we een relatie die tot op de dag van vandaag duurt. Na onze studie zijn we gaan samenwonen, en toen we acht jaar later trouwden begon onze omgeving vrolijk toespelingen te maken over dat ‘kleintje dat nu wel snel zou komen’. Dat beklemde me, het leek of ik in een soort mal werd gedwongen die me niet paste. Dat was al zo toen ik trouwde. Ook al twijfelde ik geen moment dat ik bij hem wilde zijn, ik was niet gelukkig en voelde me onzeker. Tijdens feestjes kon Karel heel uitgelaten zijn, en trok ik me terug. Vaak bleef ik alleen thuis. Ik had geen idee hoe ik me tot anderen moest verhouden, ik wist niet eens hoe ik me tot mezelf moest verhouden. Wat was er met mij? Als ik dan toch hetero was en niet lesbisch, maar me desondanks niet herkende in alles wat met een heteroseksueel leven wordt geassocieerd, was ik dan misschien biseksueel? Veroorzaakte dat mijn onrust?</p>
<p>Ik zocht verder en ontdekte op internet ‘de kring voor biseksuele mensen’, ik zag</p>
<p>Brokeback Mountain</p>
<p>, waarin twee niet overduidelijk homoseksuele mannen verliefd worden op elkaar, en ineens zag ik ergens ‘transgender’ staan. Dat woord kende ik niet. Het was 2006. Haastig begon ik alle ervaringsverhalen te lezen en ineens wist ik: dit gaat over mij. Ik ben helemaal niet biseksueel, ik ben gewoon géén vrouw. Het was een euforisch moment waarop ik voor het eerst even echt gelukkig was. Ik was 26 jaar, tastte wat betreft mijn identiteit al jaren in het duister en nu begreep ik dat dit was wat ik wilde: voortaan als man door het leven. Er bleken hormonen beschikbaar, operaties die je kon ondergaan. Dat wist ik allemaal niet. De dag erop vertelde ik het Karel. We lagen in bed, het was ochtend. Hij luisterde, als hij schrok heeft hij dat nooit laten merken. Hij zei: ‘Ik kan wel zeggen ‘ik wil die transitie niet’, maar dit is wat jij wil. Natuurlijk steun ik je.’</p>
<p>Maar na die eerste eurekamomenten sloeg de angst me om het hart. Ik, die altijd alle aandacht had vermeden, zou met een transitie alle aandacht op me vestigen. Ik was bang voor afwijzing van mijn familie, mijn vrienden, de samenleving. Wat voor mij zo logisch was, bleek voor anderen niet te bevatten. Het is kennelijk vreemd om van het hokje ‘vrouw’ over te stappen naar het hokje ‘man’. Ik voelde me verantwoordelijk voor het onbegrip van mijn omgeving en beantwoordde heel trouwhartig de intiemste vragen. Pas later dacht ik: dat intimi details willen weten snap ik, maar wat hebben die collega’s en kennissen ermee te maken wat ik in mijn onderbroek heb? Voor mij was meteen duidelijk dat mijn borsten eraf moesten, ook wilde ik mannelijke hormonen, maar verdere operaties wilde ik niet. Die eierstokken mochten best blijven. Maar dat kon niet.</p>
<p>Om een nieuwe identiteit te kunnen aannemen, erkend te worden als iemand van het mannelijk geslacht, met een andere naam in een nieuw paspoort, kon ik niet man en vrouw tegelijk zijn en moest mijn baarmoeder eruit. Zestien jaar geleden dacht iedereen nog in twee geslachten. In termen van beperkingen, niet in termen van vrijheid. Inclusief ikzelf trouwens. Ik snapte zelf ook niet waarom ik bijvoorbeeld geen piemel wilde. Ik wilde toch een man zijn? Nu zie je hier en daar transmannen hun eigen kind dragen – in 2014 is de wet aangepast en intussen heeft de staat excuses gemaakt – maar in 2006 kon ik me zo’n grote stap buiten de norm niet voorstellen. Om van alles af te zijn heb ik mij onder druk laten steriliseren. Ik ben er nog boos over. Ik ontdeed me daarmee van beklemmende stempels, maar in feite kwam er een ander stempel voor in de plaats: ik was voortaan ‘man’ en werd geacht me te gedragen als man. Ik voelde me opgelaten als ik niet mee kon komen bij gesprekken over voetbal en vrouwen, durfde niet met gekruiste benen te zitten, uit angst door de mand te vallen.</p>
<p>Pas recent gloort er een nieuwe vrijheid, een die volgt op de eerste vrijheid van 2006. Een jaar na de geboorte van onze zoon in 2018, die we kregen met een vriendin, hebben we besloten onze relatie open te breken. Karel wilde wel weer eens met vrouwen daten en ik ontdekte de queerscene. Op een avond leerde ik een man kennen in een groene jurk met gele bloemen, helemaal zichzelf. Ik dacht: dit is wat ik wil, leven zoals ik zelf goed acht. Geen man zijn, geen vrouw, geen androgyne non-binair, maar hokjesvrij: doen en zijn wat prettig voelt. Vorige week heb ik drie jurkjes geleend van een vriend. Die ga ik binnenkort eens aantrekken, gewoon omdat ze me goed staan en omdat ik daar zin in heb.’</p>
<p>Op verzoek van de geïnterviewde is de naam Robin gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Ook voor deze zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling tot een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek.</p>
<p>Meedoen? Mail een korte ­toelichting naar: deliefdevannu@volkskrant.nl.Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>
<p>Luister ook naar de podcast De liefde van nu met Corine Koole:</p>]]></description>
      <guid>https://volkskrant.nl/mensen/haastig-begon-ik-alle-ervaringsverhalen-te-lezen-en-ineens-wist-ik-dit-gaat-over-mij~b8290e13/</guid>
      <pubDate>Thu, 12 May 2022 00:00:00 +00:00</pubDate>
    </item>
    <item>
      <title><![CDATA[‘We lachten erom, wat een waanidee was het geweest, dat hele openrelatiegebeuren’]]></title>
      <description><![CDATA[<p>Stef (47): ‘Op een dag, een paar jaar geleden, opperde mijn vrouw ons huwelijk voort te zetten als open relatie. Haar voorstel kwam als een verrassing. Ze maakte niet de indruk er veel gedachten aan te hebben vuilgemaakt en samen hadden we er ook niet eerder over gesproken. De mogelijkheid met anderen te kunnen daten leek ze te beschouwen als extraatje; we kenden elkaar nu tien jaar en kennelijk was ons huwelijk aan een opfrisbeurt toe. Erg enthousiast was ik niet, maar ik ben haar graag ter wille. Als dit was wat ze wenste, wie was ik dan om dwars te liggen? ‘Ja, prima’, zei ik. En daarmee eindigde het gesprek. Geen woord over hoe we die nieuwe openheid zouden vormgeven. Wat wel en niet geoorloofd was, bijvoorbeeld.</p>
<p>Ik was allang blij dat we het er niet langer over hoefden te hebben, maar als we dan toch ineens anderen mochten zien, wilde ik wel een date met die ene leuke vrouw die ik van Twitter kende. Dat plan deelde ik niet met mijn vrouw. Ook zei ik niets over de boswandelingen die al snel volgden, het zoenen onder een boom en de hotelkamer waar we afspraken. Wat mij betreft was het allemaal nogal onschuldig. Ik deed weliswaar niks tegen mijn zin, maar veel betekenis had het niet. Er was maar één vrouw van wie ik hield en dat was mijn echtgenote. Maar ook dat sprak ik niet uit, bang dat ze desondanks zou volharden in haar voornemen en mij ook háár avonturen zou opbiechten.</p>
<p>Na een half jaar zette die andere vrouw me voor het blok, ze ging scheiden en wilde met mij verder. Ze vond dat ik moest kiezen tussen haar en mijn echtgenote. Nu werd het zo langzamerhand tijd het thuisfront in te lichten. Ik weet het moment nog goed, het was zomer. Mijn vrouw en ik zaten in de tuin, we dronken wijn en ik vertelde over de absurde situatie waarin ons onzalige ‘openrelatieplan’ me had gebracht. Het was een ontspannen, vrolijke middag. En niet dat ik daar lang bij stilstond, maar als er één moment geschikt leek voor openhartigheid, dan dit wel. ‘O, vertel eens’, zei ze in een automatische reflex, door nieuwsgierigheid gedreven. Maar een minuut later ontplofte ze. Wat een laffe streek om achter haar rug vreemd te gaan. Walgelijk vond ze het, ze rende naar boven.</p>
<p>In de dagen erop hebben we niets tegen elkaar gezegd. Precies weet ik het niet meer, maar het kan niet anders dan dat ik me tegenover haar verweerd heb: ‘Sorry, maar mijn idee is dit allemaal nooit geweest. Als je wilt, stop ik er nu mee en beschouwen we dit hele krankzinnige experiment als mislukt.’ Ook later heb ik er nog veel over nagedacht, wat was er nou precies misgegaan? Zonder twijfel had ik haar die avond op de bank verkeerd begrepen. Haar opmerking was natuurlijk slechts bedoeld als aanzet voor een verder gesprek en ik had voor mijn beurt gehandeld. Een bewijs temeer dat ik niet geschikt ben voor dit soort frivoliteiten.</p>
<p>Wat er toen volgde is een absurde opeenstapeling van leugens en misverstanden. Niet lang daarna stond haar laptop open op de keukentafel, ze had een account aangemaakt op Second Love. Ik was verbijsterd. Was het wraak die haar hiertoe bracht? Ze zei dat ze weleens afsprak met een man die Bas heette. Of nee, zo zei ze dat niet. Toen ik naar zijn naam vroeg, antwoordde ze: ‘Hij heet Bas of zo.’ Als om te benadrukken dat zijn rol in haar leven niet irrelevanter had kunnen zijn. Toen hij een keer het lef had haar te bellen toen we samen een dagje uit waren, vroeg ze mij op te nemen en hem te zeggen dat ze niet langer gediend was van zijn interesse. En maar al te graag riep ik de huwelijksbreker toe mijn vrouw met rust te laten, wij waren gelukkig samen. We lachten, wat een waanidee, dat hele openrelatiegebeuren. Wat ons te doen stond, was een goede relatietherapeut zoeken en een nieuwe start maken. Laat anderen die minder om elkaar gaven dan wij dat moderne avontuur maar aangaan, wij hadden genoeg aan elkaar. Tien jaar waren we zonder enige moeite en uit volle overtuiging monogaam geweest en daar zouden we graag nog jaren mee door willen gaan.</p>
<p>Intussen kreeg ik via Instagram een berichtje van een vrouw. Op een of andere manier had ik meteen door dat het iemand was die mij uit de tent wilde lokken, misschien ‘Bas of zo’, gedreven door rancune. We haalden onze schouders erop, vervolgden onze therapie en rond november 2021 vierden we samen de goede afloop en de overwinning van de monogamie. Tot nog geen drie maanden later mijn vrouw op een vrijdagavond thuiskwam, met een nét iets te nadrukkelijk enthousiasme. Ik stond lasagne te maken, en dacht: dit is niet het gedrag van iemand die na een week hard werken alleen maar toe is aan het weekend. Die avond deed ik iets wat ik nog nooit eerder had gedaan. Ik hackte haar telefoon en zag dat ze met Bas of zo ’s middags in een hotel had gezeten.</p>
<p>Haar verontwaardiging over mijn gesnuffel in haar telefoon overstemde mijn kwaadheid over haar leugens. Op hoge poten maakte ze duidelijk dat ze er nog eens over had nagedacht, maar dat het openbreken van ons huwelijk toch essentieel voor haar was. Anders moesten we maar uit elkaar. En nee, ze had niets gezegd over haar hoteldate, maar had ik niet eerder precies hetzelfde gedaan? En zo kozen we in januari 2021 opnieuw voor een open relatie. Dit keer onder begeleiding van een hoofdstedelijke relatietherapeut, gespecialiseerd in polyamorie.</p>
<p>Weer begon ik in bossen te wandelen met aantrekkelijke vrouwen, maar al snel gaf ik op. Het was me te veel gedoe, kostte te veel energie. Ik voelde me een lul, want wat was ik nou voor vent, maar toch drukte ik bij de therapeut op de pauzeknop en mijn vrouw legde zich er schouderophalend bij neer. Maar nog maar kortgeleden deed ik een ontdekking: Bas of zo ziet ze nog steeds. Ik ben er kapot van en ik weet bijna zeker dat ze die eerste avond toen ze haar voorstel deed, al iets samen hadden.’</p>
<p>Op verzoek van de geïnterviewde is de naam Stef ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Ook voor komende zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling en een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/we-lachten-erom-wat-een-waanidee-was-het-geweest-dat-hele-openrelatiegebeuren~b56c00f6/</guid>
      <pubDate>Fri, 29 Apr 2022 00:00:00 +00:00</pubDate>
    </item>
    <item>
      <title><![CDATA[‘Ik kan het niet, een vrouw bij wijze van spreken als een wilde de kleren van het lijf rukken’]]></title>
      <description><![CDATA[<p>George (63): ‘Ik verbaas me over mannen die al bij de suggestie van bloot meteen op tilt springen. Ik ben twaalf jaar getrouwd geweest, heb drie kinderen, en pas nadat mijn jongste zoon het huis uit was, ben ik weer gaan daten. Een van de eerste keren was met een vrouw met wie ik in het Gelderse rivierengebied ging wandelen. Ik merkte bij haar een hunkering die me niet koud liet. Onze omhelzing duurde net iets langer dan normaal en toen ze naast me liep, raakte ze me soms met een voor mij onverwachte intentie aan. Er sprak verwachting uit.</p>
<p>In de week erna appten we: zien we elkaar snel weer? Zij werkte op zaterdag en stelde voor dat ik die avond naar haar toe zou komen, maar naarmate de week verstreek, vonden we zaterdag te lang duren, dus spraken we af dat ze vrijdag al naar mij zou komen, dan kon ik de volgende avond naar haar. Ze kwam rond het middaguur. Ik vroeg: ‘Wil je een boterhammetje?’ Maar al na een half uur zei ze: ‘Dit gaat niet werken’, waarna ze vertrok. Later dacht ik: ze had natuurlijk verwacht dat ik haar meteen na binnenkomst had omhelsd, gezoend en weet ik veel wat nog meer. De erotische toespelingen in de berichtjes voorafgaand aan onze ontmoeting rechtvaardigden die gedachte. Maar dat zit niet in mij, ik ben niet in staat tot dat soort gedrag. Ik kan het niet, een vrouw bij wijze van spreken als een wilde de kleren van het lijf rukken. Of het angst is, of een gebrek aan durf, geen idee. ‘George’, zei ze, ‘ik ga weer naar huis.’ Dat boterhammetje heeft ze geloof ik nog wel opgegeten.</p>
<p>Na haar volgde nog een date, dit keer met een vrouw op een motorfiets, die acht jaar jonger was dan ik. Na afloop van de wandeling en de film vroeg ze of ik met haar meeging naar huis. Daar aangekomen begon ik een gesprek over de inrichting die ze recent had vernieuwd. Die avond heb ik ook geen enkele fysieke toenadering gezocht. Ik weet niet of mijn hypothese klopt, namelijk dat haar uitnodiging om mee te gaan eigenlijk een uitnodiging was om seks met haar te hebben. Of ‘Zullen we bij mij thuis nog wat drinken?’ eigenlijk betekende: ik wil met je zoenen. En ik weet niet hoe een andere man in mijn situatie had gereageerd. Misschien had hij haar bij kop en kont het bed in geslingerd, en misschien was dat precies wat zij van mij verwachtte. Zelf heb ik geen seconde gedacht: ik ga een kansje wagen. Niet één poging heb ik gedaan.</p>
<p>Met die eerste vrouw was het snel bekeken, en ook deze tweede vrouw heb ik na die avond niet meer gezien. Het moet te maken hebben met de stille consensus die er bestaat over wat vrouwen verwachten op zo’n eerste date. Vrouwen willen gerespecteerd worden in een relatie, maar tijdens zo’n allereerste ontmoeting lijkt het of ze vooral begeerd willen worden. Waarbij het de taak is van de man haar te laten denken: ik ben mooi. Of: ik mag er zijn. Of: ik ben de moeite waard begeerd te worden. Een oeroud patroon. Mijn gebrek aan seksuele intenties maakte hen misschien onzeker.</p>
<p>Toen ik jong was en student, was de drempel om seks te hebben veel lager, waarschijnlijk ook omdat er toen vaker alcohol in het spel was. Maar nu ik ouder ben, kan ik seks niet langer los zien van een relatie. Verliefdheid en aantrekkingskracht groeien bij mij pas naarmate ik iemand langer ken. Wat er bij die eerste vrouw ook nog eens bijkwam, is mijn stille overtuiging dat je seks alleen ’s avonds hebt, niet ’s middags. Ik had met haar eerst naar een museum willen gaan of even de stad in. En dan zouden we later wel verder zien.</p>
<p>Wat ben je toch voor een gigantische lul, zeg ik dan tegen mezelf, wat loop je toch kutsmoezen te bedenken om een vrouw niet te hoeven versieren. Waarom heb je haar niet gewoon gezegd dat seks niet je grootste hobby is? Niet dat ik preuts ben, integendeel, ik ben naturist, ik verlang naar een huisje in de natuur waar ik de hele dag in mijn nakie kan lopen. Maar al mijn hele leven lang heb ik de overtuiging dat mijn gedrag functioneel moet zijn, dat alles wat je doet een doel moet hebben. Zo werkt mijn brein. Zolang ik precies mijn verantwoordelijkheden ken, is er niks aan de hand. Op mijn werk merkt niemand iets aan me, daar maak ik grapjes en klets ik met iedereen, daar draag ik bij wijze van spreken mijn werkpet en lukt me alles, maar op teamuitjes waar de kaders minder afgebakend zijn, voel ik me alweer veel ongemakkelijker.</p>
<p>Ik ben ook een beetje bang dat als ik dan eenmaal met een vrouw in bed lig, het doelgerichte in mij de overhand krijgt, dat ik niet kan voorkomen dat het willen klaarkomen het wint van de wens tot verbinding. En dat wil ik niet, daarvoor heb ik te veel respect voor vrouwen. Na die twee dates heb ik nog vier jaar een relatie gehad met een andere vrouw, tot 2019. Zij hechtte veel waarde aan samenzijn. Als ze bij mij was, legde ik haar in de watten met kopjes thee en koffie, maar de verbinding die ze wezenlijk achtte voor liefde, kon ik haar niet geven. Bij een film als</p>
<p>Kruimeltje</p>
<p>zit ik te janken, het is niet dat ik geen emoties ken. Maar gezelligheid zegt me niks, ik ga bijvoorbeeld pas op een terras zitten als ik dorst heb.</p>
<p>De vrouwen die ik ontmoet, willen meer. Ze willen een knuffel en complimentjes, ze snappen niet dat eerst samen schilderijen bekijken niet betekent dat ik geen interesse in hen heb en ik fysiek gewoon langzaam op stoom kom. Na die laatste relatie ben ik niet opnieuw begonnen met daten. Ik vind het prima zo. Ik houd van mijn kinderen, mijn werk, en ik heb goed contact met mijn ex. Al drie jaar heb ik geen seks meer, maar ik huichel niet als ik zeg dat ik niks mis.’</p>
<p>Op verzoek van de geïnterviewde is de naam George ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Ook voor deze zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling en een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/ik-kan-het-niet-een-vrouw-bij-wijze-van-spreken-als-een-wilde-de-kleren-van-het-lijf-rukken~b58cea8b/</guid>
      <pubDate>Sat, 23 Apr 2022 00:00:00 +00:00</pubDate>
    </item>
    <item>
      <title><![CDATA[‘Door zijn ogen zag ik mezelf op een andere, completere manier, maar ik wist ook: niet alles wat je wenst is mogelijk’]]></title>
      <description><![CDATA[<p>Frederiek (47): ‘Ik was 27 toen ik in mijn zangkoor een man leerde kennen, net als ik was hij getrouwd. We hadden allebei een mooi gezin en geen enkele intentie dat op te breken. Mijn echtgenoot en ik konden het geweldig met elkaar vinden, alle gezinsproblemen losten we met gemak op, we waren elkaars steun bij verdriet en dronken graag af en toe een wijntje – het ideale huwelijk. Toch betrapte ik mezelf er tijdens repetities op dat ik vanuit mijn ooghoeken steeds naar die andere man keek. Tijdens de pauzes voelde ik als het ware precies waar in de ruimte hij zich bevond. Dan volgde mijn blik, hoorde ik zijn zware basstem en liep ik als vanzelf zijn kant op. Tussen alle andere koorleden, die als familie van elkaar waren, rook ik hem: een geur die veiligheid suggereerde.</p>
<p>De andere koorleden begrepen heel goed wat er speelde toen wij elkaar na afloop van de repetities aan de bar begonnen op te zoeken, maar we schaamden ons niet. De wederzijdse aantrekkingskracht, die al snel liefde werd – maar dus in deze volgorde: eerst de verwondering, daarna de veiligheid en toen de verliefdheid en de liefde – leek iets wat ons opzocht in plaats van andersom. Maar wat moesten we ermee? Ik was in die tijd in verwachting van mijn jongste dochter, die nu 18 is, en zijn vrouw was ook zwanger. Een keer kwamen we elkaar tegen bij de vroedvrouw, ik herinner me de spanning – ook al was er tussen ons niets gebeurd. De eerste zoen kwam pas twaalf jaar later, in 2013. Op een regenachtige avond, na een koorrepetitie, vroeg ik of ik hem een lift kon geven. En voor zijn deur vroeg ik, nog het meest tot mijn eigen ontsteltenis: ‘Krijg ik geen kus?’</p>
<p>Ik ben altijd heel gelijkmatig en zag mijn huwelijk als iets voor de eeuwigheid. Wij wilden dit allebei niet. Maar er gebeurde zoveel, het was alsof alle droesem die jarenlang roerloos op de bodem van mijn gevoelsleven had gelegen plotseling in beweging werd gebracht. Gemis dat ik nooit als gemis had ervaren, werd ineens voelbaar. Ik had altijd vertrouwd op de stabiliteit van mijn huwelijk en gezin, misschien wel een van de belangrijkste waarden in mijn leven, en nu werd ik overrompeld door de veelheid van deze nieuwe, andere liefde, een die iedere vierkante millimeter van mijn geest en lichaam leek aan te raken.</p>
<p>Men zegt dat het een illusie is om alles te vinden bij één iemand. Dat was ook mijn overtuiging. Ik wist: er zijn talloze verschillende soorten liefde en vriendschap, en die raken je allemaal op een andere manier. Maar bij deze man vond ik alles tegelijk. Daarin zat ook mijn verwondering en uiteindelijke capitulatie. Had ik me vooral fysiek aangetrokken gevoeld, of juist intellectueel, dan was het makkelijker geweest. Maar bij hem was alles voortreffelijk. Iedere keer als ik hem zag, jaar in jaar uit, voelde ik me opgetogen, blij en opgewonden. Onze kinderen werden groter en gingen naar de middelbare school, maar dat gevoel ging niet over. Door zijn ogen zag ik mezelf op een andere, completere manier. Maar ik wist ook: niet alles wat je wenst is mogelijk. Gelukkig worden ten koste van onze kinderen, zijn vrouw en mijn man was uitgesloten. Tijdens de verhouding die we kregen na die zoen in de auto hebben we dus niet een keer overwogen onze gezinnen te verlaten en samen verder gaan. Het kwam niet eens ter sprake.</p>
<p>Maar een bijvrouw wilde ik ook niet zijn, dus ik heb na een tijd de relatie met hem bewust verbroken. Mijn besluit om uiteindelijk van mijn echtgenoot te scheiden heb ik los van hem genomen. Hij bleef bij zijn vrouw, ik ben op mezelf gaan wonen en hoewel we altijd contact zijn blijven houden en hij geen moment uit mijn gedachten was, maakte ik voorzichtig aanstalten te gaan daten. Ik wilde niet alleen blijven.</p>
<p>In maart 2021 zocht hij me op. Het was middag, we zaten aan de keukentafel en daar was die vertrouwde geur weer, en meteen erna die armen om me heen. Hij bekende dat hij zich alleen voelde en na twintig jaar eindelijk en definitief voor mij wilde kiezen. Ik heb het hem nooit gevraagd, maar ik denk dat hij gewacht heeft tot zijn zoon 18 werd, want niet lang na diens verjaardag stond hij voor mijn deur. Hij kwam zonder ook maar een enkele bezitting, wilde van huis nog niet eens een koffertje meenemen. Hij trok bij me in en plotseling waren het niet langer de bijzonderheden in mijn leven die eruit sprongen, maar juist de gewoonste dingen die bijzonder werden. Samen koffie drinken, samen wakker worden. Ontmoetingen hoefden niet meer te worden afgesproken en ingevuld, maar vormden een grote stroom, zonder onderbreking. We zaten als vorsten in mijn kleine tuin en ’s avonds keek hij nieuwsgierig toe hoe ik mijn make-up van mijn gezicht haalde. Alles fonkelde, zijn aanwezigheid toverde lichtjes die er niet eerder waren. Hij zei dat ik mooi en lief en slim was, en zag in mij een vrouw die er daarvoor nooit was geweest, omdat niemand haar ooit had gezien.</p>
<p>Drie gelukkige maanden woonde hij bij me toen we in oktober samen een wandelingetje maakten. Plotseling viel hij naast me neer in het gras. Samen met omstanders probeerde ik hem te reanimeren, maar eenmaal in het ziekenhuis, waar hij in een kunstmatig coma werd gebracht, ontdekten ze dat hij ook kanker had. Zelfs als zijn hart er weer bovenop zou komen, was zijn levensverwachting hooguit een paar weken. De nacht voor zijn dood vroeg ik aan de verpleging of ik nog even bij hem in bed mocht kruipen. Dat mocht. Op de ic heb ik voor het laatst zijn armen gevoeld, ik heb tegen hem gezegd dat ik van hem hield en dat ik wist dat hij van mij hield, en dat was het einde. Twee decennia lang was er een beeld van een gezamenlijke toekomst geweest. Ook al zagen we elkaar maanden achtereen niet, ik wist al die tijd zeker dat er ooit een moment zou komen dat we samen zouden zijn. Nu is die toekomst er niet meer.’</p>
<p>Op verzoek van de geïnterviewde is de naam Frederiek ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>
<p>Beluister ook de podcast De liefde van nu</p>]]></description>
      <guid>https://volkskrant.nl/mensen/door-zijn-ogen-zag-ik-mezelf-op-een-andere-completere-manier-maar-ik-wist-ook-niet-alles-wat-je-wenst-is-mogelijk~bb042801/</guid>
      <pubDate>Thu, 14 Apr 2022 00:00:00 +00:00</pubDate>
    </item>
    <item>
      <title><![CDATA[‘Het is alsof ik word gegijzeld door een ideaalbeeld van hoe een relatie en een gezin behoren te zijn’]]></title>
      <description><![CDATA[<p>Helena (43): ‘Samen met mijn man zit ik nu al heel lang in een grauw schemergebied: er is tussen ons te veel gedoe om allebei gelukkig te kunnen zijn, maar de basis lijkt net stevig genoeg om niet uit elkaar te willen. Al zeker elf van de twintig jaar die we samen zijn, zin ik op een manier om aan die doodlopende weg te ontsnappen, maar het lukt niet. Op de een of andere manier wil ik dat alles perfect gaat en hoe meer ik naar perfectie streef, hoe moeilijker ik er grip op krijg. Ik zou willen dat het leven voor ons makkelijker en weer wat ontspannen werd. Ik zou samen met mijn man onze relatie opnieuw willen vormgeven, los van welke conventie dan ook, maar ik weet niet waar te beginnen. Ik vind het moeilijk te breken met alles wat ik altijd voor ‘waar en goed’ heb aangezien. Het is alsof ik word gegijzeld door een ideaalbeeld van hoe een relatie en een gezin behoren te zijn, door algemene ideeën en wijze raad die we in de loop der jaren zijn gaan beschouwen als ons evangelie, de sleutel tot een succesvolle relatie, maar dat voor ons zo overduidelijk niet werkt.</p>
<p>Een gelukkig stel slaapt iedere avond samen in een bed en heeft twee keer per week seks. Een gelukkig stel eet elke avond met hun kinderen aan tafel, houdt spelletjesmiddagen en maakt uitstapjes met het hele gezin om zich verbonden te voelen. Zelf hecht ik veel waarde aan de wandelingen met het gezin in het weekend en als dat niet gebeurt ben ik teleurgesteld of is het alsof ik tekortschiet. Die dwingende normen lijken een hele generatie hoogopgeleiden in hun greep te hebben, niets bij ons gebeurt toevallig. Als mijn kind naar de brugklas gaat, zie ik dat gevoelige mannetje die grote school binnengaan en als hij aanpassingsproblemen heeft, trek ik me dat aan. Mijn man is daar makkelijker in en roept als ik erover begin, nog net niet van boven zijn krant: ‘Joh, dat komt wel goed.’ En dáár wringt het. Niet dat het kind twee totaal verschillende ouders heeft, want daar heeft hij waarschijnlijk alleen maar profijt van, maar dat ik me genegeerd voel. Ik wil een man die luistert naar mijn zorgen en daarop reageert, niet een die als ik voorstel er ‘met z’n allen’ een weekend op uit te gaan, zegt: ‘Daar ligt mijn prioriteit nu niet.’ Dat is de pest van het moderne gezinsleven: als je het echt goed wil doen, moet er zoveel en ik ben zo moe van het mijn best doen, van het overcompenseren.</p>
<p>Toch is ons huwelijk verre van liefdeloos. Als liefde de graadmeter was voor het succes van een relatie zou het tussen mijn man en mij een groot feest zijn, maar steeds legt die zachte liefde het af tegen het in beton gebeitelde beeld van ‘zo hoort het’. Geen zin in seks wordt om dezelfde reden niet getolereerd. Met mijn geringe libido loop ik duidelijk uit de pas. Ook dat hoort niet. Mijn man stoort zich aan onze lage frequentie van soms eens in de maand. Maar een wervelend seksleven hebben we nooit gehad en niet iedereen is toch hetzelfde? Ik begrijp niet waarom ‘goede seks’ uiteindelijk altijd kwantitatief gedefinieerd wordt. Maar als iedereen in je omgeving, inclusief je eigen vrienden, er zo over denkt, moet je wel sterk zijn daartegenin te gaan. Ik vraag me weleens af: – en daar hebben we het ook weleens over gehad – zouden we niet beter af zijn samen als we bijvoorbeeld besluiten helemaal geen seks meer te hebben? En dan met z’n tweeën als gewezen lovers, als goede vrienden of welke naam je er ook aan zou willen geven, misschien wel gewoon ouders, onze kinderen grootbrengen in één huis. Dat hij gewoon af en toe iemand ernaast heeft voor de seks? Dan maken we korte metten met het extreme belang dat aan seks wordt gehecht en hoeven we niet een heel huwelijk te ontbinden en vijf mensen doodongelukkig te maken.</p>
<p>Wat ook kan, bedacht ik laatst geschrokken, is dat het één met het ander te maken heeft. Dat ik steeds minder zin in seks heb omdat hij niet genoeg aandacht voor mij heeft. Dat gaat natuurlijk ver, als intieme gevoelens afhangen van het soort ouder dat de ander is. Maar ongetwijfeld is er iets van waar. Eind vorige week zei ik dat ik zou willen dat hij af en toe wat meer voor mij zou zorgen. ‘Hoe fijn zou het zijn als jij eens een kop thee voor mij inschenkt.’ Sindsdien is hij veel zorgzamer en vind ik hem ook ineens weer aantrekkelijker. Maar daarmee is de grijze, energieverslindende wolk waardoorheen we ons al jaren tastend een weg banen, niet ineens opgelost. Want zo’n opleving als die van vorige week maakt gewoon deel uit van ons patroon. Ik weet zo langzamerhand: volgende week kan alles weer anders zijn.</p>
<p>Kon ik maar mijn schouders ophalen, kon ik maar denken: laat andere vrouwen hun mannen maar overhalen mee te doen met gezellige spelletjesmiddagen-voor-het-hele-gezin, wij doen het op onze manier. Soms samen, soms apart. Kon ik maar denken: als hij niet meewil, dan ga ik toch alleen even weg met de kinderen? Maar in plaats daarvan blijf ik proberen mijn man mee te krijgen, ik blijf mezelf aanzetten tot vrijen, ik blijf alles doen om het voor de kinderen fijn te maken in huis. Een relatie en een gezin zijn een rommelige kluwen van emoties en tegenstrijdige behoeften. Dat je elkaar beperkt, lijkt onvermijdelijk. Zijn individualisme frustreert mij en hij is gefrustreerd door ons gebrek aan seks. ‘Nu de kroegen weer open zijn’, zei hij laatst: ‘ga ik maar eens op jacht’. Dat zou dan het eerste taboe zijn dat we beslechten. Benieuwd hoeveel verlichting ons dat gaat geven. Of misschien word ik wel vreselijk jaloers.</p>
<p>Gaan we elkaar ooit vinden in dat mistige, grijze gebied? Ik weet het niet en ik weet het al heel lang niet. Relatietherapie is doorgaans gericht op of uit elkaar gaan of bij elkaar blijven, het is geen toeval dat die van ons zich al een tijdje doelloos door het midden beweegt.’</p>
<p>Op verzoek van de geïnterviewde is de naam Helena ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/het-is-alsof-ik-word-gegijzeld-door-een-ideaalbeeld-van-hoe-een-relatie-en-een-gezin-behoren-te-zijn~b7f6c641/</guid>
      <pubDate>Sat, 26 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik had een relatie met moeder én dochter. Ik zag hen om beurten’]]></title>
      <description><![CDATA[<p>Bram (73): ‘Ik leerde haar jaren geleden kennen via haar moeder, met wie ik een relatie had. Ze studeerde dezelfde richting als die waarin ik op een andere universiteit lesgaf en wilde, gestimuleerd door haar moeder, eens met mij sparren. Ik nodigde haar uit bij mij thuis. Al in de deuropening werd ik omvergeblazen door hoe mooi ze was, hoe weemoedig.</p>
<p>Ze was zo iemand die je hooguit eens in je leven tegenkomt. Ze had lang blond haar en in haar lichtblauwe ogen school een verdriet dat ik niet direct kon plaatsen. Zonder veel over zichzelf te zeggen sprak ze tot me, en ik begreep haar. Ze had een bijna magnetische aanwezigheid die de aantrekkingskracht tussen ons hoog opstookte. Als een vader vroeg ik naar wat haar bezighield, en ze gaf netjes antwoord, maar ik merkte dat ze er niet helemaal bij was.</p>
<p>Haar geconcentreerde manier van kijken en de koortsachtige glinstering in haar ogen maakten haar tot een vreemde in haar eigen leven. Het was aangrijpend hoe ze haar best deed zich op mijn bank te hervinden. Maar ik kon er niet omheen. Na een tijdje besloot ik het te benoemen: je ogen geven een signaal, je bent niet happy. En ze zei: dat klopt, hoe weet je dat?</p>
<p>Het werd de grootste verliefdheid aller tijden. Natuurlijk wist ik donders goed welk effect het kan hebben als een oudere man tegen een jonge zoekende vrouw zegt: ik heb je door. Om het maar eens in het heteronormatieve jargon van mijn generatie te zeggen: vrouwen geven seks voor communicatie, mannen geven communicatie voor seks. Dat waren trouwens veel later háár woorden.</p>
<p>Ik had haar door, maar zij mij ook. Toch klinkt me dit te plat, wat hier gebeurde was iets anders dan zomaar een verleidingsspel. Meteen nadat ze de volgende ochtend weg was, belde ik haar moeder: ‘Esther is hier vannacht gebleven, ik wilde je dat vertellen.’ ‘Ja, dat weet ik’, antwoordde ze. ‘Ik ken haar.’ Jaloers was ze niet, ze was een vrouw die zich op latere leeftijd had gerealiseerd hoe fijn de vrije liefde kan zijn en had zich voorgenomen zich door niets meer op de kast te laten jagen.</p>
<p>Na die avond keerden Esther en ik beiden weer terug naar ons leven, ik als hoogleraar en vriend van haar moeder, zij 200 kilometer verderop als student en vriendin van een jonge vent. Er volgde toen een periode waarin ik een relatie had met moeder en dochter tegelijk.</p>
<p>Ik zag hen om beurten, waar geen van beiden mee leek te zitten. Ze wisten precies van elkaar wanneer wie hier was, geheimen waren er niet en ik achtte hen beiden minstens zo goed in staat als mijzelf om te zeggen: zo, nu is het wel genoeg geweest, donder op, we stoppen. Het was uiteindelijk de vriend van Esther die niet kon omgaan met deze dubbelverhouding. We zijn gestopt omdat het te veel deining gaf.</p>
<p>Vier jaar later, op 12 september 2012, ging rond middernacht de telefoon. ‘Al die jaren heb ik geprobeerd je te vergeten, maar dat lukt niet, dus ik dacht: ik bel gewoon’, hoorde ik Esther zeggen. Ik opperde dat dit een ingeving van het moment kon zijn, wat prima was, en mocht het toch een blijvende betekenis hebben, dan merkten we dat vanzelf wel.</p>
<p>Precies twee weken later, op Grote Verzoendag, zocht ze opnieuw contact. Ik las: hoe voelde je je nadat ik je had gebeld? En deze keer dacht ik: misschien was het dan toch geen bevlieging van haar. Mijn relatie met haar moeder was intussen op een heel vanzelfsprekende manier uit gegaan, alsof we bij elkaar hadden gevonden wat we zochten, waarna de interesse was gedoofd. Of misschien was ze gewoon op me uitgekeken, ik heb het haar nooit gevraagd.</p>
<p>Zullen we een afspraak maken?, besloot Esther haar bericht. Wanneer kan je?, schreef ik. Zaterdag, schreef ze terug. En zo begon de liefde, die jaren had liggen sluimeren, op dat moment pas echt.</p>
<p>Al snel werd ze mijn verslaving, ik had nooit iemand gekend die lichamelijk zo overweldigend, zo vervullend was. Maar de prijs die ik daarvoor moest betalen was hoog. Ze maakte ruzie om niks, was diep beledigd toen ze dacht dat ik gymnasiasten als de uitverkorenen beschouwde (ze was zelf vwo’er geweest), en treiterde me uren achtereen, net zolang tot ik wel boos moest worden en vertrok, waarna het gevlei van voren af aan begon en ik slaafs op mijn schreden terugkeerde.</p>
<p>Twaalf, dertien keer heb ik het uitgemaakt, maar telkens als ze dan weer belde, veranderde ik als bij toverslag van gedachten. Ik hield toch van haar, was ik ooit een vrouw tegengekomen die zo beeldschoon was en zich zo door mij wilde laten kennen? Hadden wij geen unieke, intense relatie? Nou dan! De seks was zo goed dat ik bereid was er iedere dag voor te lijden.</p>
<p>Zij zag in mij haar eeuwige grote liefde, zij wilde betoverd worden. Jaloezie bedierf haar geluk. Ze was jaloers op de oud-collega die me appte hoe het met me ging en benijdde het laconieke dat mijn gevorderde leeftijd met zich meebracht, iets wat zij als op drift geraakte student ontbeerde. Het minste of geringste bracht haar van slag.</p>
<p>Alles wat ik jaren eerder in haar ogen had gezien, die avond dat ze plaatsnam op mijn bank, klopte. Ik kon haar verdriet niet wegnemen. Sterke verbondenheid, honderden berichten per dag, emotionele verzoeningen met de allerbeste seks, zielsverwantschap of hoe je dat ook wilt noemen – niets kon haar ontheemding verzachten.</p>
<p>Ze was niet geaard, de wereld raakte haar niet. Het dreef haar tot wanhoop. Een keer klom ze uit het raam, ze hing met twee handen aan het kozijn en ik smeekte haar terug te klauteren. Die nacht begreep ik dat ik haar, mijn mooie lief die me meer na aan het hart lag dan goed voor me was, moest laten gaan en de relatie moest beëindigen.</p>
<p>Dat is nu zes jaar geleden, ik heb haar sindsdien niet meer gezien. Zij is naar de andere kant van de oceaan verhuisd. Het idee niet samen te zijn, maar wel in hetzelfde land te wonen, vond ze onverdraaglijk.’</p>
<p>Op verzoek van de geïnterviewde is de naam Bram ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast</p>
<p>De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/ik-had-een-relatie-met-moeder-en-dochter-ik-zag-hen-om-beurten~b082d326/</guid>
      <pubDate>Thu, 10 Mar 2022 00:00:00 +00:00</pubDate>
    </item>
    <item>
      <title><![CDATA[‘Het viel me op dat de uitvaartondernemer een mooie, gulle lach had’]]></title>
      <description><![CDATA[<p>Martin (63): ‘Toen mijn vrouw wist dat ze ging sterven, vroegen we een voorgesprek aan met de uitvaartondernemer. En zo gebeurde het dat op een dag werd aangebeld door Carla, een vrouw van middelbare leeftijd met halflang grijs haar in een mooie jurk. Haar rode lippenstift onderscheidde haar van de meeste andere vrouwen die mijn echtgenote en ik kenden. Mondain was ze niet. Ze was zoals dat wel wordt genoemd een prettige verschijning: rustig en vastberaden, ter zake kundig en in staat zich te verplaatsen in de wensen van mijn vrouw. Een paar maanden later kwam ze weer. Mijn vrouw was net overleden. Ik zat met alle kinderen rond de tafel, en zoals dat gaat tijdens hevig emotionele gebeurtenissen vlogen de gesprekken vol schril gelach en gehuil alle kanten op.</p>
<p>Carla schoof een stoel bij alsof ze ons al jaren kende. Een van mijn zoons maakte een stuurse opmerking dat hij haast had omdat zijn motorrijles over een uur begon, de andere kinderen reageerden met verontwaardiging, maar deze vrouw wist de oplaaiende vlammen met flegmatiek en kleine grapjes onmiddellijk te blussen. Ze vroeg ons wat meer te vertellen over mijn vrouw en hun moeder en de kinderen begonnen lachend te vertellen wat een doorzetter hun moeder was, dat ze zich had voorgenomen in een jaar 10 duizend kilometer te fietsen en dat ze zelfs in de laatste weken voor haar dood nog per se naar haar werk wilde op de fiets, 20 kilometer ver. Er werden die ochtend nog meer verhalen opgedist, op een of andere manier hielp de uitvaartondernemer de spanning te doorbreken. Dit moment, waarvan we allemaal wisten dat het eraan kwam, bleek nu het zover was niet alleen triest, maar op een vreemde manier gezellig, en het viel me op dat de uitvaartondernemer een mooie, gulle lach had.</p>
<p>De begrafenis zelf verliep precies zoals mijn vrouw op vijf volgeschreven vellen papier had gepland. Er waren zeven sprekers en vierhonderd mensen en de uitvaartondernemer had spontaan een gedicht uitgekozen dat ze voorlas en dat mijn vrouw op het lijf geschreven leek. Na afloop viel een last van mijn schouders: alles was goed gegaan, ik kreeg veel complimenten voor de plechtigheid en bedankte Carla voor de goede zorgen. ‘Mag ik je een kus geven?’, vroeg ik. ‘Ja, graag zelfs’, schijnt ze te hebben geantwoord. Het sterven van de vrouw met wie ik zo lang getrouwd was geweest, had een turbulentie teweeggebracht waardoor gesprekken die die dag en de dagen erna zijn gevoerd meteen weer uit mijn geheugen zijn gewist.</p>
<p>Mijn aandacht was op de kinderen gericht. Zelf zou ik er wel doorheen komen, want op de een of andere manier is het rouwen, ook het diepe rouwen waarover je anderen wel hoort, wat mij betreft geen beklijvende emotie. Begrijp me goed, ik hield heel veel van mijn vrouw en al die jaren hadden we het fantastisch; als ze niet was doodgegaan zouden we nu nog samen zijn, zou ze nu nog iedere dag haar etappes afleggen in de 10 duizend kilometer, maar ik heb een natuur die me in staat stelt me te verzoenen met de dingen zoals ze zijn. Zoals we jaar in jaar uit zonder grote vragen en in opperbeste harmonie samenleefden, zo kon ik niet anders dan me erbij neerleggen dat ze er niet meer was. Het evenredige verband tussen van iemand houden en rouwen wordt altijd als de grootste vanzelfsprekendheid gezien, maar ik moet heel eerlijk zeggen dat toen mijn lieve moeder stierf ik ook niet lang gerouwd heb, en toch denk ik aan haar terug met de diepste gevoelens.</p>
<p>Toen de uitvaartondernemer later terugkwam om de financiën af te wikkelen, gaf ik haar geen bos bloemen, maar zei: vind je het goed als ik je over drie maanden bel om met me te gaan eten? De woorden ontschoten me, maar eenmaal uitgesproken voelde ik allerminst schaamte. Wat was er mis mee, om iemand die mij zo goed had begeleid rond de dood van mijn vrouw mee uiteten te willen nemen? Daar stak toch niks verkeerds achter? Eerder, na de condoleance, had ik al gezegd dat het me leuk leek haar beter te leren kennen. Ze stemde toe. Dankjewel, zei ik, en voelde me opgemonterd door de werkelijke belangstelling die ze tijdens het nagesprek had getoond voor mij en de kinderen. Twee weken later belde ze op, ze had een man leren kennen via een datingsite, en nu zat ze in dubio. Moesten we echt drie maanden wachten voor we zouden eten? En voor ik het wist spraken we af te gaan wandelen door het bos. Halverwege vroeg ik: wat zou je ervan zeggen als ik je hand vasthoud? Ze antwoordde: als het goed voelt, dan moet je dat doen. En even later, op een zandverstuiving, gaf ik haar een kus. Dat was een apart gevoel, alsof ik weer de leeftijd van een van mijn kinderen had. Het was nog niet echt zoenen, dat kwam later, bij Carla thuis op de bank. Kan dit wel, dacht ik, zo snel van nul naar honderd op een eerste date? Maar een maand later belde ze weer, ze ging toch verder met die andere man. Over zijn bestaan was ze altijd eerlijk geweest, en ik kon niet anders dan haar alle geluk toewensen en me licht teleurgesteld op mijn moederloze gezin richten.</p>
<p>Weer wat weken later scrolde ik op een avond wat door mijn appcontacten en zag dat ze een nieuwe profielfoto had. Vriendelijk beantwoordde ze mijn reactie. En daar bleef het bij, tot een paar maanden terug. Het was uit met die man, liet ze weten, wilde ik het misschien nog eens met haar proberen, zouden we nog eens gaan lopen? Tot mijn vreugde kozen de honden van mijn vrouw tijdens die wandeling onmiddellijk Carla’s zijde. Ik ben zo spiritueel als een looien deur, maar toch was het alsof mijn vrouw op deze manier haar toestemming gaf. We zijn nu vijf maanden samen. Niemand die het vreemd vindt. De kinderen zeiden: wat leuk, Carla, de uitvaartbegeleidster. En wat mijzelf betreft: ik voel een diepe liefde voor haar, dit kan niet anders dan goed zijn.’</p>
<p>Beluister ook de podcast:</p>
<p>Op verzoek van de geïnterviewde is de naam Martin ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde; bijzondere ervaringen die tot nieuwe inzichten hebben geleid.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/het-viel-me-op-dat-de-uitvaartondernemer-een-mooie-gulle-lach-had~b79e6324/</guid>
      <pubDate>Thu, 3 Mar 2022 00:00:00 +00:00</pubDate>
    </item>
    <item>
      <title><![CDATA[‘Ik geloofde in de maakbaarheid van huwelijksgeluk, daar ben ik op teruggekomen’]]></title>
      <description><![CDATA[<p>Josine (57): ‘Drie winters geleden waren we met z’n allen op vakantie in de bergen, het zou best kunnen dat we kaasfondue aten, helemaal zeker ben ik daar niet van. Iedereen zat wat te kletsen en ineens vroeg mijn dochter aan mijn man: ‘Heb je je medicijnen wel genomen? Ik zag dat het hele doosje nog vol zat’. En hij lachte een beetje schaapachtig en provocerend: ‘Nee, daar had ik geen zin in.’ Zijn opmerking raakte me als een dolksteek. Drie jaar eerder had hij een hersenbloeding gehad, met als gevolg een grote kans op epileptische aanvallen. Sindsdien stond alles in het teken van de zorg voor hem. Niet alleen zijn leven was voorgoed veranderd, het mijne ook. Zijn plotselinge opstandigheid maakte me niet zomaar boos, maar razend. Ik vroeg hem mee naar boven te komen omdat ik de kinderen en aanhang niet lastig wilde vallen met onze woordenwisseling, maar de muren van een vakantiehuisje zijn dun en gebouwd voor zorgeloze vakantievierders. ‘Wat moeten we doen als je hier op deze berg een aanval krijgt?’, riep ik. ‘Hoe komen we vanuit deze wildernis in een ziekenhuis?’ Hij antwoordde een beetje lacherig: ‘Ik wil die medicijnen niet, en jij hebt daar niks mee te maken.’ ‘Dan is dit geen huwelijk meer’, zei ik verbluft.</p>
<p>Ik had hem natuurlijk zijn gang moeten laten gaan, ik had laconiek mijn schouders moeten ophalen en moeten zeggen: oké, niet verstandig, misschien wordt deze vakantie je dood. Maar als je leeft met iemand zo ziek als hij, lijkt het of de grens tussen beiden, waar hij ophoudt en ik begin, vervaagt. Vanaf het eerste moment dat hij door die hersenbloeding werd getroffen, dacht ik: ik wil hem helpen. Ik ga voor hem zorgen. Hij was er voor mij toen ik na een plotseling en onvrijwillig beëindigd huwelijk alleen stond met mijn kinderen van 4, 6 en 7. We werden verliefd, hij was als een vader voor hen, en nu was het mijn beurt me over hem te ontfermen. Ik verkeerde in de veronderstelling dat liefde alles overwint. Dat lees je toch altijd, dat twee geliefden door tegenslag alleen maar dichter tot elkaar komen?</p>
<p>Gedeeltelijk was dat ook zo. Ik werd zijn ogen en oren. Geen moeite was me te veel, want ik hield zo veel van hem, geen enkele andere man kon de vergelijking aan. Ja, hij was hulpbehoevend, dacht ik, maar ik was toch zijn echtgenote? Ik begon slecht te slapen, want hij lag steeds onrustig naast me, en ik was bang dat hij ieder moment opnieuw een bloeding kon krijgen. Overdag zorgde ik dat het kalm was om hem heen, dat we niet te veel mensen zagen, en als we vrienden uitnodigden dan lette ik erop dat ik de aantallen goed doseerde. Ik las alles over hersenbloedingen, verzon uitstapjes die hij wel aankon. Ik herinnerde hem aan zijn medicijnen, maar de man had bewondering nodig. Zijn grootste passie was zweefvliegen, en nu kon hij niet eens meer behoorlijk zijn gedachten formuleren. Hij was zichzelf niet meer, ik kon nog zo hard mijn best doen, maar met geen enkele moeite kon ik hem zichzelf teruggeven.</p>
<p>Die avond in de bergen maakte de situatie pijnlijk duidelijk. Alle zorg maakte hem alleen maar meer bewust van zijn afhankelijkheid, het afwijzen ervan was de enige autonomie die hem restte. Natuurlijk wist ik toen we trouwden dat hij zestien jaar ouder was dan ik, en dat dit ooit tot ongelijkheid zou kunnen leiden. Maar ik was zo verliefd en hij was zo zorgzaam voor mijn drie jongere kinderen, ik heb geen moment getwijfeld. Ook toen hij niks meer kon, bleef ik verliefd op hem en eigenlijk ben ik dat nog steeds. Nog denk ik aan zijn lange lichaam dat zich liefdevol om me heen kon vouwen, bijvoorbeeld op momenten dat ik het moeilijk had in mijn eentje met drie kinderen. Nog denk ik weleens aan die momenten dat ik me aan hem kon overgeven en erop kon vertrouwen dat het goed kwam. Geen moeite was me te veel, de liefde was groot, maar grote liefde is geen garantie voor een goede relatie of een goed huwelijk. Daar is ook geluk voor nodig, omstandigheden moeten meezitten om een relatie te laten slagen. Ik geloofde in de maakbaarheid van huwelijksgeluk, daar ben ik gedwongen op teruggekomen.</p>
<p>Vrienden die langskwamen zagen een vrolijke man. ‘Wat nou depressie?’, zeiden ze tegen mij. Voor de duur van een avond was hij charmant en had hij weer praatjes. Tegen mij zei hij op een dag: ik speel toneel en ik weet niet hoelang ik dit nog volhoud. Die avond in de bergen voelde ik me zo miskend, al die tijd was ik bezig geweest zijn leven te stutten en wat kreeg ik ervoor terug? We lachten niet eens meer samen, het was redden en gered worden. Toen ik een paar weken later een advocaat opzocht, voelde het als falen. Wat een egocentrisch mens was ik om een afhankelijke man in de steek te willen laten, en hoe laf om achter zijn rug om te informeren naar de mogelijkheid van een scheiding. Hij had nog steeds een eigen huis, daar kon hij zo terecht, en als dat huwelijksbriefje maar vernietigd zou zijn, hield ik hem even later voor, wie weet wat een mooie vriendschap we dan op de resten zouden kunnen bouwen.</p>
<p>Hij reageerde eerst kalm, maar onmiddellijk daarna ontredderd. Op zoek naar bijval ging hij al onze vrienden af. ‘Maar we houden toch van elkaar?’, zei hij. ‘Ja’, zei ik, ’maar dat is niet genoeg.’ Nu twee jaar later, voelt de scheiding als opluchting en gemis. We zien elkaar nauwelijks meer. Hij fietst af en toe met opzet langs en ik weet: ik houd nog evenveel van hem als altijd. ’s Avonds zit ik aan tafel en steek met een blij gemoed alle kaarsen aan. Ik kijk naar mijn mooie tuintje en denk: voor het eerst leef ik volgens mijn eigen ritme. Niet dat van mijn ouders, mijn kinderen of mijn man. Ik heb altijd gedacht: kom, nog iets meer je best doen, dan komt het goed. Maar ik kan de ander niet redden, zo ver strekken mijn krachten niet.’</p>
<p>Op verzoek van de geïnterviewde is de naam Josine ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast</p>
<p>De liefde van nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>
<p>Luister ook naar de gelijknamige podcast:</p>]]></description>
      <guid>https://volkskrant.nl/mensen/ik-geloofde-in-de-maakbaarheid-van-huwelijksgeluk-daar-ben-ik-op-teruggekomen~b1d0d440/</guid>
      <pubDate>Thu, 24 Feb 2022 00:00:00 +00:00</pubDate>
    </item>
    <item>
      <title><![CDATA[Rebecca stapte van het hokje ‘hetero’ naar ‘lesbienne’ over en besefte toen: ik kan ook leven zonder hokjes]]></title>
      <description><![CDATA[<p>Rebecca (41): ‘Mijn hele leven was ik altijd degene die mijn relaties verbrak, nooit de ander. De behoefte om samen te vallen met een geliefde ken ik niet, wat zich uitte in vooral heel veel ‘niet willen’. Ik wilde geen kinderen, niet trouwen, me niet vastleggen als het bijvoorbeeld ging om hoe laat ik thuiskwam. Mijn omgeving had al snel een term gevonden voor de halsstarrigheid waarmee ik mijn autonomie bewaakte: bindingsangst. Hun verklaring klonk zo aannemelijk – en hoe vaak had ik die term al niet voorbij horen komen en op anderen zien worden geplakt? – dat ik die als vanzelfsprekend overnam. Natuurlijk bindingsangst, dat moest het zijn en die moest ik eronder zien te krijgen. Tijdens mijn laatste lange relatie nam ik me dus voor nu eens niet als eerste de stekker eruit te trekken.</p>
<p>Ik was 37, vriendinnen baarden met het grootste gemak de ene baby na de andere. Misschien, dacht ik, werd het voor mij ook tijd eindelijk te settelen. Het schrijnende, onbevredigde gevoel in mijn buik duwde ik diep weg. Zo slecht was mijn relatie helemaal niet, hield ik me voor, hoe lief en begripvol had mijn vriend niet gereageerd toen ik uit onbeheersbare vrijheidsdrang een eigen kamer wilde. Als onze liefde op zes punten deugde en op vier niet, hadden we toch nog steeds een score om tevreden mee te zijn? Een cijfer waar misschien wel iedereen na zeven jaar genoegen mee neemt? Toch bleef ik onze relatie bevragen. Seks hadden we nauwelijks, ik vond er niet veel aan. ‘Ik houd van je’, begon ik op een dag, ‘maar de seks vind ik zo’n gedoe, zullen we daarmee ophouden?’ En net als zijn voorgangers zei mijn vriend niet: laten we eens op onderzoek uitgaan, misschien vinden we een manier waarop je het wel lekker vindt. Hij reageerde vol begrip – nog steeds lijkt praten over seks iets wat stellen niet makkelijk doen. En ik waardeerde hem hierom, dacht: wat een respectvolle man, dat hij het me zelfs niet kwalijk neemt als ik hem intimiteit onthoud.</p>
<p>In de zomer van 2018 ging ik op een cursus in Zuid-Frankrijk. Daar veranderde alles wat ik tot dan toe als waar had aangenomen. Op een avond had een vrouw tegen me gezegd: ‘Ik voel aantrekkingskracht’, en zonder te beseffen wat er aan het gebeuren was, antwoordde ik verlegen: ‘Misschien ik ook wel.’ Ze legde haar kleedje onder de sterrenhemel en ineens hing haar gezicht boven het mijne en voelde ik haar lippen. Ik had het niet voelen aankomen, dacht alleen maar: oh, dát is er aan de hand, ze wil me zoenen, en opeens zakte ik weg in peilloos genot. Alles wat in mijn geest en lijf altijd alleen maar hard ‘nee’ had geschreeuwd, riep ineens oorverdovend ‘ja’. Dat was een totaal nieuwe sensatie, want als het om seks ging, was ‘nee’ mijn enige bekende. Voor het eerst begreep ik wat anderen verstaan onder opwinding en verlangen. Mijn buik, de plek waar weerstand de alleenheerser was geweest, werd week en sappig en met de stroming dreef alles wat nog twijfelde weg. Ik begreep onmiddellijk dat ik mijn relatie van zeven jaar moest beëindigen. Tijdens een mooi, melancholisch weekend hebben mijn vriend en ik afscheid van elkaar genomen – het leek zo vanzelfsprekend dat de breuk niet eens dramatisch was – en al snel vertelde ik iedereen over de vrouw die ik had leren kennen, dat ik lesbienne was.</p>
<p>Haar lichaam was meteen vertrouwd, zo zacht en liefkozend. Ik kon mijn geluk niet op, maar verdrietig was ik ook. Hoe kon het dat ik al die jaren niet had doorgehad dat ik op vrouwen viel? Ik had steeds veel gelezen over hoe ik mijn seksuele energie kon verbeteren, ik had geprobeerd mijn ademhaling te verbeteren door tijdens de seks meer vanuit mijn buik adem te halen, en nu bleek dat ik mijn energie gewoon op de verkeerde sekse had gericht. Telkens had ik mezelf ertoe gezet nog één keer seks te proberen, ook al deed het soms pijn. Maar toen zij mij kuste, dacht ik: ik ben dus toch niet stuk, er is niks mis met mij.</p>
<p>Het werd een verwarrend jaar, waarin ik aan de ene kant blij was dat ik iets heel groots had gevonden dat zich kennelijk al die tijd verborgen had gehouden, maar aan de andere kant heel verdrietig was dat ik 37 had moeten worden om voor het eerst echte opwinding te kunnen voelen. Zij en ik kregen een soort relatie, niks vasts, tot ik op een festival een man leerde kennen met wie ik in de tent belandde, en met wie ik eenzelfde opwinding ervoer. En ineens snapte ik hoe het echt in elkaar zat. Oh wacht, dacht ik, ik ben gewoon van het ene hokje in het andere gestapt, van hetero naar lesbienne, maar wat als er een leven denkbaar is zonder hokjes? Een waarin alle muren zijn afgebroken? Het was alsof ik er een heel nieuw zintuig had bijgekregen. Op die Zuid-Franse avond onder de sterren was er al een nieuwe sensitiviteit ontstaan, maar niet een die verbonden is aan die vrouw of enig andere vrouw. Mijn begeerte kon nu stromen waarheen die maar wilde, ik hoefde die niet te kanaliseren. Met de festivalman heb ik veel geweldige seks gehad, en toen dat na driekwart jaar overging, heb ik Tinder eens geïnstalleerd.</p>
<p>Intussen voel ik me totaal vervuld van de ijssalon die de wereld is. Veel eerder dan ikzelf begreep mijn lichaam dat het niet gemaakt is om te baren en een heel leven met één man of vrouw door te brengen. Er zijn zoveel smaken. En dat ik sinds kort met mijn nieuwe partner BDSM heb ontdekt, is in de lijn van mijn korte seksuele geschiedenis zo gek nog niet. BDSM gaat voor een groot deel over het bewaken van grenzen, ik zal dus niet snel in mijn oude valkuil stappen. Voor het eerst ben ik rustig, ik heb geen bindingsangst, maar vier juist de vrijheid me niet te hoeven binden.’</p>
<p>Op verzoek van de geïnterviewde is de naam Rebecca ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>
<p>Luister ook naar de gelijknamige podcast:</p>]]></description>
      <guid>https://volkskrant.nl/mensen/rebecca-stapte-van-het-hokje-hetero-naar-lesbienne-over-en-besefte-toen-ik-kan-ook-leven-zonder-hokjes~b2e835c5/</guid>
      <pubDate>Thu, 17 Feb 2022 00:00:00 +00:00</pubDate>
    </item>
    <item>
      <title><![CDATA[‘Polyamorie was voor mij een uitkomst’]]></title>
      <description><![CDATA[<p>Een wandeling met een bezette vriend verandert voor Maartje in een date wanneer hij vertelt polyamoreus te zijn.</p>
<p>Maartje (27): ‘Anderhalf jaar geleden, tijdens de lockdown, ging ik een eind lopen met een vriend van mijn studentenvereniging. We praatten over van alles en halverwege vertelde hij dat hij een polyamoreuze relatie had. Ik keek ervan op. Ik wist dat hij een vriendin had, maar ik was ervan uitgegaan dat hij monogaam was. Zelf moest ik altijd aan mijn vriendjes uitleggen dat ik eigenlijk nooit verliefd word en dat ik het in een relatie prima vind om iemand niet vaker dan een paar keer per maand te zien. Rond mijn 19de had ik meerdere jongens tegelijk. Ik vond het leuk hen te horen vertellen over hun ervaringen met andere meisjes. Jaloezie kende ik niet en deze gelijktijdige contacten kwamen het dichtst in de buurt van hoe een relatie wat mij betreft moest zijn.</p>
<p>En nu ontmoette ik iemand die niet zomaar losse contacten had, maar meerdere echte relaties tegelijk kon hebben. Polyamorie was geen nieuw fenomeen voor me, ik kende mensen uit mijn dansgroep die polyamoreus waren en ik wist dat mijn broer en zijn vriendin er ook mee bezig waren, het was eerder nogal vreemd dat juist ik bij het woord ‘relatie’ toch nog steeds als eerste dacht aan trouw en monogamie. Mijn nieuwsgierigheid groeide. Een uur eerder dacht ik nog dat hij ‘bezet’ was, nu bleek dat er – als we dat allebei wilden tenminste – ineens van alles mogelijk was. Er sloop iets prikkelends de wandeling binnen. De sfeer veranderde. O, wacht, misschien heeft hij romantische interesse. Al lopend begon ik me af te vragen: vind ik hem aantrekkelijk, zou ik met hem willen zoenen, hem aanraken? Is hij iemand bij wie ik me in één ruimte op mijn gemak kan voelen? Ineens werd onze wandeling een date.</p>
<p>Na die eerste keer spraken we opnieuw af, en opnieuw, we wandelden en zoenden en hadden heerlijke seks. Op een dag zei hij: ‘Ik zou het leuk vinden om met jou een relatie te hebben.’ En ik antwoordde: ‘Als je het oké vindt dat ik niet verliefd op je ben, en als een relatie betekent dat we de vrijheid hebben die precies in te vullen zoals wij willen, dan wil ik heel graag een relatie.’ Hoewel ik me van mijn toekomst nooit zo’n helder beeld had gevormd, was deze polyamorie voor mij een uitkomst: romantiek, liefde, seks, zonder de druk te voelen van iemand die verwacht dat ik er altijd ben. Niet iemand die zegt dat-ie me mist, niet je elkaar toe-eigenen, maar elkaar gunnen wat je beiden blij maakt.</p>
<p>Sindsdien zien we elkaar elke week op zondag. Dan vrijen we, kijken een film, kletsen we, hangen we tegen elkaar aan op de bank. Het kan heel druk en onrustig zijn in mijn hoofd, maar bij hem raak ik van het ene op het andere moment ontspannen. Dat hij nog iemand heeft die van hem houdt, die zelf ook weer nog iemand heeft, dat spreidt als het ware de verwachtingen en geeft me een comfortabel gevoel. Als je verliefd bent, lijkt je hele bestaan af te hangen van die ene persoon, dat maakt zo kwetsbaar. Het is me een paar keer overkomen en het is niet bepaald iets waar ik naar terugverlang.</p>
<p>Al moet ik eerlijk zeggen dat ik na al die maanden van zondagmiddagroutine enorm van deze jongen ben gaan houden, en iets begin te voelen wat verdacht veel op verliefdheid lijkt. En toch betekent dat niet dat ik hem nu ook dagelijks wil zien. Ik ben nooit verdrietig als hij weer weggaat. Je zou wat wij hebben ook</p>
<p>friends with benefits</p>
<p>kunnen noemen, maar dat doet onze liefde tekort. Met het begrip relatie spreken we uit dat we het fijn vinden tijd met elkaar door te brengen en dat we verwachten dat dit de komende jaren zo zal blijven.</p>
<p>Naast die vaste zondagen gaan we samen uit eten, wandelen, wakeboarden, soms een weekendje weg. Zolang je de frequentie waarmee je elkaar ziet dus niet als enige norm beschouwt, is dit in alle opzichten een echte relatie. Wat dat betreft is er nog wel wat emancipatie en bewustwording nodig. Ik merk het aan mijn eigen ouders, die soms verbaasd lijken te horen hoe gek ik op hem ben. Alsof ze ons na anderhalf jaar nog steeds niet serieus nemen omdat er ook anderen bij betrokken zijn. Mijn moeder zei laatst toen ze ons samen zag: ‘Wat ontzettend fijn om te zien dat je zo relaxed bent met hem, dat heb ik nog niet eerder bij je gezien.’ En daarin heeft ze gelijk, ik ben zelf ook verbaasd, en ik was blij dat ze het opmerkte. Maar tegelijk vind ik het vreemd dat niemand eraan denkt hem uit te nodigen voor Kerst. Wel de vriendin van mijn broer, maar niet mijn vriend. Mijn vader presenteert zich als links-progressief, maar toen ik mijn vriend laatst meenam naar een familiefeest, stelde hij hem aan anderen voor als ‘een heel goede vriend van Maartje’. Alsof ik me in een schemergebied begeef, terwijl ik me volop in de zon voel staan.</p>
<p>Ik zou boos kunnen worden, hem gewoon Eerste Kerstdag kunnen meenemen naar het diner, maar de waarheid is dat ik het prima vind daar zonder hem te zijn. Wel hoop ik dat de blik waarmee wij, inclusief ikzelf, naar relaties kijken, iets verruimt. Ik zie mezelf ook als ik ouder word, niet zo snel in een monogaam huwelijk terechtkomen. En mocht ik kinderen willen, dan zou ik die willen opvoeden in een grotere gemeenschap. Ik heb het er weleens over met mijn broer en zijn vriendin, hoe leuk het zou zijn als we naast elkaar zouden wonen en tegelijk kinderen hebben, hoe we elkaars verantwoordelijkheden zouden delen. Maar voorlopig ben ik dolgelukkig met de zondagen met mijn vriend. Afgelopen week keken we op de bank</p>
<p>The Witcher</p>
<p>en ik dacht ineens: wat een wonder, ik kan alles tegen hem zeggen wat ik wil. Zo goed kennen we elkaar. Zonder het te weten heb ik mijn leven lang al zo willen leven. Toen hij wegging, zeiden we: Dag, ik wil je heel snel weer zien... over een week.’</p>
<p>Op verzoek van de geïnterviewde is de naam Maartje ­gefingeerd. Wil je meer van deze verhalen horen? Luister dan ook naar onze podcast De Liefde van Nu.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, over mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/polyamorie-was-voor-mij-een-uitkomst~b6ec9177/</guid>
      <pubDate>Fri, 17 Dec 2021 00:00:00 +00:00</pubDate>
    </item>
  </channel>
</rss>
