<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Had ik me maar eerder van de invloed van mijn preutse moeder ontdaan’]]></title>
      <description><![CDATA[<p>‘In 1970 liftte ik als 20-jarige naar Oslo. In Winschoten kreeg ik een rechtstreekse lift naar Denemarken. Twee vrienden zouden me achterna reizen, maar zij zijn nooit aangekomen, vermoedelijk hadden ze minder geluk dan ik en zijn ze halverwege omgekeerd. ‘Zo ging dat vroeger: je kon elkaar kwijtraken, dat wist je. Vanuit Kopenhagen reisde ik via Stockholm verder naar Noorwegen. Veel geld had ik niet, dus slapen deed ik buiten in het gras in mijn slaapzak op een bedje van plastic zakken. Het was het einde van de flowerpowertijd; Scandinavië baadde, net als een groot deel van Europa, in gemoedelijkheid en optimisme. ‘In Oslo ontmoette ik twee jongens en een meisje van mijn leeftijd. Waar kun je hier uitgaan, vroeg ik. Ga maar met ons mee, antwoordden ze. Dat meisje was Christine. Hoogblond en met haar 1,76 meter maar iets kleiner dan ik, een echte Scandinavische. Niet dik en niet dun en heel vriendelijk. In de disco vergat ik de jongens en had alleen oog voor haar. ‘We dansten op Venus van Shocking Blue, een Nederlandse band met een wereldhit. We flikflooiden wat en ik geloof dat we ook hebben gezoend. Ze kwam uit Finland en had in Oslo een logeeradres. Ik sliep die nacht weer buiten, want tegen de tijd dat we afscheid namen was de jeugdherberg op slot. Het was augustus, donker werd het niet. ‘De volgende ochtend ontmoetten we elkaar opnieuw. Samen gingen we naar het Munch-museum. Alles voelde onwennig: de stad, het meisje, en van Munch had ik nooit eerder gehoord. Net voordat ik Christine leerde kennen had ik een beetje verkering gehad, maar ervaren was ik niet. ‘Ik had geen idee waar dit met haar op zou uitdraaien toen ik twee dagen later weer verder liftte en we elkaar beloofden te schrijven. Ik was zo verlegen dat het me zelfs ontbrak aan woorden om mijn gevoelens, al was het maar in gedachten, te vertolken. ‘Ik woonde met zes andere studenten in een huis en in het jaar dat volgde, kwam er iedere week een brief op dun luchtpostpapier. Vaak meerdere velletjes. Ze zat in het laatste jaar van de middelbare school en schreef vooral over haar ouders en haar vrienden. ‘Er is weer een brief voor je’, riepen mijn huisgenoten naar me als ik binnenkwam. Dan griste ik die uit hun handen, liep ermee naar mijn kamer, maakte ’m open en schreef er daarna een terug. ‘Het was zo spannend, deze correspondentie, dat het niet in mijn hoofd opkwam om iets meer te wensen dan opschrijven wat ik wekelijks meemaakte. Romantische verklaringen deed ik niet, laat staan dat ik toespelingen maakte op mijn groeiende verlangen. ‘Terugdenkend vermoed ik dat het voor mij al belangrijk genoeg was dat ik een meisje kende zoals zij. De verwarring die ervoor had moeten zorgen dat ik actie ondernam was er wel, maar zo ver weggedrukt in de uitwisseling van alledaagse, feitelijke ervaringen, dat ik die makkelijk kon negeren. Ik vroeg haar niks, ik maakte geen plannen, bracht niks wezenlijks ter sprake. ‘Een jaar later liftte ik in de zomer met een vriend naar Turkije. Aansluitend zou ik doorliften naar Helsinki, waar ik haar voor het eerst weer zou zien. Die weken in Turkije waren niet meer dan een opmaat naar het hoogtepunt van die zomer: de portiekflat waar Christine met haar ouders woonde, twee, drie verdiepingen hoog. ‘Kort voordat ik aanbelde had ik twee jonge mensen in een park horen neuken; een vreemde ervaring om het soort intimiteit dat ik zelf aan het ontdekken was, zo voor mijn ogen te zien gebeuren. Dat vertelde ik haar later, overigens weer zonder duidelijk plan. ‘Ik herinner me nog goed hoe ze de deur opende. Haar ouders waren niet thuis, dat wist ik. Van tevoren had ik me voorgesteld hoe we elkaar zouden omhelzen, misschien zouden kussen. Ik had een cadeautje voor haar bij me uit Turkije, een sieraad, maar ze leek niet erg enthousiast. ‘Die avond mocht ik blijven slapen, maar er kwam niks van de grond en in de dagen die volgden zat ik vaak in mijn eentje op die tweekamerflat terwijl zij met haar vriendinnen elders was. ‘Als protestantse jongen bij wie in het gezin altijd werd gedaan of seks niet bestond, met een godvrezende moeder die mij onbevlekt had ontvangen, hield ik het netjes bij wat knuffelen. Ik was als de dood dat ze me voor te opdringerig hield. Mijn verlangen suste ik met af en toe masturberen als ze weg was, en wanneer we elkaar weer zagen was de allesverpletterende schroom er weer. ‘Ze nam me samen met wat vrienden mee naar hun buitenhuisje – alle Finnen hebben een huisje aan een meer met sauna. Een fantastische ervaring, die natuur, maar als ik mezelf op foto’s terugzie, zit ik er een beetje verloren bij. Had ik goddomme maar wat meer van die bevrijdende jaren zestig meegekregen, had ik me maar eerder van de invloed van mijn preutse moeder ontdaan, had ik toen al met de kerk kunnen breken in plaats van jaren later, dan hadden we gewoon als jonge mensen plezier kunnen hebben, in elkaars armen in slaap kunnen vallen, naakt in zo’n Fins meer kunnen zwemmen. ‘Maar er zat geen schot in en na tweeënhalve week ben ik weer vertrokken. Het afscheid was al even koeltjes als de ontvangst, en toen ik op de boot stapte en geen geld had om iets te eten te kopen aan boord, was het niet Christine maar een onbekende medepassagier die me wat leende. ‘Thuis stuurde ik haar een brief hoe ongemakkelijk ik me had gevoeld en eindigde met de woorden ‘blijkbaar kan het niets worden tussen ons’. En dat was dat. Ik kreeg geen antwoord meer. ‘Een jaar later ontmoette ik mijn huidige echtgenote. Alle brieven heb ik nog niet zo lang geleden stuk voor stuk versnipperd. Omdat ik aan het opruimen was en dacht: wat moet ik ermee, na al die jaren? Maar in mijn hoofd dwaalt ze nog steeds weleens rond. ‘Ik was zo graag wat vrijer geweest tijdens mijn eerste kennismaking met haar en met de liefde. Haar adres ken ik nog altijd uit mijn hoofd. Maar ik ben nooit meer teruggegaan, wat zou ik er moeten zoeken, wat zou ik er vinden?’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/had-ik-me-maar-eerder-van-de-invloed-van-mijn-preutse-moeder-ontdaan~be747dfd/</guid>
      <pubDate>Thu, 5 Dec 2024 00:00:00 +0100</pubDate>
    </item>
    <item>
      <title><![CDATA[‘Zoals ik drink als ik dorst heb en eet als ik honger heb, vul ik met seks iets noodzakelijks aan’]]></title>
      <description><![CDATA[<p>‘Het voelt als een minivakantie. Van tevoren zoeken we een hotel uit dat past bij onze stemming. Want de locatie moet natuurlijk wel recht doen aan de waarde die onze ontmoetingen voor ons hebben. We letten op de afmetingen van de badkamer, en of het bed wel één matras heeft en niet twee. Dat we ter plekke lekker kunnen eten vind ik ook belangrijk, dan hoeven we niet de straat op om bij onze kamer te kunnen komen, jassen aan, de regen in. ‘De laatste keer was twee weken geleden, de keuze was op een klein kasteel gevallen. We kwamen het restaurant binnen, keken even om ons heen of we nergens bekenden zagen. Vaak verzinnen we zodra we gaan zitten snel een verhaal; mocht iemand ons herkennen en naar ons tafeltje komen, dan weten we wat we gaan zeggen, en moeilijk is dat niet, want we hebben met elkaar gewerkt, we waren collega’s. ‘Tijdens het eten kan het soms nog een beetje stroef zijn. We hebben elkaar dan al een maand niet gezien. Ik heb sowieso vaak moeite met sociale situaties waar veel gepraat wordt, dan speelt me een sterk soort zelfbewustzijn parten, ik neem wel deel aan de gesprekken, maar hang er tegelijk een beetje boven. Zelfs met goede vriendinnen zijn er momenten waarop ik denk: wat zal ik nu eens zeggen, heb ik nog iets grappigs meegemaakt waarmee ik hen aan het lachen kan maken? Dat is bij hem niet anders. Pas op het moment dat we met het kaartje de hotelkamer openen, onze kleren uittrekken en over een stoel leggen, zijn we weer aan elkaar gewend. ‘Of nee, eigenlijk nog steeds niet, al komt het gevoel van eenheid dan wel al dichterbij. Als de deur dichtgaat, met dat doffe geluid waarmee luxe hotelkamerdeuren sluiten, zonder echo, gedempt door het tapijt in de gang, verander ik in iemand die weet dat ze straks iets gelukzaligs zal beleven. De chaos, de onrust tot bedaren gebracht. ‘Tijdens het knuffelen merk ik nog sporen van stroefheid, maar op het moment dat hij in me glijdt, voel ik alleen maar begeerte en het plezier van een gedeeld geheim. Maar ook en vooral: een bevestiging van wie ik ben, een besef dat alles klopt en goed is. Het bewustzijn vernauwt, het eeuwige reflecteren stopt. Niet: wat zal ik nu weer eens zeggen, maar opgaan in wat onze lichamen voor ons beslissen. ‘Soms kan ik tijdens het vrijen ineens heel blij zijn – en trots. Ook al weet ik dat ik mijn man moedwillig aan het bedriegen ben, want dit is niet de afspraak die we maakten toen we trouwden. We hebben het er weleens over gehad. En hij is realistisch genoeg om te erkennen dat in een lange relatie altijd iets onverwachts kan gebeuren, maar een tweede relatie ernaast zou hij strikt afkeuren. ‘Ik weet ook dat ik met mijn eigen man deze seksuele ervaring van hier, in de hotelkamer, nooit zou kunnen hebben. En niet alleen omdat een geheime relatie per definitie spannender is en ook niet omdat ik met mijn man naast erotiek een dagelijks leven deel, met een huishouden en een auto die naar de apk moet, maar omdat mijn man simpelweg de nieuwsgierigheid niet heeft mij lichamelijk helemaal te willen ontdekken. Niet op deze manier, urenlang, vol concentratie. Met mijn man heb ik ook seks, met hem is het ook lekker, maar het is niet die duik in het ongeremde, in een wereld achter de coulissen, die het met deze hotelman wel is en die ik nodig heb om mijn hoofd te kunnen uitzetten. Een ontduiken aan alles wat hoort. ‘Eigenlijk is het raar om al je kaarten op tafel te moeten leggen zodra je getrouwd bent. In zekere zin vind ik het fijn iets mijn huwelijk te hebben binnengesluisd wat niet klopt. Niet uit kwaadaardigheid en ook niet om de routine draaglijk te maken, want ik ervaar de routine van het huwelijk niet als last. Eigenlijk waardeer ik die nu alleen maar.  Ik doe echt mijn best voor mijn man, organiseer weekendjes weg, avonden naar de film, en dus niet uit schuldgevoel, maar omdat ik van hem houd en wie weet ook omdat ik door het contact met die ander tevredener kan zijn. Ik ben nog blijer met onze jarenlange relatie en de manier waarop hij me nog steeds aan het lachen maakt. ‘Zoals ik drink als ik dorst heb en eet als ik honger hebt, vul ik met seks iets noodzakelijks aan. Noem het extase, bevrijding van mezelf of gewoon spanning en ontspanning. Geen ontsnapping aan mijn huwelijk, noch een glansdoekje daarvoor. Het heeft ermee te maken dat ik op andere terreinen vaak het gevoel heb of ik halfblind door het leven stommel. En in die gesloten hotelkamer is er opeens helderheid en focus. Mijn lichaam doet precies wat het moet doen, zonder nadenken, zonder plan, en als er een plan is, wijken we daar gewoon van af. ‘Natuurlijk is het fijn die ander te horen zeggen dat ik mooi ben, en lekker, maar dat is niet het belangrijkste. Dat is de vanzelfsprekendheid, het wegvallen van denken en tijd. Hij is precies zo nieuwsgierig naar mij als ik naar hem. Naar wat we allemaal nog meer kunnen doen om het nóg lekkerder te maken. Gedurende die uren dat we samen op bed liggen, samen vrijen, ben ik verliefd, wil ik dat dit gevoel nooit meer stopt. Maar zodra we de hotelkamerdeur uitgaan, stop ik hem in een hoekje van mijn brein, parkeer ik hem. Tot de volgende keer. ‘Wat me bijblijft na zo’n ontmoeting zijn de kalmte en het geluk, die neem ik mee naar huis. Moeilijk uit te leggen. Ik denk weleens: als dit ooit uitkomt, zou ik het mijn man allemaal nog wel kunnen uitleggen, die kent mij goed. Maar vriendinnen en familie zullen mijn keuze niet begrijpen. Ze zullen me beschuldigen van onoprechtheid en egoïsme, wat het misschien ook is, maar niet alleen. De wens me te verbreden, mijn onbenutte potentieel te gebruiken, niet te blijven hangen in dat gevoel van een eeuwig tekort, speelt een grotere rol dan hedonisme. Maar ik twijfel of ik dat tegen die tijd zal kunnen overbrengen. Voorlopig vertel ik niemand iets. Zelfs mijn beste vriendinnen niet. Dit blijft mijn geheim.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/zoals-ik-drink-als-ik-dorst-heb-en-eet-als-ik-honger-heb-vul-ik-met-seks-iets-noodzakelijks-aan~bc0fa142/</guid>
      <pubDate>Thu, 28 Nov 2024 00:00:00 +0100</pubDate>
    </item>
    <item>
      <title><![CDATA[‘Ik dacht: jongen, laat naar je kijken, je vergist je in deze vrouw’]]></title>
      <description><![CDATA[<p>Huib (70): ‘Ze had een mooi regelmatig gezicht, zonder uitzonderlijk knap te zijn. Make-up, maar niet te veel. Ze droeg een rok met een bloes en een sjaaltje, laarzen en oorbellen, en in haar haar zaten vele tinten blond. Waar het ’m precies in zat, weet ik niet. Met een onmiddellijkheid die ik niet eerder had meegemaakt, voelde ik mij tot haar aangetrokken. Het was liefde op het eerste gezicht, meer dan zomaar een crush. Geen begeerte of dweepzucht, maar toewijding en trouw: elk lampje knipte aan. Ik wil voor haar zorgen, haar helpen, ging het door me heen. Geen idee waarom, want ze zag er bepaald niet hulpbehoevend uit. ‘Net als ik nam ze die dagen deel aan een cursus voor notarissen. De opmerkingen die ze maakte, klonken scherp en slim. Van binnen juichte ik: ik doe een strik om je heen en neem je mee naar huis – wat natuurlijk een hysterische opwelling was, al helemaal in een setting als deze. Een schel verlichte ruimte met stoelen en tafels, veel mannen en een enkele vrouw. Ik luisterde naar de docent, maar keek naar háár, mijn ogen lieten zich alleen onder dwang terugsturen naar de powerpointpresentatie, en wanneer ik het even vergat, gingen ze weer en moest ik oppassen niet te staren. Waar de betovering precies uit bestond, dat moest ik nog ontdekken. Vaststond dat alle vrouwen met wie ik de laatste jaren gedatet had, bij haar verbleekten en ineens allemaal varianten leken van hetzelfde type. ‘Tijdens de pauze van die eerste cursusdag, liep ik naar haar toe. Een openingszin had ik niet gerepeteerd. Ik vertrouwde erop dat alles goed kwam en dat kwam het ook. Zodra ik tegenover haar stond, begonnen we te babbelen, ik geloof dat het ging over de manier waarop we met onze klanten omgingen. Zij vond persoonlijk contact belangrijk, ik houd het graag zakelijk – dat soort dingen. Iedereen was alweer gaan zitten toen wij nog aan het praten waren. De docent moest ons komen halen. ‘Mijn vermoeden, daarvan raakte ik steeds meer overtuigd, was juist. Ik had vandaag de vrouw ontmoet van wie ik zielsveel zou kunnen gaan houden. Ik besefte wat een einzelgänger ik de laatste jaren was geworden; vrienden genoeg, maar wat voelde de liefde ineens fris en zoet. We hebben elkaar in de twee cursusdagen nog een paar keer kort gesproken, ik wilde me niet te veel opdringen. ‘Eenmaal thuis nam ik me voor twee weken te wachten met haar te bellen om er zeker van te zijn dat mijn gevoel echt was. Maar nog datzelfde weekend zag ik een onbekend nummer oplichten. Was dit mogelijk? Kon ik zo makkelijk liefde vinden? Haar telefoontje scheelde me twee weken. Twee weken van strategie bepalen en wachten. Al in de eerste minuten begreep ik dat ze geen partner had en weer een paar minuten later stelde ze voor om het weekend erop samen een hele dag door te brengen. Koffie, museum, borrel, eten, alles werd even geweldig, maar toen ik haar ’s avonds bij het station afzette en ik verrukt vroeg: ‘En, wat vond je ervan?’, antwoordde ze raadselachtig en koel: ‘Nu wordt de keuze bij mij gelegd.’ ‘Ik ben iemand die makkelijk contact maakt. Als ik mijn arm plagerig of vriendschappelijk om iemand heen leg, wordt dat meestal wel gewaardeerd. Het gaat ver om haar houding bij het afscheid afwerend te noemen, maar de drie slordige kussen op mijn wang waren niet bepaald bemoedigend. Toch was ik nauwelijks gealarmeerd. Nog zozeer vervuld van die ene sensatie die sinds die eerste ontmoeting mijn leven was. Daarbij: zij had het initiatief genomen en niet andersom, zij had voorgesteld een hele dag samen door te brengen, zij appte míj toch steeds, dit had gewoon tijd nodig. En tijd had ik genoeg. ‘Vol goede hoop bezocht ik haar de keer erop bij haar thuis, waar ze – ik zeg het er nog maar eens bij – míj had uitgenodigd. We deden boodschappen en gingen koken. Het was gezellig en huiselijk, samen door de paden van de supermarkt en thuis alles uitpakken en klaarzetten. Ik zag voor me hoe dit het begin zou kunnen zijn van de routine van de rest van ons leven. Maar de manier waarop ze aanraking vermeed en beschroomd en schutterig langs me heen liep in haar eigen woonkamer en keuken, leken die van iemand die niet alleen geen bezoek gewend is, maar eigenlijk liever alleen is. ‘En even later, toen ik op de bank zat, nam ze in een wijde boog tegenover me plaats. Wat stokbrood en een schaal snackjes als verdedigingslinie tussen ons in. Na een tijdje stond ik op, pakte haar losjes bij de schouders en zei dat ik het geweldig naar mijn zin had gehad die dag. Ze verstarde. Ik dacht: jongen, laat naar je kijken, je vergist je in deze vrouw, kap hiermee. En ook al trok ze tijdens het eten weer wat bij, liet ik de dag erop weten dat het me beter leek het hierbij te laten. Hoe gênant om achter een vrouw aan te blijven lopen die zo duidelijk liet blijken dat ze me niet moest. ‘‘Jij hebt bindingsangst’, kaatste ze terug. ‘Wie, ik?’, schreef ik terug. ‘Daag me niet uit, of ik kom je zoenen.’ Er volgden nog wat ontmoetingen, maar haar gedrag en de zinnen die uit haar mond kwamen waren allemaal even onnavolgbaar en tegenstrijdig. Wat betekende het toen ze moeite had met vrijen, maar wel zei dat ze een kind van me had gewild als ze jonger was geweest? Wat betekende het toen ze zei: ‘Als ik zeg dat ik niet wil, moet je gewoon doorzetten?’ Wat wilde ze? Dat ik me tegen haar zin aan haar opdrong? ‘De diepe wens van de allereerste minuut dat ik haar zag, voor haar te zorgen, haar van een onbekend gewicht af te helpen, ketste af op onvoorspelbaarheid en ijzige afstandelijkheid, en dat begon me te frustreren. Al die mooie belevenissen ten spijt – die ene keer bijvoorbeeld dat we op één gedeeld handdoekje een hele dag op het strand lagen, niet zomaar leuk, maar geweldig – peerde ik hem, uit zelfrespect. Wat er ook met haar was gebeurd, liefde is niet altijd genoeg. Soms is de ander niet te helpen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-dacht-jongen-laat-naar-je-kijken-je-vergist-je-in-deze-vrouw~b61461e6/</guid>
      <pubDate>Thu, 21 Nov 2024 00:00:00 +0100</pubDate>
    </item>
    <item>
      <title><![CDATA[‘Ik geloofde in het sprookjeshuwelijk. Maar de dag na ons trouwen keek ik naar het kussen naast me en voelde niks’]]></title>
      <description><![CDATA[<p>Lakshmi (35): ‘Binnen de Hindoestaanse gemeenschap is het huwelijk voor meisjes nog steeds een heel belangrijk instituut. Ook in de Randstad, ook anno 2012, het jaar waarin ik voor het eerst verliefd werd. ‘Mijn vader was uit Suriname naar Nederland verhuisd om zijn kinderen te kunnen laten studeren, ambitie en discipline deden ertoe in ons gezin, maar ik wist ook dat ik mijn vader pas echt trots zou maken door te gaan trouwen. ‘Zomaar een vriendje mee naar huis nemen was er niet bij, dus toen ik op mijn 23ste gek werd op een charmante acht jaar oudere Hindoestaanse man, duurde het niet lang voor mijn vader onze bruiloft begon te plannen. ‘Geheel volgens de traditie legden we bezoekjes af aan elkaars familie en ik had al snel door dat ze in zijn gezin erg op status waren, iets waar ik mij niet in herkende, maar ik maakte me daar geen zorgen over. Al is het moeilijk elkaar echt te leren kennen als je elkaar alleen in het weekend ziet. ‘Bij elkaar slapen mocht niet. Tot de dag na de bruiloft had ik hem nog nooit wakker zien worden. Het volwassen leven dat hij leidde sprak me op een kinderlijke manier aan, al vond ik hem soms wel wat veeleisend en grillig. ‘Maar tijd om te twijfelen had ik niet. Nog maar een paar generaties geleden leefde onze familie in India, mijn overgrootmoeder is nooit naar school geweest, zelf werd ik opgeleid tot HR-manager. Ik was mijn vader dankbaar en wilde iets terug doen. ‘Een paar weken voor de bruiloft kregen hij en mijn bruidegom een hooglopend conflict over iets met de uitnodigingen. Ik schrok van de heftigheid waarmee mijn verloofde tegen mijn vader tekeerging, hij toonde totaal niet het respect dat mij was bijgebracht. ‘Eerder had ik ook al eens gemerkt dat zijn inlevingsvermogen op zijn zachtst gezegd nogal beperkt was. Toen we eens op een zaterdagmiddag door de stad liepen, had hij gevraagd of ik zin had in snoepjes van Jamin – ik was 23. ‘Lakshmi, zei mijn vader na deze ruzie, weet je zeker dat je met hem wilt trouwen? Als hij nu al zo onbeheerst is, hoe zal hij dan straks tegen jou zijn? Maar alles was al betaald, vijfhonderd gasten hadden de datum in hun agenda staan, en ook al bood mijn vader me hoffelijk een exit – ‘Denk goed na, je kunt nu nog terug, dat geld maakt mij niet uit’ – zette ik toch door. ‘Waarom? Voor diezelfde vader, denk ik, en omdat ik geloofde in het sprookjeshuwelijk. Maar de dag na ons trouwen keek ik naar het kussen naast me en voelde niks. ‘We gingen op huwelijksreis naar Dubai. Hij had een checklist van plekken die we moesten bezoeken en telkens wanneer we er een gehad hadden, werd die afgevinkt. Het hippe ontbijttentje, de malls. Elke dag maakte hij me vroeg wakker, hij had de vaart erin. ‘Zijn zware apneu maakte dat ik de hele week geen oog dichtdeed en in het vliegtuig terug heb ik alleen maar gehuild. Ik besefte: ik zit in de val – ik kan niet eens naar huis, ik ben getrouwd. ‘Hij schaamde zich voor de dure, mislukte week, maar kon er geen woorden voor vinden en er ook geen snoepje op leggen. Ik wilde terug naar de geborgenheid van mijn vader en mijn broertje, lekker slapen in mijn eigen bed, maar ik was iemands echtgenote en ging met hem mee. ‘In een vreemde stad waar ik nog geen kapper kon vinden, probeerde ik een nieuw leven op te bouwen en het was duidelijk dat ik bij hem niet voor hulp hoefde aan te kloppen. ‘Maar ik dacht: ik heb op mijn 15de het overlijden van mijn moeder overleefd, dus dit zal ook wel gaan. Ik richtte me op mijn werk. Ik oogstte waardering van mijn baas en collega’s, volgde trainingen waarin ik mezelf steeds beter leerde kennen, maar zodra ik thuiskwam was daar die vreemde man met wie ik nauwelijks nog contact had. ‘Ik implodeerde, mijn vrolijke zelf versplinterde, en mijn omgeving zag het wel maar zei niks. Want niemand wist de oplossing. Toegeven dat ik de grootste vergissing van mijn leven had begaan, kon niet. ‘Het succes op mijn werk zou nooit kunnen opwegen tegen de schande van een scheiding. Over mijn slaapproblemen praatte ik wel met anderen, maar nooit over de totale mismatch met deze man. Ook al had niemand me tot dit huwelijk gedwongen, en mijn vader al helemaal niet, het was toch of ik geen andere keuze had dan doorgaan. ‘Af en toe logeerde ik een paar weken bij mijn vader, om bij te slapen zei ik, maar dat ik thuis naar adem snakte zodra mijn man in de buurt kwam, daarover had ik het ook met hem niet. Hindoestaanse mannen praten niet. ‘Op een dag in 2021 zat ik in de auto, ik was bijna thuis toen ik merkte dat ik almaar rondjes bleef rijden om maar niet naar binnen te hoeven. Toen wist ik: dit moet stoppen. ‘Ik gaf mijn man vijf dagen om aan het idee te wennen, toen propte ik al mijn kleren in de auto en appte mijn vader: ik kom eraan, ik ga bij hem weg. Bang voor zijn reactie, wetend hoeveel pijn ik hem deed, kon ik alleen maar huilen toen ik zijn appje las: ‘Kan ik je helpen?’ ‘Samen met mijn broer sjouwde hij even later al mijn spullen naar binnen. ‘Neem mijn kamer met de boxspring maar’, zei mijn vader. En mijn broer zei: ‘Ga mee even boodschappen doen, je zult wel van alles nodig hebben.’ ‘Ik ben nu officieel een jaar gescheiden en zo blij met mijn besluit, ik straal weer. En toch, toen ik onlangs mijn nieuwe huis kocht, zei mijn vader: waarom wacht je niet tot je weer een man hebt? Toen viel ik voor het allereerst naar hem uit. ‘Vriendinnen en familie reageren allemaal hetzelfde: ‘Het komt wel goed met jou, je vindt wel iemand.’ ‘Goed?’, vraag ik dan, ‘het gaat al goed. Ik wil voorlopig geen man meer’. Maar het blijft lastig. Met mijn keuze om te trouwen dacht ik anderen blij te maken, het is moeilijk me van dat starre beeld te ontdoen. Van een man kun je scheiden, maar van je afkomst niet.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-geloofde-in-het-sprookjeshuwelijk-maar-de-dag-na-ons-trouwen-keek-ik-naar-het-kussen-naast-me-en-voelde-niks~b2428441/</guid>
      <pubDate>Thu, 14 Nov 2024 00:00:00 +0100</pubDate>
    </item>
    <item>
      <title><![CDATA[‘Mijn leven lang was mijn moeder mijn voorbeeld, nu zie ik haar terug in de vrouw van wie ik hou’]]></title>
      <description><![CDATA[<p>Willem (70): ‘Het was een uur of 11 in de ochtend. Een kleine vrouw kwam het station uit lopen, ze droeg een donkere jas. Dat moest haar zijn. We begroetten elkaar met een korte omhelzing, daarna liepen we door naar het iets verderop gelegen stadsplein en gingen zitten op een terras. ‘Het was weekend, mooi weer en ik voelde me ontspannen. Na een aantal langere relaties was ik alweer een tijdje alleen, al voelde dat niet altijd zo. Ik had genoeg vrienden om altijd iets te doen te hebben. Maar met een vrouw, meende ik, was het leven net iets completer. Dus waagde ik me weer op het datingpad. ‘We bestelden koffie en kletsten wat met elkaar, konden het meteen goed vinden en binnen een uur hadden we een afspraak voor de maandag erop. Weer later die week overhandigden we elkaar onze huissleutel en trokken naar Schiermonnikoog. Zo hadden zij en ik niet langer dan een paar dagen nodig om een stel te worden. ‘‘Was het liefde op het eerste gezicht?’, vroeg een goede vriend, ‘het lijkt erop dat je meteen verliefd was’. Maar van verliefdheid was geen sprake. We ‘levelden’ gewoon goed samen. Ik herkende veel van mijzelf in haar, onze levens hadden eenzelfde loop gehad. ‘Allebei waren we lang getrouwd geweest, een huwelijk waaruit kinderen waren geboren, we waren gescheiden en daarna hadden we een paar kortere relaties gehad. Zelfs onze kinderen leken in veel opzichten op elkaar, met een soortgelijke opleiding waren ze terechtgekomen in soortgelijke beroepen. ‘Haar huis bevestigde dat alles. Ik kwam in een smaakvol ingerichte woonkamer. De kleuren waren op elkaar afgestemd. Zandtinten met grijze accenten. Aan de wand hingen foto’s van haar kleinkinderen en foto’s die ze op haar reizen had gemaakt. ‘Waar hadden we het toch over, tijdens die eerste kennismakingsgesprekken? Letterlijk herinner ik het me niet. Het werk wat we deden, vrienden, kinderen, niets diepgravends of existentieels; alles wat gezegd werd droeg de belofte van een ongecompliceerde, comfortabele relatie. De vaart die het nam was niet onbesuisd, maar logisch. ‘Ze doet me weleens denken aan mijn moeder. Zij was ook een vrouw met smaak, en had net zo’n brede belangstelling als mijn geliefde nu. Bij vorige partners heb ik vaak wat moeten overwinnen. Zo was er de vrouw wier huis leek op een brocante en de vrouw die hoogsensitief was met wie discussies soms erg hoog opliepen. ‘Mijn leven lang was mijn moeder mijn voorbeeld, nu zie ik haar terug in de vrouw van wie ik hou. Op de feestjes bij haar thuis is het of ik in mijn eigen familie stap. Soms knipogen we naar elkaar als we vrienden zien die floreren bij de kibbelrelatie, we moeten er niet aan denken. ‘Als ‘thuiskomen’ het begrip is waarmee velen hun relatie definiëren, dan heeft dat voor mij een letterlijke betekenis. Herkenning van mijn eigen milieu. We hebben allebei in het onderwijs gewerkt, het is fijn uit te wisselen hoe we dat beiden hebben ervaren. ‘Ik heb nooit enige spanning, zenuwen of twijfel gevoeld in haar nabijheid. Zelfs niet in het prille begin. Al bij de eerste oogopslag wist ik wie ze was, dus konden we net zo goed meteen een weekendje weg. Het kon niet fout gaan en dat ging het ook niet. ‘Daarin zit ’m de schoonheid. In het nooit uitgepraat raken over het gezamenlijke en het gewone: in haar begrip voor mijn verleden, mijn heden en al mijn uitgesproken en onuitgesproken zinnen. ‘Ik ben nu 70, zij iets ouder. De minstens vijftien jaar die ons hopelijk nog resten, verwacht ik samen te zullen doorbrengen. En wat gaan we dan precies doen? Veel naar het theater, naar musea en op reis. ‘We zullen de levens leiden van mensen die al tevreden waren voordat ze elkaar ontmoetten en nu nog veel meer tevreden zijn. Mijn dochter verhuist binnenkort tijdelijk naar een ander continent, die gaan we natuurlijk opzoeken. En dat gaan we doen met mijn ex-vrouw en haar partner, met wie we het goed kunnen vinden. ‘Nu moet ik ineens denken aan afgelopen weekend. Hoe naadloos ze ook weer haar entree maakte in de vriendenclub met wie ik jaarlijks een paar dagen wegga. Blij liep ze voor me uit over de wallen van het vestingstadje waar we logeerden, enthousiast fotograferend. ‘Verliefd, zei ik die ene vriend, daar ben ik helemaal niet naar op zoek. Ook in eerdere relaties niet. Mijn huwelijk is destijds niet verbroken omdat de verliefdheid was verdwenen, maar omdat we allebei een andere kant op gingen en we de woorden niet meer konden vinden die nodig waren om elkaar te begrijpen. Het is zeer pijnlijk om uit elkaar te gaan als je een gezin hebt met kinderen, maar wij waren niet langer nieuwsgierig naar elkaar, dus moesten we stoppen. ‘De wens elkaar te begrijpen, is voor mij de essentie. Bij het romantische filmideaal van de meeslepende liefde denk ik toch vooral aan scènes waarbij ik de macht over het stuur verlies, dat lijkt me onprettig. ‘Zij en ik voelen ons verwant sinds de eerste slok cappuccino, daar op het terras om de hoek van het station. Ik hou van haar. We liggen tegen elkaar aan op de bank, werken de kranten door, lezen een boek. ‘En als je me vraagt: had je die liefde ook bij een andere vrouw kunnen vinden?, dan is mijn antwoord, ja, misschien wel. Maar dat maakt deze liefde niet minder mooi en uniek. Ik ben niet zo’n tobber, heb me nooit zorgen gemaakt of ik weer iemand zou ontmoeten na mijn laatste break-up. ‘Soms lees ik in een overlijdensadvertentie dat iemand dertig jaar weduwe is geweest, dan denk ik: hoe kan het dat je al die jaren nooit een ander bent tegengekomen? Dat begrijp ik niet. ‘Zolang je ervan uitgaat dat geen enkele relatie tegemoet kan komen aan al je noden, is het makkelijker gelukkig te zijn. Mijn ouders hadden precies zo’n harmonieus en opgeruimd huwelijk. In volle harmonie vervuld van liefde. ‘Daar heb je het weer, die parallel met mijn moeder. Mijn leven is een loop. In zekere zin kenden mijn geliefde en ik elkaar al vóór de eerste ontmoeting. De contouren voor onze relatie lagen klaar, we hoefden ze alleen nog maar in te vullen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/mijn-leven-lang-was-mijn-moeder-mijn-voorbeeld-nu-zie-ik-haar-terug-in-de-vrouw-van-wie-ik-hou~bfe36270/</guid>
      <pubDate>Thu, 7 Nov 2024 00:00:00 +0100</pubDate>
    </item>
    <item>
      <title><![CDATA[‘Het uitgangspunt van polyamorie vond ik zo mooi: elkaar het plezier gunnen, seksueel of niet’]]></title>
      <description><![CDATA[<p>Andrea (41): ‘In 2017 werd ik ontzettend verliefd op een collega, maar vreemdgaan past niet bij me. Ik heb nooit ook maar één keer met die man gezoend. Ik wilde en kon mijn vriend, degene die het dichtst bij me stond, niet bedriegen. Als vanzelfsprekend hadden mijn vriend en ik gekozen voor een monogame relatie, gevoelens voor anderen behoorden niet tot de deal. ‘En toen die toch ontstonden, ontbrak het aan woorden om mijn verwarring te delen. Hoe had ik moeten beginnen? Over wat niet bestaat, kun je ook niet praten. Ik had kunnen zeggen: ik ben verliefd. Hij zou hebben gezegd: zorg maar dat je ervan afkomt. De mogelijkheid dat je iets voor een ander zou kunnen voelen, was zo bedreigend dat we die niet onder ogen konden zien nu het zover was. ‘Rustig wachtte ik af tot de verliefdheid zou overgaan, maar dat gebeurde niet. De hele situatie beklemde me, ik voelde me als het ware platgedrukt tussen twee glazen platen. De monogamie waarmee wij leefden, gebood me te kiezen. Maar voor wie? Want tegelijk met het gevoel voor die andere man groeide ook het besef dat ik mijn vriend niet kwijt wilde. ‘Ik voelde heel veel liefde voor hem en voor al onze jaren samen, de veiligheid en stabiliteit die hij mij bood, en ik begon me af te vragen waarom ik eigenlijk niet van twee mannen tegelijk zou kunnen houden. ‘Beiden waren zo verschillend, de een kalm en evenwichtig, de ander spannend en opwindend, ze zaten elkaar totaal niet in de weg. Als ik met mijn vriend was, vond ik rust in de aangename routine, was ik met de collega, dan vergat ik weer even mijn vriend. ‘Maar gemeten langs de morele lat van onze relatie was mijn verliefdheid slecht en verkeerd en onbespreekbaar. De verliefdheid werd een obstakel en kwam tussen ons in te staan, zelfs al was er tussen die collega en mij nog steeds niks gebeurd. ‘Ik zag geen andere oplossing dan mijn 17-jarige relatie te verbreken en zo gooide ik iets weg wat heel kostbaar was. Ter wille van, ja van wat? Eerlijkheid, oprechtheid, wellevendheid? De behoefte mezelf in de spiegel te kunnen aankijken? ‘Toen een andere collega even later op het werk vertelde dat ze verliefd was geworden, was iedereen blij voor haar. Ik was net zo verliefd, maar als ik dat hardop had gezegd zou iedereen het hebben afgekeurd, want ik had toch een man.’ ‘Mijn vriend was verdrietig na de breuk, ook al voelde hij al langer dat het niet goed zat. Toen de collega bezet bleef, ben ik na een tijdje weer gaan daten. Van polyamorie had ik nog nooit gehoord. Dat veranderde toen ik een man tegenkwam die zei dat hij en zijn partner elkaar toestonden met anderen relaties aan te gaan. ‘Ik zag meteen de voordelen van een dergelijke constructie. Want als je samen afspreekt dat je binnen je relatie ook van anderen mag houden, kan een verliefdheid nooit meer een reden zijn voor een break-up. Voor mij, als licht ontvlambaar iemand, een uitkomst. ‘Deze man was leuk, intelligent, kunstminnend, maar de driehoek werd een chaos. Hij en zijn vrouw hadden zelf nooit hun grenzen gedefinieerd. Zij meende dat ze een constructie hadden waarbij je af en toe eens met een ander vrijt. ‘Dat mijn relatie met haar man op gelijk niveau stond als die van hen, hoorde niet bij haar plan, dus trok ik altijd aan het kortste eind. Om ons allebei te vriend te houden begon mijn lief – ons lief – te draaien en nam hij het niet zo nauw met eerlijkheid, terwijl dat nu juist een van de pijlers van polyamorie moet zijn. ‘Uit naam van de liefde en de vrijheid verzandden we ondanks alle idealen in een pijnlijke slordigheid, en ik beëindigde de relatie. Mislukt. Maar dat was mijn monogame relatie ook. Geen reden dus om meteen te stoppen met experimenteren met deze nieuwe relatievorm. ‘Ik belde een kennis van een vriend, van wie ik had gehoord dat hij en zijn vrouw ook polyamoreus leefden – in mijn eigen kring komt dat niet voor. Ik wilde van hem weten welke afspraken zij hadden gemaakt om het goed te laten werken. ‘Ik zei hem dat ik het uitgangspunt van polyamorie zo mooi vond: elkaar het plezier gunnen andere mensen beter te leren kennen, seksueel of niet. Hoeveel schoonheid zit er niet in elkaar die ruimte gunnen, elkaar niet in te metselen. En hoewel ik nog steeds niet overtuigd was van de werkbaarheid ervan, verloor ik me na een paar ontmoetingen met deze man en zijn vrouw voor een tweede keer in een driehoek. ‘Ik begreep dat ik deze keer meer moeite moest doen voor haar, zij was de schakel tussen mij en hem, het was belangrijk dat het tussen ons vrouwen goed zat. Maar ons contact werd naarmate de relatie langer duurde steeds moeizamer. ‘Onze bedoelingen waren goed en respectvol, maar als het erop aankwam was ik steeds het vijfde wiel. Hun agenda bepaalde of ik mijn geliefde kon zien. Op zijn verjaardag werd ik pas na heel veel gesteggel uitgenodigd, en toen bleek dat een feestje waar we de dag erna samen naartoe zouden gaan niet doorging, spraken we niet iets anders af, maar ging hij met zijn vrouw uit eten. ‘Na anderhalf jaar beëindigden we onze relatie. Hij kon het niet langer opbrengen zijn aandacht te verdelen, zei hij, en was net zo verdrietig als ik. Weer was het niet gelukt de onderlinge verhoudingen gelijkwaardig te krijgen. ‘Op dit moment date ik een leuke man die heel graag met mij en mij alleen iets wil opbouwen en ik vraag me af: zou ik nog steeds een goedwerkende polyamoreuze relatie verkiezen boven iets exclusiefs met hem? ‘Ik twijfel. Ik denk dat ik vooral de lucht die polyamorie me geeft zo aantrekkelijk vind. Ik heb geen behoefte aan spanning of seriedaten, dat is het allemaal niet – ik verlang juist naar een solide basis. Zo solide dat als ik over tien jaar toch ineens onbedoeld een andere man tegenkom, mijn partner en ik daar samen over kunnen praten. ‘De woorden die daarvoor nodig zijn, zou ik nu vast in potlood willen noteren, zodat we die straks als het gesprek daar is, meteen kunnen vinden.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-uitgangspunt-van-polyamorie-vond-ik-zo-mooi-elkaar-het-plezier-gunnen-seksueel-of-niet~b754b119/</guid>
      <pubDate>Thu, 31 Oct 2024 00:00:00 +0100</pubDate>
    </item>
    <item>
      <title><![CDATA[Geen leuke dingen doen, geen vakanties – hooguit seks. ‘Dat zullen we nog wel eens zien’, reageerde hij]]></title>
      <description><![CDATA[<p>Louisa (32): ‘Het was 11 uur in de ochtend, niet bepaald een tijdstip voor een date, maar zo beschouwde ik onze afspraak ook niet. We hadden elkaar ontmoet op een bdsm-platform, ik wilde eens zien hoe ik mezelf op dat terrein verder kon ontwikkelen en hij leek me een slimme, aardige man. ‘We zaten buiten op een bankje, ieder met een beker koffie, maar het gesprek kwam niet op gang. Het leeftijdsverschil van bijna dertig jaar nam meer ruimte in dan verwacht: hij was duidelijk een boomer bij wie alles voor de wind ging, ik de millennial die nog maar moet zien of ze ooit een huis kan kopen. Hij keek me rustig onderzoekend aan, alsof hij me wilde peilen, toen gebood hij me mijn zonnebril af te doen, ‘want dan kan ik je beter zien’. ‘Even later namen we afscheid en diezelfde dag nog stuurde ik hem een berichtje dat het gezellig was, maar dat ik het hierbij wilde laten. Laten we gaan eten, probeerde hij. Nee, zei ik, maar toch verwijderde ik niet al onze chats. Na twee weken stuurde hij opnieuw een bericht, waarin hij iets zei over een boek dat hij aan het lezen was, en hij stelde voor een drankje te doen. Prima, maar verwacht er niet te veel van, antwoordde ik. ‘Dit keer spraken we af in een strandtent. Ik droeg een rood jurkje. Van tevoren had hij foto’s gevraagd van al mijn zomerjurkjes, en deze uitgekozen. Even was ik bang dat hij zelf in een korte broek zou verschijnen, volgens de kledingcode van zijn leeftijdgenoten, maar toen ik me omdraaide zag ik een man in lange broek en sneakers, geen slippers. Hij lachte naar me en ik wist: dit wordt leuk. Wat dat ‘dit’ precies zou zijn, daarvan had ik geen idee. ‘Omdat meteen al vanaf het begin zo veel was uitgesloten – verliefdheid, een gezamenlijke toekomst, zelfs gedeelde vrienden – gaf dat de avond een onvoorspelbaar karakter, waardoor ik kon ontspannen. Er hing immers toch niks van af. Goed mogelijk dat we elkaar hierna nog één keer zouden zien voor een bdsm-spel, maar verder zouden onze levens gewoon hun parallelle gang gaan. Geen leuke dingen doen samen, geen vakanties – hooguit seks. ‘Dat zullen we nog wel eens zien, reageerde hij. Nadat iedereen om ons heen was vertrokken, zoenden we in het donker op het strand. Weer later spraken we af in een hotel en praatten over onze jeugd. Het werd gezellig, intiem, de verschillende leeftijdsfasen waarin we zaten bleken ook een voordeel te hebben: ik kon me makkelijk overgeven aan deze groeiende vriendschap, want ik zou toch nooit verliefd worden op een man die ouder was dan mijn vader. ‘Toen ik vertelde dat ik in de winter drie weken wilde weggaan, stelde hij voor een paar dagen langs te komen; diezelfde avond nog kochten we de tickets. Een vriendin, een van de weinige die ik over hem had verteld, reageerde verbaasd: ‘Je kent hem nog maar net.’ Maar ik haalde mijn schouders op en wist zeker dat het leuk zou worden. Liefde noemde ik het toen nog niet. ‘Hij vroeg me ook mee naar de Verenigde Staten, waar hij voor werk naartoe moest, en tijdens die roadtrip werd alles steeds intenser. Het ging allang niet meer alleen over seks. Elke avond deden we een drankje in weer een ander motel, zonder het gevoel te hebben dat we ons moesten aanpassen aan elkaar. Irritaties en teleurstellingen bestonden niet, ik hoefde me niet af te vragen of hij voldeed aan alle eisen die ik zou stellen aan een vaste vriend of de toekomstige vader van mijn kinderen, want dat zou hij toch nooit worden. Hij was getrouwd, zijn kinderen waren slechts een paar jaar jonger dan ik, maar dat vond ik eigenlijk wel een veilig idee. Maar dat juist in dit verraderlijke niemandsland een verliefdheid kon groeien, daar had ik geen moment op gerekend. Het gebeurde als het ware ongemerkt. We hadden fantastische avonden, geweldige seks, we hielden van dezelfde films en boeken en toen ik een conflict had op mijn werk, luisterde hij en hielp me een oplossing te zoeken. Hij vertelde me niet wat ik moest doen, maar met hem als klankbord voelde ik me een stuk zekerder worden. We maakten plezier over woorden die hij gebruikte en ik niet begreep en andersom; zo had hij geen idee wat ‘ghosten’ betekende en wat ‘in iemands dm sliden’ is. ‘Op een avond vertelde ik hem dat wat ik niet had verwacht, toch was gebeurd: ik was verliefd op hem geworden. We omarmden elkaar en hij zei: ik ook op jou. Verder is er niets veranderd. We dachten niet: nu willen we elkaar helemaal. Ik wist dat hij zijn vrouw nooit zou verlaten, daar is hij altijd eerlijk over geweest. Dat hij getrouwd is, is geen thema, hij belast me er nooit mee, en als ze belt als ik bij hem ben, loop ik altijd even weg. ‘Ons leeftijdsverschil vind ik wel nog steeds ingewikkeld. Maar ik houd mezelf voor dat leeftijd niet meer dan een concept is: hij is toevallig eerder geboren dan ik en gaat eerder dood. Ik zie hem als geliefde, sekspartner en soms als mentor. Ik ben opgevoed in soberheid: onderhandelen over een salaris, bijvoorbeeld, wordt in mijn milieu al snel als hebberig gezien, maar deze man leerde me dat het de normaalste zaak van de wereld is. ‘Sinds ik hem ken, durf ik zichtbaarder te zijn. En is elkaar stimuleren niet het beste bewijs van liefde? Soms is het moeilijk te zeggen ‘waar ik sta’ in deze relatie. Ik zou zijn kinderen willen ontmoeten, ik zou willen dat ik anderen kan laten zien hoe gelukkig wij samen zijn. We weten veel over elkaars wereld, maar overlappingen zijn er niet. Andersom maakt hij zich zorgen dat ik mijn vruchtbare jaren met hem verdoe; hij weet hoe graag ik kinderen wil. En vanwege die kinderwens date ik weleens met leeftijdgenoten, maar dat is lastig, want ik vind hem zo veel interessanter. ‘Het moet ooit stoppen, zeggen vriendinnen. Maar ik weet het niet. Nooit eerder heb ik me in een relatie zo gelijkwaardig gevoeld. En leeftijd en burgerlijke staat kunnen toch niet de enig doorslaggevende graadmeters zijn voor het succes van een relatie?’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/op-een-bdsm-platform-ontmoette-louisa-een-man-die-bijna-dertig-jaar-ouder-is-dan-zij~bbe0c8c6/</guid>
      <pubDate>Thu, 24 Oct 2024 00:00:00 +0200</pubDate>
    </item>
    <item>
      <title><![CDATA[‘Hij wilde niet settelen als een bijna-tachtiger, hij wilde jong zijn, vrouwen najagen voor het echt te laat was’]]></title>
      <description><![CDATA[<p>‘Serieus, mijn man was de allerlaatste van wie ik dit had verwacht. Hij was bijna 75, ik 64, we waren al 27 jaar bij elkaar zonder een vuiltje aan de lucht, toen ik op een zondagavond in oktober 2022 een zojuist verzonden appje op zijn telefoon vond: ‘hello my love’, met allemaal hartjes erachter. My love? Dat schrijf je toch alleen als je verliefd bent? ‘De vrijdag ervoor hadden we bij vrienden gegeten en afgesproken dat we met zijn vieren de Vierdaagse zouden gaan lopen, en die hele zondag hadden we als vroege voorbereiding een door hem uitgestippelde wandeling gemaakt. Het was heel gezellig geweest en het was fijn om weer een gezamenlijk doel te hebben, nadat hij een paar jaar de helft van iedere maand in Afrika had gewerkt. ‘Na de wandeling hadden we een fles wijn opengetrokken, ik had wat knabbeltjes en olijven op tafel gezet en we zeiden tegen elkaar: wat hebben we het toch goed samen, wat wonen we hier toch mooi, op deze geweldige plek aan zee. Ons huis hadden we in de jaren ervoor zelf gebouwd; ik had de dagelijkse leiding, maar iedere beslissing namen we samen en we waren het altijd over alles eens, van de kleur van de keuken tot de kraan in de badkamer. Ik herhaal: geen vuiltje aan de lucht. Wij leefden dezelfde droom. Wij zaten altijd op één lijn. Dat is het griezelige. ‘Toen in 2019 het huis af was, en hij nog steeds hele delen van iedere maand in Afrika zat, zei ik: ‘Ik kán het wel alleen, het leven hier, maar ik wíl het niet meer.’ En hij antwoordde: ‘Maar Dees, had het toch eerder gezegd, onze relatie is voor mij het allerbelangrijkst. Ik ga meteen voor een opvolger zorgen.’  In maart 2020 kwam hij definitief terug naar Nederland, mij van tevoren allemaal berichtjes sturend over hoezeer hij uitkeek naar deze volgende fase in onze fantastische relatie. ‘Nu staarde ik naar dat berichtje. Ik had zijn telefoon gepakt omdat de mijne leeg was, niet omdat ik hem ergens van verdacht. Maar ik wist meteen wie ‘my love’ was: een Afrikaanse jonge vrouw bij wie hij jaren geleden tijdens een zakenreis had gelogeerd. Ik vond dat toen al raar, helemaal toen hij vertelde dat hij de bank waarop hij twee weken had geslapen zelf had gekocht, omdat zij niks bezat. En toen hij contact was blijven houden en op Facebook had geschreven dat hij uitkeek naar hun volgende ontmoeting, was hij verbaasd dat ik daar iets van zei. ‘Hè, maar daar bedoel ik toch niks mee?’, zei hij. ‘Jij zoekt er iets achter wat er helemaal niet is.’ En schouderophalend haalde hij de berichtjes weer weg. ‘Mijn man was geen womanizer. Wat betreft de liefde was hij lang onzeker, in zijn leven heeft hij maar twee vrouwen liefgehad: zijn ex-echtgenote en mij. We hadden al lang geen seks meer, omdat hij dat niet wilde en ik me daarbij neerlegde. Ik vroeg hem weleens: ‘Mis je het niet?’ En dan antwoordde hij: ‘Nee joh, intimiteit is toch veel meer dan seks.’ En dan dacht ik aan al die uren die we genoeglijk samen doorbrachten, kletsend, wandelend, klussend, en moest ik hem wel gelijk geven. Het fundament onder onze relatie was zo ijzersterk, het kwam gewoon niet in me op dat er ooit iets kon misgaan. ‘Natuurlijk kende ik zijn grote liefde voor Afrika, en ja, toen die kavel in Zeeland voor het eerst ter sprake kwam, was zijn eerste reactie: ‘Daar wil ik nog niet dood gevonden worden.’ Maar om een of andere reden heb ik daar nooit op doorgevraagd. Een van de pijlers onder onze relatie was vrijheid. Daar was ik trots op. Ik begeleidde de bouw terwijl hij in Afrika zat; die gelijkwaardigheid en ondernemingslust, wie anders van onze leeftijd gaf die zo gul vorm? ‘Ik duwde hem zijn telefoon onder zijn neus. Hij zei niks, keek me aan. Nu, achteraf, denk ik: dit was het moment dat onze relatie kopje-onder ging. Niet vanwege dat appje of die kennelijke flirt met een andere vrouw, want ja, so what, maar omdat ik toen, daar om 8 uur op die zondagavond, veranderde van zijn vrouw in zijn moeder, en erger, dat misschien zonder het te weten al lang was. Ik werd in de rol geduwd van de kwaaie ouder die haar kind ter verantwoording riep en hij was de puber die zich van zijn moeder moest ontdoen om zijn vleugels te kunnen uitslaan. ‘De Vierdaagse (nota bene zijn idee), wandelingen plannen met Komoot, wijntjes drinken en nootjes knabbelen zijn activiteiten voor de 65-plusser met een vervuld leven, maar niet voor een man die tobt met een gevoel van achterstand en een paar uur vliegen verwijderd is van een stad waar zowel een werkgever als  een 34-jarige vrouw hem op handen dragen. Hij wilde helemaal niet de reizen maken waarvoor we ons werkende leven hadden gespaard, niet settelen als een bijna-tachtiger. Hij wilde jong zijn, vrouwen najagen voor het echt te laat was en katapulteerde zichzelf terug naar een deel van zijn leven waar ik hem onmogelijk kon volgen, want zelf had ik in mijn jonge jaren genoeg bedpartners gehad om nu gelukkig te kunnen zijn met mijn seniorenleven. Die zondag in oktober vertrok hij nog dezelfde avond naar zijn dochter. Hij bleef uiteindelijk drie weken weg, een ervan bracht hij door in Afrika. ‘Eenmaal terug liet hij bij de haastig ingeschakelde relatietherapeut weten dat hij toch echt met mij verder wilde, dat hij Afrika miste, niet die vrouw, welnee, dat was een hersenspinsel van zijn echtgenote. Maar al een maand later stuurde hij me een mail waarin stond dat hij besloten had nooit meer terug te komen en kort erna vierde hij kerst en zijn 75ste verjaardag met haar en begon hij haar voor te stellen als zijn vriendin. Acht jaar jonger is ze dan zijn jongste dochter. Hij schreef nog: ‘Je moet niet denken dat ik je heb ingeruild voor een jonger exemplaar.’ En ik kon alleen maar denken: zelfs je taalgebruik is anders. Ik blijf zijn keuze onbegrijpelijk vinden. Waarom nu, aan het einde van zijn leven? De kleinkinderen op wie hij zo dol was, ziet hij niet meer, zijn dochter wil zijn vriendin niet over de vloer. Alles is stuk. Waarom toch heeft hij zijn twijfel nooit met mij kunnen delen?’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hij-wilde-niet-settelen-als-een-bijna-tachtiger-hij-wilde-jong-zijn-vrouwen-najagen-voor-het-echt-te-laat-was~b725a4ba/</guid>
      <pubDate>Thu, 17 Oct 2024 00:00:00 +0200</pubDate>
    </item>
    <item>
      <title><![CDATA[‘Misschien waren we getrouwd, misschien was ik vader geweest. Mijn sociale onhandig­heid besliste anders’]]></title>
      <description><![CDATA[<p>Rob (74): ‘Ik zal een jaar of 30 zijn geweest toen ik haar ontmoette in een kroeg in Goes, waar ik haar enthousiast vertelde over een oecumenisch vormingscentrum waar ik graag kwam. Ze deden er aan sensitivitytraining: met je ogen dicht moest je door de ruimte lopen en af en toe iemand aanraken, bij een hand, of iets anders. Ze ging meteen in de aanval: ‘Wat? Ga je dáárheen? Je weet toch dat iedereen het daar met iedereen doet.’ ‘Mijn interesse was onmiddellijk gewekt. Ik vond haar morele opwinding amusant. Ze was stuurs en resoluut, ook toen ze even later vertelde dat ze ieder weekend met haar zus uitging, tot die verkering kreeg en nu elke avond met haar vriend voor de tv zat. ‘Haar afkeer van het burgerdom spatte van haar gezicht. Ze daagde me uit: over tien jaar spreken jij en ik af, precies op deze plek, en dan zullen we eens zien of jij met al je praatjes over sensitivity niet ook bent gezwicht voor een ingedommeld leven. ‘Later, bij de bushalte, vroeg ik of ik haar mocht kussen. ‘Ja. Toestemming’, antwoordde ze bits. Mijn fascinatie werd verliefdheid. Toen ze na een tijdje vertelde dat ze aan de pil was, dacht ik: dan gaat het nu zeker snel gebeuren. Op een avond kreeg ze haar ouders zover dat ze ons hun echtelijk bed afstonden en zelf naar de logeerkamer gingen. ‘Voorzichtig begon ik haar te zoenen, maar ze pakte mijn hand en legde die op haar kruis. ‘Wat doe je nu?’, vroeg ik, en ze antwoordde: ‘Anders kom je nooit ergens.’ Ze moet gedacht hebben: dan hebben we het maar gehad, jongens die geen seks krijgen lopen snel weer weg. ‘Ik was idolaat van haar, maar ook onervaren. Alle raadselen waarmee ze omhuld leek, mijn onbeteugelde verliefdheid en onwetendheid bleken een martelende combinatie. Het was duidelijk dat ze meer initiatief van me verwachtte. ‘Toen we eens naast elkaar over de dijk bij Yerseke liepen, zei ze fel: is dit nu wat je wilt? Ik had niet een halve meter tussen ons moeten laten, maar haar stevig tegen me aan moeten trekken. Een zoen vraag je niet, die steel je, was haar overtuiging. ‘En ook al school er achter die pinnigheid een grote engel, het werd me na een jaar toch allemaal te ingewikkeld. Ik schoot tekort en kreeg maar geen greep op wat ze van me verwachtte. We schreven elkaar brieven die ik altijd heb bewaard en schriftelijk hebben we het uitgemaakt, een andere optie was er niet, ook al had ik de correspondentie graag gecontinueerd. ‘Ze was een vrouw die me aan geen enkele andere vrouw deed denken, iemand bij wie ik me nooit verveelde en die mij met haar opmerkingen steeds op een ander been zette. ‘Ik weet zeker dat mijn nieuwsgierigheid groot genoeg was voor een leven lang, maar om die te transformeren in bevredigende antwoorden, had ik vragen moeten stellen, had ik mijn onzekerheden moeten uiten, had ik met haar moeten praten over wat zij allemaal had meegemaakt voor ik haar leerde kennen. ‘Ik had haar moeten vragen wat haar zo ongemakkelijk maakte als het ging over aanrakingen en seks. Zo had een berg van een relatie kunnen groeien, stevig genoeg om een groot gezin op groot te brengen, en iedere avond zouden wij tweeën weer iets nieuws te bespreken hebben. Dat wil zeggen: als ik maar had geweten hoe dat moest, praten. ‘Mijn ouders heb ik nooit betrapt op een normaal gesprek. Mijn moeder was huisvrouw en mijn vader was leerkracht en leed aan migraine. Hij zei altijd: zeg maar niks, dan kun je ook niks verkeerds zeggen. Ik heb nog steeds moeite met emoties, communicatie met anderen gaat me vooral goed af als het gaat over dingen ondernemen en doen. Behalve de vraag of ik haar mocht zoenen, heb ik haar nooit één vraag gesteld, en ik weet nog steeds niet waarom juist die vraag wel in me opkwam. ‘In haar brieven toonde ze zich heel gevoelig, maar toen de verkering stopte, hielden die op. En het gekke was: ik was niet eens verdrietig, het besef wat zij echt voor me betekende, kwam pas veel later. Ik leefde gewoon verder, werkte voor een verzekeringsmaatschappij, trok in de weekenden het strand op met een verrekijker en ging daarna de kroeg in met mijn maten. Maar ook al dacht ik niet vaak aan haar, ieder jaar wanneer ik een nieuwe agenda kocht, noteerde ik de afspraak die we tijdens onze allereerste ontmoeting voor over tien jaar hadden gemaakt. ‘Toen het zover was, ging ik ruim op tijd naar Goes en wachtte. Ze kwam niet, niet op het afgesproken uur, en ook niet in de uren erna. Wat ik precies voelde kan ik niet meer achterhalen, wel weet ik dat toen ik eenmaal die eerste stap had gezet, mijn verlangen haar te zien alleen maar groter werd. Dit was het moment waarop mijn onderbewuste rustig had gewacht. ‘Nu ik ouder was en wat korte relaties verder, lukte het me al iets beter mijn gevoel onder woorden te brengen, en daarmee werd alles helder. Ik hield van haar, zij was het met wie ik wilde leven. ‘Ik reed naar haar huis om alles uit te leggen. In Zierikzee, op het adres waarnaar ik mijn brieven had gestuurd, deed een wildvreemde vrouw open, maar haar ouders woonden nog op dezelfde plek. ‘Haar moeder keek me vol ongeloof aan: ‘Ben jij die jongen die toen met onze dochter...?’ ‘Ja,’ zei ik, ‘dat ben ik’. Ze kon me niet binnenlaten, verontschuldigde ze zich. Haar man was ernstig ziek. Toen zei ze: ‘Het spijt me, onze dochter heeft een einde aan haar leven gemaakt.’ ‘De frasen ‘gecondoleerd’ en ‘mijn deelname’ kwamen me hol voor, zonder veel te zeggen deed ik een stap achteruit, de deur sloeg dicht. Aan het einde van de straat stapte ik in mijn auto, onderweg reed ik naar de vluchtstrook en huilde zoals ik nooit had gehuild. ‘Hoeveel verdriet had ik haar kunnen besparen als ik meer interesse had getoond, wel had doorgevraagd, en niet zo gesloten was geweest. Ik had misschien haar pijn kunnen delen. Misschien waren we getrouwd, en keken we nu iedere avond samen tv. Misschien was ik vader geweest en zelfs grootvader. Maar mijn sociale onhandigheid besliste anders.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/misschien-waren-we-getrouwd-misschien-was-ik-vader-geweest-mijn-sociale-onhandig-heid-besliste-anders~b3396dcd/</guid>
      <pubDate>Thu, 10 Oct 2024 00:00:00 +0200</pubDate>
    </item>
    <item>
      <title><![CDATA[‘Van bdsm had ik natuurlijk weleens gehoord, maar daar was ik de vrouw niet naar, dacht ik’]]></title>
      <description><![CDATA[<p>Juul (55): ‘Ik heb tijdens mijn twintigjarige huwelijk weleens gedacht: hoe heerlijk zou het zijn als ik in bed even helemaal niets hoefde te doen. Als er niets van me wordt verwacht, geen prestaties, niet nadenken over wat de volgende handeling zal worden, mijn hand op zijn borst, of beter op zijn billen, wat wil hij. Nee, gewoon liggen en me overgeven aan wat de ander besluit met mij te doen. Het dagelijks leven is vol van verwachtingen en aannamen, ik verlangde naar uitlaatkleppen, naar ontspanning. Die continu sluimerende behoefte was als een wolk die ik zo nu en dan voelde passeren, nakeek, maar die ongrijpbaar bleef. Van bdsm had ik natuurlijk weleens gehoord, maar daar was ik de vrouw niet naar, dacht ik – en zelfs dat denken erover voltrok zich niet op een bewust niveau. Net als de meeste anderen associeerde ik bdsm bepaald niet met rust. Mijn man en ik hadden twintig jaar lang gewone, een beetje saaie seks, die ik nu als vanille zou bestempelen. Ik heb hem nooit gevraagd of hij me wilde knevelen of slaan, omdat ik simpelweg geen idee had dat dit de manier van leiding overdragen was waarnaar ik verlangde. ‘Maar toen ik na mijn huwelijk een man tegenkwam die tijdens de seks plagend een T-shirt over mijn ogen legde en me bij de polsen pakte en die boven mijn hoofd vasthield, voelde ik geen paniek maar juist ontspanning. Verrukking voelde ik ook, en opwinding en geilheid, maar die ontspanning, het niet langer zelf kunnen en hoeven besluiten of ik zou kijken of niet, of ik zou bewegen of niet, woog het zwaarst en voelde als een enorme ontdekking. ‘Wat lekker’, zei ik verbaasd en hij antwoordde: ‘O, als je dit lekker vindt, dan heb ik nog wel ergens een paar handboeien liggen, wacht, ik pak ze even.’ ‘Hij voegde eraan toe dat het hem zelf trouwens niet veel deed, dus het werd me duidelijk dat als ik de mogelijkheden van deze kalmerende superdrug verder wilde onderzoeken, ik mijn horizon moest verbreden. Ik maakte een account aan op datingapp Feeld, waar ik mannen vond die zich identificeren als meester, wat dus iets anders is dan de baas over een ander willen spelen. In bdsm is de Dom degene die de leiding heeft en grenzen opzoekt, maar daar nooit overheen gaat. Onvoorspelbaar, maar wel binnen de grenzen van de voorspelbaarheid. ‘Sinds negen maanden heb ik een andere vriend. Afgelopen weekend was ik met hem een weekendje weg, dorpjes bekijken, uit eten, borrelen in de lodge die we hadden gehuurd. We hadden afgesproken foto’s te maken voor het grote raam, ik met handboeien om en we flirtten met de gedachte dat anderen ons daar zouden kunnen zien. Ik nam verschillende poses aan en hij bediende de camera. Tot hij me zei op mijn knieën op de grond te gaan zitten, net zo lang tot hij zou zeggen dat ik weer mocht opstaan. Mijn knieën gingen steeds meer pijn doen, maar opgeven was geen optie. Dat is de afspraak. ‘Een keer, met een andere man, viel ik uit bed op de grond, daar schrok ik wel van, maar verder is er nooit iets gebeurd wat een Dom niet had voorzien. Hij bevredigde me met een vibrator, sloeg me tussendoor. Soms net iets te hard. Er zijn codewoorden. Oranje is: niet harder dan dit. Rood is stoppen. De overgave is dus altijd begrensd en speelt zich af op een terrein dat je van tevoren samen hebt gedefinieerd. Ik wil niet dat mijn hals wordt dichtgedrukt, ik zou dan binnen enkele seconden flauwvallen en dat vind ik gevaarlijk. Zijn hand tegen mijn hals, daar is de grens. Dat weet hij. ‘Die avond vorig weekend in het vakantiehuisje, bond hij me vast en pakte mijn favoriete zweep, een flogger: een zweep met brede leren stroken van 40, 50 centimeter lang, waarmee je kunt strelen wanneer je die zacht over het lichaam laat strijken, maar ook hard kunt uithalen. Met behulp van de flogger kom ik het snelst in mijn subspace, ofwel de plek waar ik mij als onderdanige het best voel. Het bewustzijn neemt af en ik kom in een soort trance waarin ik geen pijn meer voel. ‘Eerst zet ik me schrap voor de volgende slag, maar na een tijdje bereik ik een euforie waarin ik alles van grote afstand waarneem, ik lig bijvoorbeeld op mijn knieën in child’s pose, ik heb slapende benen, maar ik voel niks, ik voel niet eens het ritmische zwiepen van de zweep, alleen die roes. Ik zie geen kleuren, ik zie eigenlijk niks, het is als bijna in slaap vallen maar ook weer niet, mijn gedachten zijn stroperig. Ik weet me gekoesterd, er kan me niks gebeuren. Er is alleen nog het besef dat dit is waar ik het liefst ben, hier, gebukt onder deze zweepslag, uitgevoerd door deze man. De stroken leer zwiepen op mijn lichaam, maar de pijn verdwijnt. Hij verstaat de kunst mij met precies de juiste sterkte te slaan die nodig is om mij in die subspace te houden, zo’n vijf tot tien minuten lang. Pas als hij stopt houdt het op. ‘Die subspace zelf is niks seksueels, eerder te vergelijken met hoe je je voelt na anderhalf uur yoga, superrelaxed, alle dagelijkse gedoe weggeblazen. En zoals yoga de voorbereiding kan zijn voor meditatie, kan de subspace dat zijn voor heerlijke seks. Vorig weekend hadden we daarna seks. Maar dat gebeurt lang niet altijd. Waarom wil je dit, vragen vriendinnen, je kleden in leer en vinyl en je laten slaan, terwijl je overdag de keurige dame in bloesjes bent? En dan geef ik altijd dit antwoord: na een volle dag alle besluiten zelf te hebben genomen, is het fijn alles uit handen te geven. Ja, misschien is het wel zo simpel. ‘Met onze gedeelde interesse als een van de fundamenten, hebben we nu een relatie. In hem heb ik voor het eerst iemand leren kennen die voortdurend laat blijken dat hij me graag wil zien, zich voor honderd procent aan mij committeert. Het vastbinden, het slaan, zijn niet ruw. Hij checkt steeds of ik nog wel oké ben: een houding die hij niet aflegt als ik weer opsta, maar die zich uitstrekt over onze hele relatie.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/van-bdsm-had-ik-natuurlijk-weleens-gehoord-maar-daar-was-ik-de-vrouw-niet-naar-dacht-ik~bc4c025f/</guid>
      <pubDate>Thu, 3 Oct 2024 00:00:00 +0200</pubDate>
    </item>
  </channel>
</rss>
