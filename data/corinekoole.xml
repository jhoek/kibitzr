<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[Ingrid en Gerard vonden elkaar na ruim veertig jaar terug: ‘Het zoenen is even magisch en intens als toen’]]></title>
      <description><![CDATA[<p>Ingrid (60) uit Nederland: ‘Van die eerste avond op de kermis in het kleine Franse dorp Saint-Martin-de-Crau herinner ik me vooral het zoenen. Zoenen, zoenen en zoenen, iets anders deden Frank Zappa en ik niet. Ik herinner me vaag een muurtje waar we op zaten of tegenaan leunden, ik herinner me het café waar we elkaar voor het eerst ontmoetten, samen met mijn oudere broer en een vriend van hem, ik herinner me de houten stoelen op het terras, het zwijgen en kijken, afwachten, dat ik alles over me heen liet komen, en toen dus dat zoenen. Het verpletterende evenbeeld van de Amerikaanse zanger – hoewel er ook waren die hem op Boudewijn de Groot vonden lijken – was 23 jaar en kwam op de fiets uit Amsterdam. Ik was 15, woonde in een dorp in Brabant en was op vakantie met mijn broer en ouders. ‘Hoe anders was de wereld in 1978. Als met een vingerknip was het gebeurd en kon ik aan niemand of niks anders meer denken dan aan de veel oudere kunstenaar met de donkere krullen. En geen volwassene die ingreep. Mijn ouders lieten me gewoon met hem over de kermis struinen en toen ze daar even later zelf ook opdoken moeten ze iets hebben gezien van mijn plotselinge verstandsverbijstering, mijn instant-crush en ze trokken nog geen wenkbrauw op. Terecht, want hij maakte me gelukkig. Hij was lief, teder, respectvol. Hij logeerde op dezelfde camping als wij en de drie dagen die volgden werden een verlengstuk van die eerste avond, een lange roes waaruit ik het liefst nooit meer had willen ontwaken. Iedere dag kwam hij me netjes halen bij onze bungalowtent, beloofde mijn ouders me weer op tijd terug te brengen en weg waren we. Het zwembad op de camping bleek trouwens ook een ideale zoenplek. ‘Gesprekken hadden we niet, zonder praten redden we het prima. Tot hij een paar dagen later vertrok en we vergeten bleken onze nummers uit te wisselen. Op het moment van afscheid was ik even naar de wc en toen ik terugkwam was hij al weg. Mijn broer schrok van mijn geschokte gezicht. Hij dacht dat ik met opzet geen afscheid had willen nemen, omdat ik het er moeilijk mee had. Ook mijn ouders zagen mijn verdriet, of beter: pure paniek. Want waar en hoe zou ik mijn Frank Zappa, die eigenlijk gewoon Gerard heette, ooit terugvinden? Hij had de meest voorkomende Nederlandse achternaam die er was, en het enige wat ik verder wist was dat hij in een straat woonde in Amsterdam met ‘Utrecht’ erin. ‘Mijn broer kreeg medelijden en sprong op de fiets in de hoop hem in te halen, vervolgens namen we met zijn vieren de auto en reden via de binnenwegen alle campings in de buurt van Avignon af. Bij een ervan hebben we zelfs zijn naam nog laten omroepen, maar zonder resultaat. De dagen erna was ik ontroostbaar, ik kreeg geen hap meer door mijn keel, nooit eerder voelde ik me zo verdrietig. Niet dat ik in hem een grote liefde zag, ik geloof niet dat de woorden ‘voor eeuwig en altijd’ me iets zeiden toen ik zo jong was, maar dat zoenen beloofde iets, iets wat nog lang niet tot de bodem was uitgezocht. Dit fantastische woordenloze meebewegen. Als dit liefde was, dan was ik verliefd. Een week later, in Brabant, zocht ik op het postkantoor in het telefoonboek alle nummers met zijn achternaam in de Utrechtsestraat en Utrechtsedwarsstraat, ik belde ze allemaal, net zolang tot ik eindelijk zijn vader aan de lijn kreeg. ‘Eén keer heb ik hem nog opgezocht, in de herfstvakantie, en weer zoenden we ons een peilloze diepte in. Hij bleek een huisschilder, die met zijn fotocamera veel tijd doorbracht in Paradiso en in de Melkweg. Ik zat nog op de middelbare school. We verloren elkaar uit het oog, maar mijn hele leven is hij als een veenbrand in mijn lijf blijven zitten. Iedere man die ik tegenkwam, vergeleek ik onwillekeurig met Gerard. Ik heb diverse lange relaties gehad, maar ik ben nooit getrouwd. ‘In 2020 kwam covid en kon ik de onlinelessen van mijn sportclub alleen volgen via Facebook. En toen ik toch dat account had, kon ik het niet laten hem op te zoeken. Ineens zag ik de foto van de man uit 1978, die hij nostalgisch als profielfoto had ingesteld. Daar was hij, zwoele blik, woest haar, ja, mijn Frank Zappa dus. Het was of mijn lichaam wakker werd, een overweldigende zinnelijkheid bracht me terug naar de kermis van toen, in één klap werd ik weer dat meisje van 15 en voelde ik hoe ik in de jaren na hem ongemerkt was veranderd in een koele vrouw die anderen het liefst op een afstandje hield. Ik ontdooide, kreeg ontzettende zin hem te zoenen en al bij het tweede bericht dat we elkaar stuurden wist ik: nu laat ik hem nooit meer gaan. ‘Sinds twee jaar zijn we getrouwd. Hij is 69, ik 60. De eerste keer dat ik twijfelloos liefheb. Gisteren, toen we onkruid krabden in de tuin, naast elkaar op onze knieën, keken we elkaar even aan en voelde ik een groots en tevreden geluk. Die foto op Facebook was zijn lokroep. Het zoenen nog steeds even magisch en intens als toen.’ Gerard (69) uit Nederland: ‘In de zomer van 1978 was ik als 23-jarige huisschilder en hartstochtelijk amateurfotograaf met een vriend op fietsvakantie in de Camargue. Ik ging er met een telelens naartoe. Hagedissen, boomkikkers, schildpadden, alles legde ik vast. Soms vloog er zomaar een wolk flamingo’s over. Op de camping vol muggen, want de Camargue is een drassig gebied, ontmoette ik een jongen die af en toe een tochtje meefietste; de broer van Ingrid. Zo leerden we elkaar kennen. ‘Het hele gezin, vader, moeder, zoon, dochter logeerde in een grote bungalowtent. Ik haalde haar aan het begin van de avond op en bracht haar aan het einde weer netjes terug. We zoenden wat af, dat weet ik nog goed, maar aan de allereerste zoen, de allereerste blik of de eerste woorden die we wisselden heb ik geen bijzondere herinnering. Niet omdat mijn geheugen slecht is, maar omdat alles vanzelf ging, zonder nadenken, zonder plan. De eerste keer was eigenlijk een reeks eerste keren. Dat ze pas 15 was, drong niet tot me door. Ik vond haar leuk, ze had een mooie lach, prachtig kort haar, versleten spijkerbroek. Ik volgde simpelweg mijn gevoel en zij deed hetzelfde. En omdat niemand ons ter verantwoording riep, hoefden we wat we voelden niet onder woorden te brengen en konden we ons er gewoon aan overgeven. ‘We zaten op een muurtje in het dorp en zoenden, we gingen naar de kermis en zoenden, we gingen naar het zwembad op de camping en zoenden, alles even betoverend en intens. Al na een paar dagen kroop ze onder mijn huid, maar ik maakte me geen illusies, want zoals gezegd, ik had geen plan. Dit zou gewoon een vakantieliefde blijven, en dat was prima. Die tijdelijkheid maakte het tussen ons alleen maar nog vrolijker. En toen Ingrid op het moment dat ik weer naar huis ging niet te vinden was en we wegfietsten zonder gedag te zeggen omdat we de trein moesten halen, heb ik geen briefje voor haar achtergelaten. Thuis vertelde ik mijn vader over onze ontmoeting, toen pas merkte ik echt wat ze me deed, maar al snel was ik weer druk met mijn Amsterdamse leven in Paradiso en de Melkweg. ‘Meiden speelden daarbij geen grote rol. Ik heb altijd meer met jongens opgetrokken. Ook later ben ik nooit meer iemand tegengekomen bij wie alles zo vloeiend en hevig ging als toen met Ingrid. Ik ben twee keer getrouwd geweest, een keer twaalf jaar en een keer vijftien jaar. Mijn eerste huwelijk eindigde met een scheiding, het tweede met de dood van mijn vrouw. Het was een paar maanden voor haar overlijden toen ik in 2020 ineens een berichtje kreeg van Ingrid. Ik was verbaasd, en moest het even laten zakken. Het beeld van Ingrid als jong meisje en de herinnering aan onze zorgeloze dagen in Frankrijk botsten met mijn leven van dat moment, het 24 uur per dag van alles regelen en zorgen voor een chronisch zieke. ‘Toch heb ik ingestemd met een ontmoeting en toen ik haar zag, op het station van mijn woonplaats, kwam alles wat ik destijds had gevoeld weer terug. Ik gaf haar een kus en hoewel de timing van onze ontmoeting ongemakkelijk was en ik in de war raakte van de intensiteit van mijn hervonden liefde en me tegelijk schuldig voelde tegenover mijn vrouw, was ook nu het gevoel weer sterker dan de rede. Ik heb zelfs nog aan mijn vrouw verteld hoe verliefd ik was, ik kon het eenvoudig niet verborgen houden. En niet lang nadat ze overleden was, ben ik bij Ingrid ingetrokken. ‘Sindsdien heb ik nooit meer getwijfeld. Alles met Ingrid is een feest. We passen zo goed bij elkaar en doen alles samen. We zitten hand in hand in de tuin en hand in hand op de bank. We doen samen boodschappen: ik maak het lijstje en samen pakken we alles wat we nodig hebben uit de schappen. Het is verbijsterend dat iets wat meer dan veertig jaar zachtjes en geduldig heeft liggen broeien maar een klein vlammetje nodig had om te ontbranden. Alle tussenliggende jaren smolten in één keer weg. ‘Vorig jaar heeft ze me ten huwelijk gevraagd, zij die nooit eerder getrouwd is en nooit had willen trouwen. En ook dit aanzoek gebeurde zoals alles tussen ons, zonder omhaal. Op een gewone doordeweekse dag, tijdens het eten, bij wijze van spreken tussen twee happen door. En natuurlijk heb ik ja gezegd. Onze liefde is rijper dan in die dagen in Frankrijk. Op een of andere manier waarderen we elkaar nog meer, juist omdat we maar al te goed weten hoe het leven zonder elkaar kan zijn. We praten meer dan toen, natuurlijk, en onze gesprekken gaan over van alles, van het nieuws tot hoe gelukkig we zijn. Iedere dag is geweldig en begint hetzelfde: een van ons maakt koffie en neemt de twee bekers mee terug in bed. Dan zoenen we.’ Zomerliefde is een rubriek in Volkskrant Magazine waarin een zomerliefde van kort of langer geleden door beide lovers onder de loep wordt genomen. De liefde van nu is een rubriek in Volkskrant Magazine over seks en relaties.</p>]]></description>
      <guid>https://www.volkskrant.nl/volkskrant-magazine/ingrid-en-gerard-vonden-elkaar-na-ruim-veertig-jaar-terug-het-zoenen-is-even-magisch-en-intens-als-toen~bd4b94f1/</guid>
      <pubDate>Thu, 20 Jul 2023 00:00:00 +00:00</pubDate>
    </item>
    <item>
      <title><![CDATA[‘Meer dan een vakantieliefde zou het tussen ons nooit worden, want ik ging weer weg’]]></title>
      <description><![CDATA[<p>‘Toen ik Rick eind 2018 leerde kennen, werkte ik in Zuid-Taiwan. We hadden een Tindermatch en spraken af om samen te gaan eten. Veel verwachtingen had ik niet. Het laatste wat je van een man op doorreis kunt verwachten, is binding. En precies dat was de reden waarom ik hem wel wilde zien. Ik had een paar slechte ervaringen met mannen en was helemaal niet op zoek naar een grote liefde, ik wilde gewoon wat plezier. Rick was wat ik op dat moment nodig had: iemand die niet ingewikkeld deed, iemand met wie ik kon lachen en die niks speciaals van me vroeg. Zomerliefde is een rubriek in Volkskrant Magazine waarin een zomerliefde van kort of langer geleden door beide lovers onder de loep wordt genomen. ‘Regelrecht uit mijn werk ging ik naar onze afspraak. We hebben gegeten en spraken over van alles. Typische dinner talk: waar kom je vandaan, wie zijn je ouders, wat wil je allemaal nog doen in je leven? Rick was hard bezig een fulltime wereldreiziger te worden, hij was op weg naar Australië waar hij drie maanden zou blijven en Taiwan was een tussenstop. Hij was nieuwsgierig naar mijn land en de mensen die hij onderweg tegenkwam. Ik begreep heel goed dat ikzelf ook een van die mensen was. Dat vluchtige van ons contact maakte ook dat ik me niet anders hoefde voor te doen dan ik was. Ik was niet op date, ik at met een man uit Europa die net als ik een gezellige avond wilde. Van de mannen uit mijn eigen land had ik even mijn bekomst. ‘Ook toen bleek dat we het voor twee willekeurige passanten buitengewoon goed konden vinden, of toen bleek dat we dezelfde zwarte humor hadden en hetzelfde eten lekker vonden, heb ik geen seconde gedacht: ik geloof dat ik verliefd aan het worden ben. Kennelijk is verliefdheid iets waarvoor je toch enigszins open moet staan, om haar te kunnen voelen. Ik denk dat het goed mogelijk is te besluiten om de turbulentie, die beginnende liefde met zich meebrengt, gewoon niet toe te laten. Dat belette me overigens niet hem een paar dagen later mee te vragen naar mijn geboortestad Kaohsiung. ‘Ik had een halve week vrij en ging daar sowieso naartoe, en met hem erbij zou het weleens nog gezelliger kunnen worden. Zolang alles superrelaxed bleef, was ik gelukkig. Mensen komen en gaan, zoveel levenservaring had ik intussen wel, dan kon je de tussenliggende tijd maar het best zo fijn mogelijk invullen. Ik heb hem de stad laten zien, ’s avonds aten we op de avondmarkt en zongen we in karaokebars en langzaam, zonder dat een van beiden er de nadruk op legde, zelfs zonder me er expliciet op te verheugen, groeide de vriendschap. Ook toen hij verder reisde naar Australië bleven we contact houden, en toen hij terugkwam stelde ik voor een week naar Vietnam te gaan. Daar wilde ik altijd al eens naartoe, misschien konden we dat samendoen. ‘Goed plan, vond hij, en met het gebrek aan haast dat hem eigen was, stelde hij voor dan meteen een maand te gaan. Ergens halverwege die maand is de status van onze verhouding veranderd, en werden we als vanzelf van voorbijgangers vrienden en vervolgens vriend en vriendin. Ik zeg als vanzelf, omdat ik werkelijk niet meer weet hoe de transformatie van vrienden naar stel verliep, ook nu nog, jaren later, wordt onze liefde in hoge mate gekenmerkt door hechte vriendschap. Ik herinner me wel dat hij op een moment vroeg: ‘Waar staan we nou, hebben we nou iets?’, maar eigenlijk waren we toen allang een stel. Zijn vraag zocht alleen bevestiging voor wat er al weken was, en voor het gemak houden we de eerste dag van onze vakantie naar Vietnam aan als het begin van onze relatie. ‘Na terugkomst heb ik hem voorgesteld aan mijn ouders, wat fijn maar ook ongemakkelijk was, want ik breng nooit veel tijd met hen door. Vervolgens is hij in zijn eentje naar Nederland teruggegaan, en na een tijdje ben ik hem gevolgd en zijn we in Nederland getrouwd. Het gaat goed, ik ben gelukkig. Hij is zorgzaam en kan goed luisteren. Natuurlijk mis ik mijn land en mijn vrienden. Door covid ben ik al tweeënhalf jaar niet terug geweest. Maar hij is het waard. Toen het me moeite kostte werk te vinden in Nederland, deed hij alles om me op mijn gemak te stellen: maak je geen zorgen, neem je tijd. En toen ik werk had gevonden dat uiteindelijk niet bij me bleek te passen, reageerde hij opnieuw kalm, zonder oordeel, zonder vaderlijke adviezen. Hij koopt bijvoorbeeld iets lekkers voor me, en laat daarmee zien dat hij met me bezig is. ‘Dat makkelijke, ongecompliceerde van het begin zet zich door in ons huwelijk. Soms heb ik moeite met het leven in Nederland, al die mensen die altijd dezelfde vragen stellen, waar ik vandaan kom, wat we eten in Taiwan. Maar Rick maakt dat ik me veiliger voel dan ooit, een veiligheid die verdergaat dan knetterende verliefdheid. Zo verrassend hoe een oppervlakkige Tinderdate met iemand op doorreis het fundament bleek voor krachtige liefde.’ ‘Het besluit om wat te blijven hangen in Taiwan, berustte volledig op toeval. Zeven jaar eerder, in 2011, was ik er eens een dag geweest, en nu ik opnieuw op doorreis naar Australië was, wilde ik wat langer blijven. Ik had gehoord dat in Kenting, in het zuiden, een relaxte strandvibe hing. Dus reisde ik na mijn landing in Taipei daarnaartoe. En inderdaad, iedereen daar leek gemoedelijker, vriendelijker en hipper dan de mensen uit het noorden. ‘Al op een van mijn eerste dagen nodigden twee jongens me uit op een groot familiefeest aan het strand, waar iedereen lachend een praatje kwam maken en Engels wilde oefenen, en mij royaal opschepte van het geroosterde varken aan het spit. Hsuan-Hui leerde ik kennen via Tinder, dat ik op aanraden van een vriend gewoon voor de gezelligheid had aangezet. We spraken af in een Mexicaans restaurant, ze werkte in een hostel en had haar werkkleding nog aan: een rok en een bloesje. Ze lachte veel en had dezelfde droge humor als ik. Tot een uur of 1 ’s nachts hebben we samen doorgebracht. Toen ze wegging, vroeg ik: morgen weer? Ja, dat is goed, zei ze. ‘Alles aan haar ademde de hartelijkheid en vrolijkheid die me zo beviel aan het zuiden. Anders dan veel meisjes die ik kende in Nederland, datete ze zonder doel. Thuis hebben meisjes vaak al bij de eerste date een stip aan de horizon: trouwen, kinderen krijgen, en ook al wordt dat niet meteen zo uitgesproken, is het soms of je al meteen wordt beoordeeld op je geschiktheid als partner en je bereidheid vader te worden. ‘Hsuan-Hui en ik wisten allebei dat onze ontmoeting voor even zou zijn. Meer dan een vakantieliefde zou het tussen ons nooit worden, want ik ging weer weg. En op een of andere manier maakte dat de spontaniteit nog groter, we hadden niks te verliezen. Ik was de grote onbekende Europeaan uit een land waar ze nooit van had gehoord, en die ze desondanks met de grootste vanzelfsprekendheid en pret achter op haar scooter meenam naar allerlei barretjes. We hoefden elkaars verwachtingen niet te peilen, er waren geen verwachtingen. Wat er tussen ons was, bestond nu en morgen misschien niet meer. Er waren geen dubbele agenda’s, alleen deze ene: wat gaan we morgen doen? ‘Naarmate de tijd verstreek en mijn vertrek dichterbij kwam, raakten we steeds meer aan elkaar gehecht. Ik was blij toen ze voorstelde drie dagen samen naar haar geboortestad te gaan, Kaohsiung, ook in het zuiden. Haar verzoek kwam terloops. Ze had nog wat vrije dagen, vond ik het leuk mee te gaan? Daarna reisde ik volgens plan door naar Australië. De ongebondenheid die in het begin nog zo prettig voelde, begon te wringen. Ik miste haar. Ik hield van alleen reizen, dan hoefde ik niet elke stap te overleggen, maar in Australië hadden we dagelijks contact en toen ik haar drie maanden later weer zag en ze samen naar Vietnam wilde, heb ik meteen ingestemd. ‘Uiteindelijk hebben we daar een maand rondgereisd. Ineens deed ik van alles wat ik normaal nooit deed. Ik heb een hekel aan hiken, ontdek een nieuwe omgeving liever relaxed vanuit één plek, maar met haar werd trekken leuk. We liepen over de groene heuvels, langs watervallen. Zo ontspannen, zo gezellig. 24 uur per dag op elkaars lip, en het was alleen maar leuk. Terug in Taiwan moesten we wel toegeven dat wij allang de grenzen van vakantieliefde waren gepasseerd. Ook al hadden we geen idee waar en wanneer dat precies was gebeurd. Ze stelde me voor aan haar ouders, die ook al even makkelijk en hartelijk waren. Ik kon daar bij wijze van spreken gewoon de ijskast opentrekken, zonder bang te hoeven zijn voor onbeleefd te worden gehouden. Alles in die familie en dat land moedigde me aan me thuis te voelen. Het langzaam gegaarde buikspek dat haar moeder maakte, o, wat was dat goed. Twee jaar geleden zijn we in Nederland getrouwd, en vaak is het of ik met haar al het goede van Taiwan mee naar huis heb genomen. Nooit geweten dat je zo probleemloos met een vrouw kunt leven. Relaties associeerde ik altijd met verplichtingen, met wat je wel en niet hoort te doen. Waar ik bij vorige vriendinnetjes vaak het gevoel had dat ze me het liefst een halsband wilden omdoen, voel ik me nu in vrijheid gebonden. Wanneer ik een avond met de jongens de kroeg induik, wenst ze me alle plezier en vraagt niet eens hoe laat ik thuiskom. Ook al heeft ze het soms moeilijk hier. ‘Ze mist haar land, ze mist haar familie en vrienden. Ik help haar waar ik maar kan. Ik heb een scooter en een fiets voor haar gekocht en nu ze het niet naar haar zin blijkt te hebben op haar werk, probeer ik haar te helpen bij het vinden van een nieuwe baan. De leukste momenten hebben we als we allebei vrij zijn en we zomaar een eind gaan rijden. In de auto doen we vaak een spel, ik zit achter het stuur zit en zij bepaalt de richting. We rijden zomaar een kant op en zij zegt willekeurig: rechts en links. Vorige week kwamen we op die manier in Deurne terecht, waar toevallig net kermis was. We dronken een biertje en reden weer naar huis.’</p>]]></description>
      <guid>https://www.volkskrant.nl/volkskrant-magazine/meer-dan-een-vakantieliefde-zou-het-tussen-ons-nooit-worden-want-ik-ging-weer-weg~b3db105c/</guid>
      <pubDate>Thu, 27 Jul 2023 00:00:00 +00:00</pubDate>
    </item>
    <item>
      <title><![CDATA[‘Het leek ineens allemaal zo logisch – waarom hadden we dit niet eerder bedacht?’]]></title>
      <description><![CDATA[<p>Suzanne (59) uit Nederland: ‘Die zomer van 1990 mocht ik met twee stellen mee op een wandelvakantie door de Pyreneeën, Herre werd nummer zes van het gezelschap. Ik kende hem niet. Hij was drie jaar jonger dan ik, een vrolijk springerig type met een merkwaardige voorkeur voor mouwloze shirtjes waarin zijn dunne maar gespierde armen goed uitkwamen. Ik was single, hij ook, maar geen seconde zag ik hem als potentieel relatiemateriaal. Dat we samen een tentje deelden leek even vanzelfsprekend als onromantisch; een eigen tent dragen was veel te zwaar, 12 kilo was voor mij als onervaren hiker echt het maximum. Zomerliefde is een rubriek in Volkskrant Magazine waarin een zomerliefde van kort of langer geleden door beide lovers onder de loep wordt genomen. ‘De tocht leidde langs bergtoppen en diepe dalen, het was zwaar, soms stegen we in de eerste uren al 1.000 meter. Ik maakte me zorgen dat mijn lage tempo een last zou kunnen zijn voor de groep, en wanneer ik achterop dreigde te raken bleef Herre bij me. Onderweg kwamen we nauwelijks iemand tegen en kamperen deden we in het wild. Maar zo tegen de lunch werden we altijd beloond met een geweldig uitzicht, bloemen en zoemende bijen. ’s Avonds bleven Herre en ik meestal nog wat kletsen als de andere twee stellen naar bed gingen, we spraken over wat we wilden met ons leven, over de vriendjes en vriendinnetjes die we hadden gehad, eigenlijk over alle onderwerpen die je ook bespreekt met iemand op wie je verliefd aan het worden bent, maar van verliefdheid was absoluut geen sprake. Wanneer we naar bed gingen, ieder aan onze eigen kant, raakten we elkaar bij het uitkleden onvermijdelijk even aan, maar nooit voelde ik een siddering van erotiek of verlangen, en als ik hem vlak voor het slapen gaan met een zusterlijke kus op zijn wang goedenacht wenste, draaide ik me daarna om en was vertrokken. Voor hem was dat net zo. In zijn antracietkleurige hemd dat steeds smoezeliger en meer versleten raakte naarmate de trektocht vorderde, leek-ie ook niet bepaald bezig me te veroveren. Ik zweer dat de gedachte aan seks nooit bij me is opgekomen, hoe dicht we ook naast elkaar sliepen in dat piepkleine tentje. ‘Tot we na ongeveer een week overnachtten in het hooggebergte bij het Lac de Port-Bielh. Overdag was het snoeiheet geweest maar nu het donker werd, was het ijskoud. Ik had een veel te dun slaapzakje bij me en lag te klappertanden. De handdoek die ik als extra laag over me had gelegd, maakte geen verschil. Wil je mijn handdoek er ook bij, vroeg Herre. Nou, antwoordde ik, als je wat dichterbij komt liggen, kunnen we elkaar verwarmen. Nee, nog dichter. Maar dan kan ik mijn arm niet kwijt, zei Herre. Dat geeft niet, leg die maar over me heen, antwoordde ik. Ik was hem in de voorgaande dagen gaan zien als een jonger broertje met wie ik zo vertrouwd was geraakt dat ik vond dat ik hem dit wel kon vragen. ‘Maar toen we daar zo lagen en zijn mond mijn oor bijna raakte, zijn arm om me heen, begon er ineens van alles te verschuiven. Het was of ik beter voelde en rook, mijn hart ging fel tekeer. Ik hoorde zijn ademhaling en als vanzelf nam ik dat ritme over. Een wonderlijke alertheid overviel me, een soort tinteling voelbaar tot in de kleinste cel van mijn lichaam. Ineens had ik het heerlijk warm, maar slapen lukte niet. Alsof iemand me iets duidelijk wilde maken: hee, hoezo slapen, zie je het dan niet, dit is hem. Pak hem. Van gêne was geen sprake, dat zou een te groot zelfbewustzijn veronderstellen, alles was goed die nacht. ‘Toen draaide ik mijn hoofd naar hem toe en zoenden we. Heel stil om de anderen niet wakker te maken, hebben we de rest van de nacht gevreeën. Het leek ineens allemaal zo logisch – waarom hadden we dit niet eerder bedacht – en toen hij naar buiten ging om te plassen, riep hij me en hebben we in verrukking naar de Melkweg gestaard. De dagen erop werd mijn lage wandeltempo ineens een excuus om samen te kunnen achterblijven en ongezien door de anderen te zoenen, en soms deden we alsof we toevallig tegelijk iets zochten in het tentje. Dan kroop hij door de vooringang en ik door de achteringang en ontmoetten we elkaar in het midden. ‘Dat is nu meer dan dertig jaar geleden, ik ben die vakantie eerder naar huis gegaan vanwege een knieblessure, maar ik zie nog voor me hoe ik hem drie weken later de hoek om zag komen van mijn studentenflat. Het T-shirt nog meer versleten, zijn gezicht nog bruiner. We gingen zitten op mijn gammele bedbankje, zeiden niks en keken elkaar alleen maar aan. Acht jaar later zijn we getrouwd, onze kinderen zijn inmiddels 27, 24 en 22.’ Herre (56) uit Nederland: ‘Het was Suzannes oorschelp zo dicht bij mijn mond, die maakte dat we wel moesten zoenen, die avond in de tent aan het Lac de Port-Bielh. Een prachtig, klein, lief oortje met daaromheen korte zwarte krullen. Op dat moment waren we al een week onderweg. Samen met twee stellen onder wie mijn zus en haar vriend liepen we dwars over de Pyreneeën, de GR10, een zware tocht. Op mijn rug droeg ik 16 kilo, inclusief het Erdman Schmidt-tentje waarin wij met zijn tweeën sliepen. Ik was 23 en voelde me supersterk en jong. We kampeerden op open plekken in het bos zonder enige voorziening. ‘Die zomernacht aan het meer was het steenkoud, het vroor, gieren vlogen boven ons hoofd. Ik had haar mijn handdoek aangeboden voor wat extra warmte, maar het hielp niet. Toen zei ze: wil je tegen me aan komen liggen, dat scheelt misschien. En zonder nadenken gehoorzaamde ik en kroop naar haar toe. Ik voelde haar lichaam en werd verrast door een opwinding die ik nog niet eerder bij haar had ervaren. Mijn hart klopte zo luid dat ik bang was dat ze het zou horen, dwars door het textiel van onze slaapshirts en slaapzakken heen. ‘Toen we op vakantie gingen kenden we elkaar eigenlijk niet. Ik had haar slechts een paar keer gezien, tijdens een studentendemonstratie tegen Deetman (politicus Wim Deetman, ex-minister van Onderwijs, red.) en een keer bij een concert van Youssou N’Dour. Een stoere vrouw met een leren jack, maar met drie jaar leeftijdsverschil was ze veel te oud voor mij. En toch, nu met mijn mond bij haar oor, was het dat oor en haar geur die ik nog niet met alle vocabulaire van de wereld zou kunnen omschrijven, die me rustig maakten en onrustig tegelijk. Sorry, zei ik, waar laat ik mijn arm. Over me heen, zei ze. Zo lagen we tegen elkaar aan, rug tegen buik. In mij kolkte het. Langzaam draaide ze haar gezicht naar me toe, en toen zoenden we. Zo lekker, zo fijn, dat we dat de rest van de vakantie zijn blijven herhalen. ‘Bijzonder hoe een zoen je iets duidelijk kan maken. De hele week ervoor had ik achter Suzanne gelopen omdat ze moeite had om ons tempo bij te benen. Mij waren haar mooie gladde kuiten wel opgevallen, de groene broek die halverwege die kuiten ophield, maar ik voelde er niks bij. Wanneer je wandelt geef je elkaar weleens een hand of een duwtje, maar ook dan was er geen spanning te bespeuren. En als Suzanne zich uitkleedde in de tent, draaide ik me altijd even om. Maar ineens was het of na die zoen iets was omgewoeld. Zonder dat we het hadden gemerkt, bleek er iets opgebouwd wat ineens ontsnapte. ‘Al was er niet meteen de volgende dag sprake van een relatie. Ik had een wild studentenleven in Amsterdam, Suzanne woonde in Utrecht, we zouden wel zien, dacht ik, voorlopig was dit een heerlijk gevoel. Een tijdje hielden we het geheim voor de groep, onderweg treuzelden we met opzet, zodat de afstand tussen ons en hen groter werd en we tussendoor even konden zoenen. Een week later waren we bij de Pont d’Espagne, ik herinner me een plek in het bos waar de tent stond, we zaten met zijn tweeën op de grond, toen Suzanne me vroeg: hoe zit het nu eigenlijk, is het nu aan tussen ons? Ze had last van haar knieën, zou eerder teruggaan en wilde duidelijkheid voor ze vertrok. ‘Ik zat net met een kommetje water op schoot, wilde me scheren. Zij nam het mesje van me over en heel voorzichtig begon ze me te scheren. Het was de eerste en ik denk ook de laatste keer dat een ander mij schoor, maar zo voelde het niet. Het voelde vertrouwd, niet eng, ik was niet bang dat ze zou uitschieten. Ja, zei ik, natuurlijk is het aan. Dit was 1 augustus 1990. Zonder dat een van ons beiden op de knieën ging, begon toen onze relatie. Daags daarna vertrok ze en ook al belde ik wanneer ik maar kon vanuit een Franse telefooncel met muntjes, ik miste haar enorm. ‘Bij ons eindpunt aan de Middellandse Zee, drie weken later in Banyuls-sur-Mer, wachtte me een verrassing. Per poste restante had Suzanne een cassettebandje met liefdesliedjes gestuurd, het hoesje met de vis – haring noemde ze me – had ze zelf getekend. ‘Finally coming home-tapeje’, stond erop. Ik stopte het in mijn rode Sony-walkman en heb de hele terugreis naar niks anders geluisterd. This one goes out to the one I love zong REM. Totaal vermagerd door de lange tocht kwam ik een paar dagen later aan bij haar studentenflat. Ik drukte op de bel, hoorde haar ‘joepie’ zeggen door de intercom. We zijn meteen het bed in gedoken, een uitgesteld verlangen dat ontplofte. Nu, 34 jaar later, is onze relatie alleen nog maar sterker. Door allerlei omstandigheden zijn we na die ene voettocht zelden samen op vakantie geweest, maar die reis in 1990 is sowieso niet makkelijk te evenaren. We hebben veel meegemaakt, maar zijn elkaar nooit kwijtgeraakt en die tent hebben we nog steeds. Suzanne is mijn rots en ik haar haring.’</p>]]></description>
      <guid>https://www.volkskrant.nl/volkskrant-magazine/het-leek-ineens-allemaal-zo-logisch-waarom-hadden-we-dit-niet-eerder-bedacht~b15b3b8d/</guid>
      <pubDate>Sun, 16 Jul 2023 00:00:00 +00:00</pubDate>
    </item>
    <item>
      <title><![CDATA[‘Na dat zoenen ontstond een nieuw bewustzijn: o, er is kennelijk meer tussen ons’]]></title>
      <description><![CDATA[<p>Ria (71): ‘Ik kende Maurice al toen we beiden nog met onze vorige partners waren. Hij zat met mijn man op het plaatselijk mannenkoor en ik kookte iedere week op de avond van de repetitie, zijn vrouw was er dan ook bij. Er was niets meer tussen ons dan vriendschap, een vriendschap die dus ook nog eens gebaseerd was op het samen zingen van die twee mannen. Al die jaren heb ik nooit gedacht: wat een aantrekkelijke man. Nooit deelden we een veelbetekenende blik, een zweem van erotiek. De liefde van nu is een rubriek in Volkskrant Magazine over seks en relaties. ‘Toen mijn man van de ene op de andere dag niet meer wakker werd, ben ik meteen de volgende dag weer gaan werken. We waren heel lang samen, ik hield veel van hem, maar rouwen is zo zinloos. Ik organiseerde zijn begrafenis en zorgde dat ik van alles omhanden bleef houden. Is dat nuchter? Ik weet niet, nuchterheid heeft zo’n kille associatie; ik neem het leven zoals het is en dat heeft slechts gedeeltelijk met leeftijd te maken. Na de dood van mijn man stelde ik Maurice voor af en toe samen te fietsen. Zijn vrouw, geen fietsliefhebber, was daar niet blij mee. Maar met de hand op ons hart konden we haar verzekeren dat er niks speelde tussen ons. Waarom zelfs maar de gedachte daaraan toelaten en voeden? Ik ben de jaren voorbij dat drama een bitterzoete sensatie was, ik wil rust, geen stress. Niet verlangen naar iets wat onbereikbaar is. Kinderen zijn er bij mijn man en mij nooit gekomen, maar verdriet daarover heb ik eigenlijk nooit gehad. Ze waren er niet, dus miste ik ze niet. ‘Pas toen ook de vrouw van Maurice overleed en hij een paar maanden later aankondigde in zijn eentje een paar dagen weg te gaan, vroeg ik: hoe zou je het vinden als ik mee zou gaan? Nog altijd was er van broeierigheid geen sprake. We boekten twee kamers en hadden een geweldige week. Op een avond, na thuiskomst, zei ik: ‘Maurice, ik zou je zo graag eens lekker willen zoenen.’ Hij begon te lachen en zei niks. Zonder zijn antwoord af te wachten boog ik me voorover en zoenden we. ‘In de week ervoor hadden we hardop tegen elkaar gezegd dat we van elkaar hielden, maar nog steeds zonder romantische bedoelingen. Het was alsof onze vriendschap in beweging was gezet, langzaam voortschreed en ongemerkt een grens overging. Na dat zoenen ontstond een nieuw bewustzijn: o, er is kennelijk meer tussen ons. De zinnelijkheid opende een deur naar een wereld die niet alleen vele malen groter was dan de wereld waar wij ons tot dan toe samen bevonden, maar die bovendien nog veiliger, veelzijdiger, of zo je wilt, exclusiever en genereuzer was. ‘We wonen dicht bij elkaar, maar gaan niet samenwonen. Soms hint hij daarnaar, maar dat houd ik af. Ik ben gesteld op mijn vrijheid en ga ook graag in mijn eentje met mijn eigen vrienden op stap. Precies de helft van de week brengen we samen door. Van woensdagavond, wanneer mijn weekend begint, tot zondagavond. Ben ik verliefd? Ach, wat een vreemd woord vind ik dat toch. Houden van, ook al zo’n begrip waarmee allerlei verwachtingen een verhouding binnenwandelen. Toch appen we elkaar vaak: ‘Hou je nog van me?’ Of: ‘Ik hou veel van je.’ We menen dat, maar de ernstige gesprekken die in de naam van de liefde zo vaak worden gevoerd, daaraan hebben we geen behoefte. ‘Op woensdagavond komt hij binnen, dan omarmen we elkaar en blijven zo een tijdje staan, we kussen elkaar, eten samen en lezen wat of kijken televisie. De volgende ochtend worden we tussen 7 en 8 uur wakker, draaien onze hoofden naar elkaar toe en glimlachen naar elkaar. We pakken elkaars hand vast onder de deken. Even is er niets te horen. Dan vraag ik: koffie, yoghurt? En ik stap uit bed, en even later komt hij ook naar beneden. We bespreken wat we gaan doen, wandelen of fietsen. We hebben vaste routes voor beide, en vaak ook bedenken we wat nieuws. Het zijn niet eens de activiteiten zelf, maar de omlijsting ervan die mijn leven sinds het begin van onze relatie zoveel gezelliger maakt. ‘Nog tijdens het plannen, nog voor we zijn vertrokken, heeft hij me al een paar keer in het voorbijgaan aangeraakt en ik hem. Een kneepje in de schouder, een hand op een knie, een aai over een wang, het zijn fracties van seconden die zich de verdere dag zullen herhalen en die gedurende alle andere seconden en uren zullen resoneren. Onderweg lunchen we in een restaurantje, altijd naast elkaar, nooit tegenover elkaar, want dat is zo’n gesloten vorm. Dan pakken we elkaars hand. Zo fijn is dat. Zodra ik die hand in de mijne voel, word ik blij en vrolijk. Dan draait hij zijn gezicht weer naar me toe en glimlacht weer. ‘Tijdens het wandelen en fietsen zelf praten we bijna niet, beiden hebben we onze eigen gedachten. Vorige week waren we bij de abdij in Zundert, op het geluid van de kerkklokken gingen we naar binnen en allebei tegelijk slopen we weer naar buiten. Dat we dus allebei even lang daar wilden blijven, ook dat is weer fijn. De liefde in deze fase van mijn leven is me heel gunstig gestemd, kabbelend en oneindig comfortabel. Mijn man las nooit, Maurice wel, en dus hoef ik me nooit meer schuldig te voelen als ik aan het einde van de middag een boek pak. ‘Vorige week vroeg hij of ik mee wilde naar zijn geboortedorp, hij wilde me zijn geboortehuis laten zien, door zijn opa gebouwd. Bij het familiegraf herdachten we zijn moeder, ik keek naar hem, en was geraakt, dacht: dit is zijn manier om mij in zijn leven toe te laten. Door me dit alles te laten zien wijdt hij me als het ware in. Ik legde mijn hand op zijn schouder en keek naar de namen op de zerk. Hij is 80, geen idee hoelang we nog hebben samen. Vaak zeg ik tijdens een van onze fiets- en wandeltochten: als je ter aarde stort, laat ik je gewoon liggen hoor. Aan rouwen doe ik niet.’ Op verzoek van de geïnterviewde is de naam Ria ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/na-dat-zoenen-ontstond-een-nieuw-bewustzijn-o-er-is-kennelijk-meer-tussen-ons~b2e36eaf/</guid>
      <pubDate>Fri, 30 Jun 2023 00:00:00 +00:00</pubDate>
    </item>
    <item>
      <title><![CDATA[‘Ik was niet blind voor zijn problemen, maar ik dacht: ik kan hem wel aan’]]></title>
      <description><![CDATA[<p>Francien (57): ‘Elf jaar lang waren we samen, en ik heb uiteindelijk EMDR-therapie nodig gehad om over deze traumatische relatie heen te komen. Ik ben psychiater, mensen komen uit de wijde omgeving naar me toe om te worden geholpen, maar het contrast tussen mijn heldere professionele inzichten en de keuzen die ik maak in mijn privéleven is schril. Ik zou willen begrijpen waarom, of beter: ik zou willen dat ik eerder weerstand tegen hem had kunnen bieden. Alhoewel, ik hield van hem. Tijdens onze eerste nacht samen liet hij mij foto’s zien van een vrouw die hij achteloos zijn tennisvriendin noemde, maar met wie hij al twee jaar het bed deelde. En zij bleek niet de enige. De liefde van nu is een rubriek in Volkskrant Magazine over seks en relaties. Vanaf het begin was duidelijk dat deze man hield van aantrekken en afstoten. Hij had grote schulden, zakelijke conflicten, zijn broer sprak al jaren niet met hem, hij had een moeizame relatie met zijn enige dochter en hing extreem aan zijn moeder die hij dagelijks belde en met wie hij vaak op pad ging. Als psychiater zag ik dat hij kampte met een ernstige persoonlijkheidsstoornis, maar als verliefde vrouw negeerde ik alle rode vlaggen. Ik was niet blind voor zijn problemen, maar ik dacht: ik kan hem wel aan. Ik werkte hard, zag mijn drie kinderen om de week en in de weinige vrije tijd die ik had laafde ik me maar al te graag aan de spanning, seks en innigheid die hij mijn leven inblies. Vergeleken met hem waren andere mannen saai en voorspelbaar en na mijn huwelijk met de vechtscheiding was het fijn opgetild te worden, zelfs wanneer ik daarna van grote hoogte keihard op de grond viel. We wandelden, gingen op reis, kwamen veel in Antwerpen waar we onze vaste plekken hadden. Je kunt nog zo’n goeie psychiater zijn, maar als je zelf een belang hebt, ben je kennelijk net zo gevoelig voor aandacht en afleiding als ieder ander. Ik verloor het overzicht. Hij daagde me uit, noemde me bij mijn achternaam en maakte daar een zelfstandig naamwoord van: De M., larger than life, voegde hij er dan aan toe. Hij was niet geïntimideerd door mijn status, we waren aan elkaar gewaagd. Ik dacht in hem een gelijke te hebben gevonden, en op een parallel spoor was dat ook zo. Hij maakte grapjes die alleen ik begreep. Wanneer we naar de film gingen, discussieerden we na afloop over de manier waarop die was gemaakt en dan kreeg zo’n avond ineens meer kleur en diepte. Zijn tempo duizelde me en trok me weg uit mijn verstandige bestaan met zo veel verantwoordelijkheden. Op de beste momenten begreep ik hem beter dan wie ook. En waarom kiezen voor een stabiele 7 met een ‘gewone’ man als ik ook een 9 kon krijgen; die dagen met een 2 nam ik dan maar voor lief. De uitersten hielden me scherp en ik kende mijn grenzen, dacht ik. Maar intussen werd ik gek van woede wanneer hij bijvoorbeeld na een strandbezoek met zandvoeten het hele huis vuilmaakte en er vervolgens allemaal zand in bed lag. Het ontbrak hem aan wellevendheid, hij had geen respect voor conventies en wie dat wel had, was bekrompen en gek. Natuurlijk twijfelde ik voortdurend. Hij was ongrijpbaar en onbetrouwbaar, altijd druk en op pad maar dan ineens verraste hij mij weer met een geweldig geschreven mail. Andersom vond hij mij ook lastig. Wanneer ik een man-onvriendelijke opmerking maakte bijvoorbeeld waarin ik mij beklaagde over mijn ex. Hij trok altijd partij voor de man. En, naar later bleek, tegen de vrouw. Op een dag zou hij me opzoeken op een congres, ik had me verheugd op samen eten en logeren in een hotel. Maar onderweg bleek dat hij zijn telefoon bij een klant was vergeten, hij moest terug en kwam uiteindelijk pas om half 11 ’s avonds aan. Dat gedrag was kenmerkend. Zijn werk ging altijd voor, afspraken kwam hij niet na, en achteraf verdraaide hij de feiten. Hij zag andere vrouwen zonder daar eerlijk over te zijn, want ‘wat niet weet wat niet deert’. Toch bleef ik aan hem hangen. In een poging hem aan me te binden, heb ik zelfs een huis voor hem gekocht. Bizar. Dat staat nu te koop, een prachtig monumentenpandje. Zolang elke ruzie uitmondde in een geweldig vrijen, was het of we telkens weer met een fris gemoed opnieuw konden beginnen. Op elke down volgde een nieuwe up. Tot afgelopen zomer. Tijdens een hoogoplopende ruzie waarin hij mij gestoord en ziek noemde, verbrak ik de relatie. Om bij te komen ging ik een week later met mijn kinderen naar Antwerpen, en ineens stond hij voor mijn neus. Wij zaten te ontbijten in het leuke cafeetje waar wij samen ook altijd kwamen en doodgemoedereerd kwam hij binnenlopen met een vrouw die al langer achter hem aan zat. Er volgde een enorme scène waarbij mijn dochter hem voor van alles uitschold, maar hij bleef kalm en beweerde dat alles mijn schuld was, ik had het immers uitgemaakt. Op sociale media lees je de laatste tijd meer dan ooit over narcisten. Het patroon is telkens hetzelfde: je wordt vernederd, opzijgezet en weer op een voetstuk geplaatst. Ik ken het gedrag maar al te goed van cliënten uit mijn praktijk. Maar na die krankzinnige ruzie in Antwerpen heb ik hem na wat heen en weer getrek gewoon weer binnengelaten. Hij zei: ‘geen enkele vrouw kan tegen jou op, je bent de grootste vis in de zee.’ En niemand zal misschien begrijpen dat een slimme psychiater als ik zich daardoor laat lijmen. Ze klinken goedkoop, die woorden, maar toch kwamen ze op dat moment als geroepen. Dat ik uiteindelijk toch met hem heb gebroken, was ook voor mij onvermijdelijk. Maar zijn woordgrapjes, de gedeelde gewoonten, het feit dat ik altijd meteen begreep wat hij bedoelde, maken dat ik hem nu nog steeds zo vreselijk mis en iedere dag om hem huil. Hij vindt vast dat ik alles aan mezelf te danken heb, dat vind ik moeilijk. Hij heeft nooit verantwoordelijkheid genomen voor zijn eigen aandeel en zal met niemand ooit een gezonde relatie kunnen hebben. Maar ik ga weer verder en verander – heel langzaam maar toch – in de vrouw die ik was voor deze, wat zo populair ‘toxische’ relatie wordt genoemd.’ Op verzoek van de geïnterviewde is de naam Francien ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-was-niet-blind-voor-zijn-problemen-maar-ik-dacht-ik-kan-hem-wel-aan~bc4386cd/</guid>
      <pubDate>Fri, 23 Jun 2023 00:00:00 +00:00</pubDate>
    </item>
    <item>
      <title><![CDATA[‘Ik kende simpelweg maar één vorm van leven, en dat was samen met hem, zo zou het altijd zijn’]]></title>
      <description><![CDATA[<p>Johanna (53): ‘In 1990 ben ik getrouwd met een man die me 24 jaar later als een donderslag bij heldere hemel zou verlaten. Ik was 19 en had de verwachting dat mijn huwelijk een grote romantische droom zou worden, ruim voorzien van oranje zonsondergangen, kaarslicht en wandelingen door nieuwe steden waarbij we steevast elkaars hand zouden vasthouden. Dat werd het allemaal niet, maar symbiotisch was ons huwelijk wel. Je zou kunnen zeggen dat het niet goed uit te maken viel waar de een begon en de ander eindigde. Mijn man hield van Video 8-camera’s en samen gingen we bijna ieder weekend naar beurzen om die camera’s te zoeken. We hielden beiden van fotografie en kochten allebei dezelfde fiets, en als ik geen zin had in een tochtje bleef hij ook thuis, want ‘alleen was zo ongezellig’. In de auto zat hij achter het stuur, ik reed nooit. De liefde van nu is een rubriek in Volkskrant Magazine over seks en relaties. ‘Achteraf zou je misschien kunnen zeggen dat mijn man een ontsnapping was uit het gezin waar ik opgroeide, maar dat doet ons huwelijk tekort, het was geen mislukking. Het zat anders. Al die 24 jaar heb ik me bijvoorbeeld nooit afgevraagd of ik gelukkig was. Met een vanzelfsprekendheid die symbiotische mensen kenmerkt deden we alles samen. Zonder enige twijfel, zonder de behoefte onze eigenheid te ontwikkelen. Pas toen we tegen het einde van die 24 jaar verhuisden naar een ander deel van het land en hij daar maar geen werk vond, zodat hij gedwongen was vier uur per dag te reizen naar zijn werk en in de weekenden totaal uitgeput was, groeiden we steeds meer uit elkaar. Maar echt zorgen over mijn huwelijk maakte ik me nog steeds niet. Ik kende simpelweg maar één vorm van leven, en dat was samen met hem, zo zou het altijd zijn. ‘Dus toen hij zijn vertrek aankondigde, was ik radeloos en boos. Ik voelde me vernederd. Niet omdat ik hem iets kwalijk nam, niet omdat hij al die jaren een stempel op mijn leven had gedrukt en me nu liet vallen. Nee, zelfs toen hij aan het begin van onze relatie eenzijdig het besluit nam dat wij geen kinderen zouden krijgen, omdat hij dat niet wilde, legde ik me daar gewoon bij neer, als de helft van de Siamese tweeling die we waren. Toen hij wegging was ik dus niet wanhopig over gemiste kansen tijdens ons huwelijk, maar ik was wanhopig omdat ik me zonder hem geamputeerd voelde; tot niets in staat. ‘Hoe deed je dat, alleen leven? Hoe begin je met het nemen van eigen besluiten als je bijna een kwarteeuw gewend bent geweest om alles, tot aan de boodschappen aan toe, samen te bespreken en je voor je huwelijk eigenlijk nog een puber was? Ik had altijd volgens gedeelde gewoonten geleefd. Ik kan me niet herinneren dat ik hem wat het krijgen van kinderen betreft ooit op andere gedachten heb proberen te brengen. Ik kom uit een gezin van zes, kinderen waren een vanzelfsprekendheid, maar zijn prompte besluit maakte me alleen maar verliefder, want wat was hij autonoom. Later dacht ik: hij trekt wel bij, maar toen dat niet gebeurde, liet ik het erbij zitten zonder ook maar een splinter bitterheid of rancune. Het beeld dat ik als 19-jarige had van ‘samen één’, heb ik eigenlijk al die jaren niet bijgesteld, alles ging prima zo. Geen kaarslicht, wel gedeelde hobby’s. En toen hij weg was, heb ik maandenlang met gebogen hoofd over straat gelopen, bang dat iedereen zag dat ik niet de moeite waard was om oud mee te worden. Want dat was verdorie toch het grootste wat een mens kan bereiken: een ander naast je, een heel leven lang. Mijn moeder is mijn vader na hun scheiding nooit vergeten en na zijn overlijden eiste ze een plek op de eerste kerkbank, naast zijn weduwe. Trouw als overtuiging, maar ook uit gewoonte. Op een dag, een paar maanden na de scheiding, liep ik in de Xenos. Wat het ermee te maken heeft weet ik niet, maar ineens merkte ik dat mijn schouders niet langer opgetrokken en gespannen waren, maar losjes naar beneden hingen, mijn ogen waren niet langer terneergeslagen maar durfden anderen recht aan te kijken. Ik was op zoek naar een wandklok, en vond er een met een tekst op de wijzerplaat: enjoy the day. En precies dat was wat ik ging doen, nam ik me voor. Ik rekende af en hing hem in de keuken en begon vol nieuwe moed te daten, nog steeds vanuit de overtuiging dat wie geen vaste partner heeft, een beetje sneu is. Dat de mens niet is bedoeld om alleen door het leven te gaan. Dat een relatie er nu eenmaal bij hoort. Veel van de mannen die ik ontmoette zochten zekerheid. Er waren er die op maandag al voor het weekend erop wilden afspreken, mannen die erop zinspeelden dat wanneer het tussen ons zou ‘klikken’ we elkaar wellicht zelfs ieder weekend zouden kunnen zien, dan hoefden we nooit meer afspraken te maken. Er waren mannen met honden, die niet langer dan een paar uur van huis konden, er waren mannen die met mij en hun hond over het strand wilden lopen, maar dat vond ik net zoiets als samen boodschappen doen en daar was ik inmiddels overheen gegroeid. En er waren mannen met schoolgaande kinderen die nooit spontaan konden afspreken. Maar ik wilde geen rekening meer houden met agenda’s van anderen, en alleen degenen die dat snapten bleven over. Het lag niet aan die mannen, die waren leuk en sexy. Maar ik bleef telkens net iets verliefder op mijn nieuwe vrijheid. Ik ontdekte hoe heerlijk het is om zelf achter het stuur te kruipen en waar ik maar wilde naartoe te rijden. Als ik een nieuw bed wil, koop ik er een en hoef ik niet eerst te overleggen: goh, schat, wat zullen we doen en wat wil jij, een hard matras of een zachtere, of zullen we een bed doen met één helft zachter dan de andere? Nee. Ik scharrel wat online, en hup, bestel er een, en heerlijk dat ik erin slaap. Sinds een tijdje date ik helemaal niet meer. Ik zie genoeg mannen maar hoef nooit meer een relatie. Enjoy the day!’ Op verzoek van de geïnterviewde is de naam Johanna ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-kende-simpelweg-maar-een-vorm-van-leven-en-dat-was-samen-met-hem-zo-zou-het-altijd-zijn~ba04e58c/</guid>
      <pubDate>Sat, 17 Jun 2023 00:00:00 +00:00</pubDate>
    </item>
    <item>
      <title><![CDATA[‘Die maffe Zwitserse heeft mijn beeld van vrouwen voorgoed veranderd’]]></title>
      <description><![CDATA[<p>Sven (62): ‘Ik was net afgestudeerd als verpleegkundige en stond op het punt te beginnen aan een nieuwe baan, maar eerst wilde ik nog op reis. Niet op vakantie, maar op wereldreis. Via Bangkok ging ik naar een klein paradijselijk Thais eiland om energie en moed te verzamelen voor mijn volgende stap naar Australië. Die eerste maanden vond ik het reizen behoorlijk stressvol. Ik was 31 en nooit eerder zo lang alleen op stap geweest. Geen dag was hetzelfde, geen dag zonder avontuur en gevaar. Een keer was ik samen met andere jongens bijna vermoord, maar op de boot naar Koh Phangan viel alle spanning van me af. Ik had goede verhalen gehoord over dat eiland, je slaapt er in hutjes op het strand en ’s avonds eet je varken van het spit. ‘Op het achterdek keek ik naar het steeds kleiner wordende land en verheugde me op de rust en strand en zee, toen ineens een grote blonde vrouw naast me kwam staan. Ze moet zeker 1 meter 80 zijn geweest, want ze was minstens zo lang als ik. ‘There is a connection between us’, zei ze, zonder verdere introductie. Ik was verbijsterd, een wereldreis was een groot avontuur van ontmoetingen, maar deze zin had ik nog nooit iemand horen uitspreken. Ik wist niet of ik moest lachen of luisteren naar wat ze nog meer te vertellen had. Ik keek opzij, haar gezicht toonde geen spoor van ironie. De liefde van nu is een rubriek in Volkskrant Magazine over seks en relaties. Ze bleek boeddhist te zijn en op weg naar een klooster. Wat voor connectie hebben we dan volgens jou, vroeg ik, je kent me niet. Maar dat was in haar ogen een futiliteit, want de connectie was natuurlijk spiritueel. Haar blik was zacht toen ze vertelde dat ze uit Zwitserland kwam, maar al lang in Thailand woonde. Op een of andere manier sprak haar rust me zeer aan; de rust waarvan ik had gehoopt dat mijn reis me die zou brengen maar waarvan tot het aan boord gaan van de veerboot weinig sprake was. ‘Of ik haar knap vond kan ik niet eens zeggen. De aantrekkingskracht – mocht ik die op dat moment al gewaar zijn geweest, want dat weet ik niet meer heel zeker – zat hem in haar evenwichtigheid. Ze had iets weg van een haven. Zelf had ik net voor mijn vertrek een leuk meisje in Nederland leren kennen, met wie het best weleens serieus zou kunnen worden, maar een verdere kennismaking was abrupt verbroken door mijn vertrek. Hoe exotisch de steden en subtropische landschappen onderweg ook, er was altijd een onderstroom die mij deed verlangen naar huis, naar haar. Het was voor het eerst dat ik zoveel voor een meisje voelde, en ik vroeg me af of dit soms betekende dat ik verliefd was op de vrouw van mijn leven. Na twee uur meerden we aan, en namen de blondine en ik afscheid. Zij ging kloosterwaarts en ik ging met twee Nederlandse meisjes die ik al eerder had leren kennen richting strand, waar we alle drie een hutje huurden. Maar de volgende dag, na een droomloze en verkwikkende nacht, stond ze ineens voor mijn neus. Met loshangend haar tot halverwege haar rug, in een wijd gewaad en op slippers. Gemengde gedachten botsten en streden om een plekje op de eerste rij, maar wat won was het vleiende gevoel van exclusiviteit dat ze me gaf. Deze vrouw had haar best gedaan mij tussen al die strandhutjes te zoeken en had me gevonden. En ineens kwam de man in mij naar boven – ik kan er wel andere woorden aan geven, maar die kloppen niet. Ik was gefascineerd, deze vrouw wilde mij, alsof er op die boot en op dit eiland niet honderden en honderden andere mannen rondliepen. En ik wilde haar. ‘Ze pakte mijn hand en samen liepen we de zee in. Ik voelde de ogen van de twee bevriende Nederlandse meisjes prikken in mijn rug. Ik had hun verteld over de wonderlijke ontmoeting op de veerboot, we hadden er samen wat om gelachen, en ik had hun gezegd dat mijn hart was vergrendeld, vanwege dat meisje in Nederland. En nu liet ik me zomaar die zee inleiden, er zat eenvoudigweg niks anders op. Ik had geen andere keus dan afwachten wat er zou gebeuren. Een paar meter van de kust stond een rots, we liepen eromheen en kwamen buiten het zicht van de badgasten. En toen we in een rustig deel van de branding waren met alleen ons tweeën, legde zij mij met een draai half in het water. Gedachten zweefden als kleine onschuldige wolkjes door mijn hoofd, ik had twee maanden kuis geleefd, trouw aan een meisje dat ik eigenlijk nog helemaal niet kende, wat kon het voor kwaad me te laten verrassen, was dat niet waar deze hele reis voor bedoeld was? ‘We zoenden. Ze ging boven op me liggen en in de golven hadden we elkaar lief. Ik geloof niet dat iemand ons heeft gezien en was dat wel het geval, dan had ik gewoon mijn ogen dichtgeknepen. Het water en het zand waren warm, een half uurtje hebben we daar roezig gelegen, en langzaam maar zeker, vezel na vezel, raakte ik bij zinnen. Het ontwaken begon zo’n tien minuten na de daad, zoals een stuk vlees uit de vriezer beetje bij beetje ontdooit door de toestromende lucht, zo nam de wroeging het over van de lust. Ja, het was een geweldige vrijpartij geweest, op een geweldige locatie, maar met welke mannen had deze vrouw nog meer onveilige seks gehad de afgelopen weken? Was haar magische zin op de veerboot niet gewoon een spectaculair goed getimede openingszin? En mijn meisje in Nederland dan? De volgende dag kwam ze opnieuw aanlopen. Mijn hart bonkte. Ze belichaamde onweerstaanbare vrijheid, maar de rots zijn we niet meer omgelopen. Ze vertelde plompverloren dat ze haar lichaam gaf aan behoeftige Thaise monniken, en ineens vloeide het gevoel van exclusiviteit weg. ‘Nu, jaren later, zijn mijn gedachten aan haar alleen maar positief. In het streng christelijke gezin waar ik opgroeide, was de man de baas en de vrouw volgde. Deze maffe Zwitserse leerde me hoe fijn het is als de rollen zijn omgedraaid. Zij heeft mijn beeld van vrouwen voorgoed veranderd. Het meisje in Nederland, dat later mijn vrouw zou worden, moet dat hebben gemerkt.’ Op verzoek van de geïnterviewde is de naam Sven ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/die-maffe-zwitserse-heeft-mijn-beeld-van-vrouwen-voorgoed-veranderd~b516bea0/</guid>
      <pubDate>Thu, 8 Jun 2023 00:00:00 +00:00</pubDate>
    </item>
    <item>
      <title><![CDATA[Waarom zou Pauline overal iets achter zoeken? Ze had tenslotte een heel attente man]]></title>
      <description><![CDATA[<p>Pauline (57): ‘In 1994, toen je binnen nog mocht roken, vroeg hij om een vloeitje. Er zat iets hypnotiserends en gevaarlijks in zijn blik en ik herinner me dat ik zo in de war raakte dat ik hem het vloeitje gaf en daarna vluchtte naar een ander deel van het pand, weg van de werkborrel, weg van deze onbekende man. In de ultrakorte tijd dat ik in zijn buurt was, leek het of ik nietig en willoos was geworden, of beter vloeibaar, wat zowel doodeng als het fijnste ooit was, en ik moest even op adem komen om tot mezelf te komen. Even later, terug op de afdeling waar mijn collega’s op me wachtten, zochten mijn ogen de shagroker en op een verontrustende manier was ik opgelucht toen ik hem zag. Het leek of er een touwtje tussen ons was gespannen waaraan hij me naar zich toe trok. Later zou een collega zeggen: het was of jullie onder een glazen stolp stonden – iedereen zag jullie, maar toch zagen jullie niemand. Ik ben die avond desondanks met de anderen gaan eten. Ik werd pas echt aan het denken gezet toen mijn vader een paar dagen later zei: wat is er met jou, je geeft licht, je bent gewoon stikverliefd. ‘Ik besloot het te gaan uitzoeken, zocht hem op in zijn kantoor en ontspande toen hij vertelde dat hij een vriendin had. Gelukkig, dacht ik, dat is dat. Als nieuwe kennissen gingen we wat eten, tot hij zich naar voren boog en me kuste. Die nacht werd de meest intense van mijn leven. Nooit eerder had iemand me met zoveel aandacht liefgehad. Hij leek me te willen leren kennen, met zowel woorden als aanrakingen. Het praten en voelen en strelen versterkten elkaar en de volgende ochtend al was het of ik meer met hem verbonden was dan met alle mannen voor hem. Ik had liefdes gekend, maar dit was geen normale liefde, dit was de grote liefde, dat stond vast. En toen hij terugkwam van een week in een klooster, zei hij: ‘Ik heb nagedacht, het is uit met mijn vriendin. Ik kies jou.’ Ik was 28. Ik had mezelf nooit als een vrouw gezien, laat staan als een moeder, maar wanneer we vreeën zei hij dingen als: wat zal jij mooi zijn als je zwanger bent. Hij opende poorten naar vergezichten die ik alleen kende uit verhalen. Na zes weken trok hij bij mij in en na negen maanden was ik zwanger. ‘In het begin sprak ik nog weleens met ex-vriendjes af, maar daar bleek hij moeite mee te hebben. Zijn moeder was jong gestorven en hij had een slechte band met zijn vader, het was niet moeilijk te begrijpen waar zijn verlatingsangst vandaan kwam. Zou zijn toenemende drankzucht daar ook mee te maken hebben, vroeg ik me in de jaren die volgden steeds vaker bezorgd af. Op een avond aten we met vrienden, hij was geïrriteerd over iets binnen ons gezin waar hij geen invloed op had, en ineens riep hij: wat ben jij een vieze vuile hoer. Ik schrok enorm, het was niet de eerste keer dat hij zich zo liet gaan, maar wel een van de eerste keren dat zijn grofheid zo tegen mij persoonlijk was gericht en ik wist niet hoe snel ik onze gasten de deur uit moest werken. De volgende dag hebben we lang over het strand gelopen, ik was furieus. Hij erkende dat hij soms onberedeneerbare momenten van onmacht had die hij op mij afreageerde, en excuseerde zich. ‘Wanneer ik nu terugdenk aan ons huwelijk van 25 jaar, zie ik dit incident als een markering, kenmerkend voor een patroon dat steeds duidelijker en destructiever werd en zich uitte in gefrustreerd, maar vooral onvoorspelbaar en inconsequent gedrag. Soms verscheen hij onaangekondigd op mijn werk met een duur cadeau, een ring in een gevoerd doosje bijvoorbeeld, dan voelde ik me ongemakkelijk, alsof er iets niet klopte. En het volgende moment schaamde ik me weer voor mijn ondankbaarheid. Welk bezwaar zou ik kunnen hebben tegen zo’n attente man? Waarom overal iets achter zoeken? Nu, zovele jaren later met mijn nieuwe liefde, weet ik wat echte warmte is, maar toen smoorde ik het aloude gevaar gewoontegetrouw in goede wil en hoop. Mijn vermoedens dat hij andere vrouwen zag, dat hij mij paaide met cadeaus omdat hij zich schuldig voelde, dat hij dronk en uitviel tegen mij over iets wat eigenlijk tussen hen speelde, daar begon ik weleens over, maar dan ontkende hij zo verontwaardigd dat ik mijn woorden meteen weer terugnam. Mijn onzekerheid, dacht ik, moest te maken hebben met mijn overgang, we waren minder vaak intiem dan vroeger en het werd tijd dat ik daar iets aan ging doen. We zochten een therapeut en toen ze vroeg hoe het zat met verliefdheden op anderen, antwoordde mijn man: nee, dat soort issues wij hebben niet, wij zijn gelukkig. ‘In 2018 werd hij ernstig ziek. Een paar weken voor zijn dood dacht ik: het is nu of nooit. Wanneer hij nu zijn affaires zou opbiechten, kon hij met een zuiver geweten sterven, dat gunde ik hem, dat gunde ik ons. Al die uren op de tennisbaan bijvoorbeeld, was dat echt alleen om te sporten? Op een avond kroop ik naar hem toe. Ik drukte mijn neus tegen de zijne en zei: soms is het of ik gek word. Mijn gevoel zegt me al jaren dat je niet eerlijk bent, maar jij blijft maar volhouden dat er niks aan de hand is. Hij keek me verdrietig aan. Er rolde een traan over zijn wang en hij zei: ‘Lieverd, hoe kan ik sterven als jij me niet vertrouwt?’ Toen was ik overtuigd en samen met de kinderen bezorgde ik hem een liefdevolle dood. Pas toen ik weken later de brieven van zijn exen van zolder haalde, begreep ik alles. Ze eindigden allemaal hetzelfde: ‘Wij waren elkaars grote liefde en nu verlaat je me voor een ander?’ Alsof ik mijn eigen woorden las. Ik belde die ene vrouw die ik allang verdacht van een relatie met mijn man en blufte dat ik alles van hen wist. Ze bekende. Acht jaar lang, tot aan zijn dood, was ze zijn minnares geweest. Al die jaren heb ik in een illusie geleefd. En ergens heb ik het altijd geweten.’ De liefde van nu is een rubriek in Volkskrant Magazine over seks en relaties Op verzoek van de geïnterviewde is de naam Pauline ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/waarom-zou-pauline-overal-iets-achter-zoeken-ze-had-tenslotte-een-heel-attente-man~ba9f12c0/</guid>
      <pubDate>Sun, 28 May 2023 00:00:00 +00:00</pubDate>
    </item>
    <item>
      <title><![CDATA[‘Gek genoeg voel ik me stabieler bij instabiliteit’]]></title>
      <description><![CDATA[<p>Gerard (51): ‘Toen we elkaar een half jaar kenden, hebben mijn vrouw en ik onze baan opgezegd en zijn we verhuisd. Eerst naar Catalonië en later naar een natuurgebied ten westen van Madrid. We bouwden ons eigen huis, vonden nieuw werk en waren gelukkig, maar op een parallel spoor was ik net zo eenzaam als blij. Ik probeerde erachter te komen wat er scheelde, miste ik mijn Nederlandse vrienden? Was er op seksueel gebied iets wat tussen haar en mij niet goed zat? ‘Over polyamorie was tien jaar geleden nog weinig bekend. Toen ik jonger was had ik een grote behoefte me te verbinden met veel mensen tegelijk. Als klein jongetje had ik drie vriendinnetjes en mijn moeder vertelt vaak dat ik eens buiten haar medeweten alle buurvrouwen op de koffie had uitgenodigd. De liefde van nu is een rubriek in Volkskrant Magazine over seks en relaties. ‘Op een bijeenkomst over polyamorie in Madrid waar ik poolshoogte nam, riep iemand op tot de deconstructie van de romantische liefde en het einde van het patriarchaat; dat was me te dogmatisch en niet wat ik zocht. Ik wilde juist flexibiliteit in mijn leven, ik wilde denken vanuit overvloed en rijkdom. Die instelling had me naar Spanje gebracht en op een of andere manier wilde ik niet dat die ophield bij mijn emigratie en het zelf bouwen van een huis. Ik wilde in alle opzichten vrij zijn, niet uit hedonisme, maar uit nieuwsgierigheid en betrokkenheid. En toen ik er maar niet uitkwam wat de volgende stappen moesten zijn, meende ik dat er niks anders op zat dan een einde te maken aan mijn relatie. ‘Binnen de kortste keren zaten mijn vrouw en ik samen aan de keukentafel om onze scheiding zo goed mogelijk te regelen. En ineens begonnen we met praten, niet als twee echtelieden, rekening houdend met elkaars gevoeligheden, maar als twee mensen die elkaar door en door kenden en van elkaar hielden. We kochten het boek Mating in captivity van Esther Perel en begonnen elkaar eruit voor te lezen, tussen het ontwarren van onze eigendommen door. Over de moeilijkste onderwerpen konden we ineens vrijuit praten. Eindelijk kon ik uitleggen hoe aantrekkingskracht bij mij werkt, dat ik het soms fijn vind om afstand te nemen, om haar daarna weer begerenswaardig te kunnen vinden. ‘Ik legde uit dat ik er niet ordinair een ‘ander bij wilde’, maar dat voor wat ik dan wel wilde, geen taal bestond. Het begrip swingers sprak me ook niet aan. Ik wilde een soort respectvolle onbegrensdheid, als zoiets bestond. Ons huwelijk was zeker waardevol geweest, maar nu kwam er iets in beweging en werd het interessant. Wat de uitkomst zou zijn wisten we niet, om daarachter te komen hadden we elkaar eerst moeten loslaten. Het was me niet te doen om puur seksueel contact, verzekerde ik haar. Om wat dan wel? Op de tast zochten we de perfecte match die voor alle partijen goed werkt, al viel dat niet mee. ‘Het liefst was ik niet uit elkaar gegaan, maar een deel van me was dood, ik moest iets doen. En ook zij wist dat mijn weggaan nooit als keuze tegen haar was bedoeld. Maar door die gesprekken kwamen we weer tot leven. We ontmoetten mensen met wie we relaties kregen. Na een korte tijd apart besloten we het samen weer te proberen, dit keer zonder angst. Het vertrouwen was er nog, het vertrouwen dat ons samen naar Spanje had gebracht, bracht ons nu op de weg naar een nieuwe manier van samenleven, maar waar zou die ons brengen? In het begin was het chaotisch, we strompelden zonder einddoel. Ik ontmoette een longarts uit Madrid, vlak voor corona. Tijdens de lockdown heb ik veel met haar gebeld als ze doodmoe uit het ziekenhuis kwam, en erna hebben we gedatet en raakte ze ook bevriend met mijn vrouw. We gaan zelfs met zijn drieën op vakantie, moet je eens zien hoe iedereen kijkt wanneer er twee vrouwen en een man de camper uitstappen. ‘Maar in die begintijd, toen we ons nog aan het oriënteren waren, stond alles op losse schroeven. Soms was er zoveel beweging dat we er duizelig van werden. Maar het maakte alles uit dat mijn vrouw mij gelukkig wilde zien. Dáárom had ze zich niet met hand en tand verzet tegen de scheiding en daarom haakte ze nu niet compleet af toen ik hakkelend mijn wensen uitte. Ze haalde het contact aan met haar jeugdliefde. Ik heb moeten leren dat jaloezie niet meer is dan angst, en angst kun je wegnemen wanneer je die uitspreekt. Ik kan bijvoorbeeld vragen of ze het even wat rustiger aan wil doen met hem. Dat heb ik ook weleens gevraagd, maar toen heeft ze toch stiekem met hem afgesproken. We kregen ruzie, en achteraf moest ik toegeven dat ik wel erg makkelijk aan de noodrem had getrokken. ‘Natuurlijk kun je om compassie vragen als je het moeilijk hebt, zolang het maar niet je bedoeling is de ander haar geluk te onthouden. Ook dat was een les. En soms is het chagrijn om het delen van je vrouw heel makkelijk praktisch op te lossen. Toen ze met die man op reis was, stond ik in mijn eentje doodongelukkig de wc’s van ons verhuurappartement te schrobben. Tot ik er een schoonmaker bij haalde. Weg zelfmedelijden. Niet dat het nu, jaren later, altijd vanzelf en makkelijk gaat, maar wel makkelijker dan een vastgeroeste monogame man misschien denkt. Ik kan kiezen hoe ik reageer. Ik kan de ontsteking uit de granaat halen zonder dat-ie ontploft. Jaloezie is geen natuurwet. Voor angst zijn oplossingen. ‘Zoals we steen voor steen dat huis hebben neergezet, zo zoeken we nu samen stap voor stap naar antwoorden. Onze relatie is er wendbaarder door geworden. De overtuiging bij iemand te willen horen blijkt belangrijker voor de bestendigheid van een relatie dan seksuele trouw. Je kunt een zeedijk aanleggen, wetend dat je verzuipt als-ie doorbreekt. Of je kunt op de golven surfen. Al surfend heb je niet minder respect voor elkaar, maar bouw je wel de vaardigheden op om met ruw weer om te gaan. Ik ben veel zelfverzekerder en gelukkiger geworden en niet langer afhankelijk van wat zij doet. Gek genoeg voel ik me stabieler bij instabiliteit. Het klopt weer, mijn vrouw en ik, wij spelen samen in de golven.’ Op verzoek van de geïnterviewde is de naam Gerard gefingeerd. Ook voor komende zomer zijn we op zoek naar lezers die ons willen vertellen over hun vakantieliefde - alles tussen een kleine flirt, een fling en een grote liefde - van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/gek-genoeg-voel-ik-me-stabieler-bij-instabiliteit~b6e694a8/</guid>
      <pubDate>Thu, 11 May 2023 00:00:00 +00:00</pubDate>
    </item>
    <item>
      <title><![CDATA[‘Mijn liefde was zo groot dat ik het niet kon verdragen dat ze slecht voor zichzelf zorgde’]]></title>
      <description><![CDATA[<p>Hanna (25): ‘Al bij onze eerste ontmoeting zei ik: je naam past niet bij je. Madelief was te vrouwelijk voor een stoer, masculien meisje als zij. Geen idee wat ze antwoordde en of ik überhaupt een antwoord kreeg, we waren allebei zo opgewonden over onze nieuwe omgeving waar zoveel tegelijk gebeurde en zoveel tegelijk onze aandacht vroeg, dat we geen tijd hadden lang bij één opmerking stil te staan. Stormachtig nieuwsgierig waren we naar onze nieuwe school en naar elkaar. Het waren onze eerste dagen ver van huis. We waren 19. Vanaf nu zouden we wonen en werken op één terrein, 10 meter van het praktijkbedrijf waar we werden opgeleid in de antroposofische landbouw. ‘Op haar foto had ze een mooie bos krullen, maar die had ze net afgeknipt. Kom je mee naar mijn kamer?, vroeg ik. Als een van de weinigen had ik een tweepersoonskamer die ik haar trots wilde laten zien, maar meer nog wilde ik haar even helemaal voor mezelf. Ik vond haar leuk, er was iets wat ik niet kon benoemen, wat haar interessanter maakte dan de andere meisjes. Diezelfde dag nog werden we vriendinnen, elke dag brachten we samen door, we wroetten in de aarde en keken televisie, filosofeerden over onze bestemming in het leven. ‘Op een avond, zo’n anderhalve maand na onze eerste kennismaking, lagen we bij mij op de bank, er was iets wat ons aan het lachen maakte en ineens zoenden we. Vanaf dat moment werden we een stel, al veranderde er verder weinig. Als uitgelaten kinderen maakten we grappen, verzonnen spelletjes, plakten met onze mobiel filters op elkaars hoofd, dronken chocolademelk en aten broodjes ei, en toen het sneeuwde peperden we elkaar in. Ze was mijn eerste relatie, ik voelde me toch al uitverkoren op deze intieme groene sprookjesschool, maar nu nog meer. We hadden alleen aandacht voor elkaar. ‘Maar na een tijdje verdween die zorgeloosheid en maakte die plaats voor iets anders, iets doffers. Ik begon haar kwalijk te nemen dat ze rookte. Ik kan niet uitleggen waarom, want ik rookte zelf ook, en nu, zes jaar later, kan ik het nog steeds niet helemaal duiden, maar het moet ermee te maken hebben dat mijn liefde zo groot was dat ik het niet kon verdragen dat ze slecht voor zichzelf zorgde. Mijn bezorgdheid uitte ik niet bepaald tactisch, elke keer als ze een sigaret opstak werd ik boos. Ik bood niet aan samen te stoppen, maar veroordeelde botweg haar verslaving. Alles wat fonkelde en vreugdevol was geweest, bedierf ik. Ik wilde haar beschermen, maar schoot tekort in de uitvoering. ‘Als kind had ik altijd veel voor mijn moeder gezorgd, misschien dat ik die oude angst haar te verliezen projecteerde op dit nieuwe kostbare bezit. Gewoonten uit mijn verleden boorden zich dwars door onze relatie en overwoekerden die. Ik legde beslag op mijn vriendin, en zij duwde me van zich af. Zij had bovendien belangrijker zaken aan haar hoofd dan mijn gedram. Ze wilde in transitie naar man. Ook daarin toonde ik me bezorgd. Niet dat het mij uitmaakte of ze man of vrouw was, maar ik wilde er zeker van zijn dat haar transitie niet gewoon een manier was om een punt achter haar oude leven te zetten en een nieuwe te beginnen. Aan de andere kant verbaasde ze me niet, wist ik niet al sinds het allereerste moment dat ze geen gewoon meisje was? ‘Ik zat naast haar op de bank toen we samen een Facebookbericht opstelden waarmee ze uit de kast kwam als Floris. Ik was trots, maar ook een beetje afgunstig. Ze was zo vol van haar transitie dat ze geen ruimte meer had voor onze relatieproblemen. Ik had zo graag samen willen ontdekken hoe we op een gezondere manier met elkaar konden omgaan. Maar daar kwam het niet van. De eerste dag dat ze in de klas verscheen als Floris was indrukwekkend. Ook al was er fysiek nog niets veranderd, iedereen zag dat er een jongen binnenkwam. Je zag het aan de schouders die net iets meer naar achter stonden en daardoor breder leken, en aan de rechte houding waaruit een zelfverzekerdheid sprak die ik niet eerder had gezien. Zelfs de stem leek zwaarder nu Madelief Floris heette. ‘Op Tweede Kerstdag, vlak voor de hormoonbehandeling begon, maakten we onze relatie uit. Ik dacht nog: dat trekt wel bij, het komt wel weer goed, in de maanden ervoor was het wel vaker uit geweest. Maar na twee weken had hij al verkering met een klasgenootje van ons, en zo hemels als ik me had gevoeld, zo afschuwelijk voelde ik me nu. Het was onverdraaglijk hem dagelijks op school te zien zonder deel uit te maken van zijn leven. De weg terug was voorgoed afgesneden, want mijn ex-partner, Madelief, hield letterlijk op te bestaan. En wie was die Floris precies die daarvoor in de plaats kwam? ‘Na mijn stage stopte ik vroegtijdig met school. Ik was te verdrietig. Er was zoveel niet afgemaakt, niet gezegd, ik had de woorden en de juiste manier niet kunnen vinden. Ik ben in therapie gegaan en na lange sessies en heel veel boeken over liefde en omgaan met anderen, kreeg ik mijn fundering weer een beetje op orde. Ik maakte een lange reis door Zuid-Europa met mijn gitaar, en toen ik dacht helemaal over hem heen te zijn, besloot ik terug te gaan naar school. Vreemd genoeg was ik niet eens heel erg verrast toen bleek dat ook hij zijn studie had onderbroken en die tegelijk met mij hervatte. Hij had een klein snorretje en een baardje en een zware stem, en was niet meer zo hyper als vroeger, maar aards en kalm. ‘Als nieuwelingen werden we aan elkaar voorgesteld met het verzoek of we elkaar ter introductie kort wilden interviewen. De verplichte tien minuten werden meer dan een uur, we konden niet meer stoppen met vragen en alles wat ik in de jaren ervoor zo bijzonder aan hem had gevonden, was er nog. Bijna alles. Want de begeerte was weg. Ieder afzonderlijk hadden we onze eigen ontwikkeling doorgemaakt, ik zag in hem geen liefdespartner meer. De weg kwam vrij naar vriendschap, naar echte, gezonde vriendschap die nog altijd voortduurt.’ Op verzoek van de geïnterviewde zijn de voornamen gefingeerd. Ook voor komende zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling en een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/mijn-liefde-was-zo-groot-dat-ik-het-niet-kon-verdragen-dat-ze-slecht-voor-zichzelf-zorgde~b8943faf/</guid>
      <pubDate>Fri, 5 May 2023 00:00:00 +00:00</pubDate>
    </item>
  </channel>
</rss>
