<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Na alle moeite die ik had gedaan het hem hier naar de zin te maken, voelde dit als een afwijzing’]]></title>
      <description><![CDATA[<p>Simone (51): ‘Ik had niet zo onredelijk boos moeten worden, ik had hem nooit mijn huis moeten uitzetten toen hij zei dat-ie terug wilde naar New York. Ik had geduldiger moeten zijn, beter moeten luisteren naar de woorden die hij niet sprak maar misschien wel bedoelde, dat hij terug wilde naar de VS maar dat dat niet automatisch betekende dat hij het wilde uitmaken met mij. Dat zijn vertrek uit dit land niet per se het einde was van onze relatie. Maar ik was beledigd, gekwetst. Na alle moeite die ik had gedaan het hem hier naar de zin te maken, hem een thuis te geven waar ik thuis was, voelde dit als een afwijzing.</p>
<p>We woonden toen al een tijdje samen in mijn huis in Leiden, hij was net de week ervoor heen en weer naar New York geweest om zijn appartement op te zeggen. Het was een doordeweekse avond, een uur of zes. Hij zei: ik blijf nog een paar weken en dan ga ik definitief terug. Hoe onlogisch dat klonk; eerst die lange vliegreis, verhuizen en vervolgens onmiddellijk na terugkomst je definitieve vertrek aankondigen, hoefde ik hem niet te zeggen. Niets leek langer logisch.</p>
<p>Hij was verslagen, hij aardde hier niet, hij vond veel Nederlanders bot en Nederlands een lastige taal. Telkens als ik voorstelde alle voorwerpen in huis te labelen met de Nederlandse namen, reageerde hij onverschillig en een keer bekende hij dat hij in het park was gaan liggen in plaats van naar taalles te gaan. Nu, twaalf jaar later, denk ik: maar ik wíst toch dat hij ongelukkig was? Hij kon hier niet eens zijn beroep uitoefenen. Hij was verpleegkundige maar werkte in een kwekerij en verpakte bloemen.</p>
<p>Tijdens onze eerste toevallige ontmoeting in januari 2006 op de Golden Gate Bridge in San Francisco, beiden met de fiets schuilend voor de regen, en later bij de haard van een restaurant aan de overkant, had hij enthousiast verteld hoe hij gewonden had verzorgd tijdens 9/11. Hoe hij met zwaar verbrande mensen in zijn armen had gelopen. Nog jaarlijks ontving hij op 11 september bedankjes, en nog steeds had hij last van zijn longen door het stof van die instortende gebouwen. Ik was ook verpleegkundige, maar niet uit roeping zoals hij. Ik had best naar de Verenigde Staten kunnen gaan, had daar werk kunnen vinden. Maar omdat hij naast een Amerikaans ook een Iers paspoort had, leek zijn emigratie naar Europa logischer.</p>
<p>Zijn mededeling, want dat was het, overviel me. Ik antwoordde: ga dan maar meteen weg. Nu. Het was allemaal zo idioot en toch nog onverwacht. En dat terwijl het zo geweldig was begonnen. Na die ontmoeting op die legendarische brug had ik hem op de pont terug mijn telefoonnummer gegeven. Het duurde een tijdje, toen belde hij. Op een vrijdagmiddag zag ik een lang nummer op mijn schermpje. ‘Wat leuk, bel morgen even terug dan heb ik vrij.’ Op een of andere manier had hij iets Europees in hoe hij deed. We hebben uren met elkaar gesproken.</p>
<p>Met een mooie, zware stem lachte hij om mijn nogal Hollandse grapjes en na een aantal maanden veel bellen vroeg hij, kom je me opzoeken in New York? Dat deed ik. Ik boekte een hotel, zegde dat weer af, ging bij hem logeren, ik in zijn bed, hij op de bank. Het duurde een dag voor hij weer samenviel met de man die in mijn hoofd steeds knapper en aantrekkelijker was geworden, maar toen kwam de verliefdheid terug en zoenden we bij het ontbijt toen ik nog half slapend in mijn lange T-shirt bij hem op schoot kroop. Hij woonde in Queens, liet me heel New York zien, op iedere brug stonden we stil en zoenden we.</p>
<p>Ik dacht aan de stewardessen die me allemaal succes hadden gewenst in het vliegtuig op weg naar JFK Airport. Ze hadden me nu eens moeten zien, ik was nog nooit zo gelukkig geweest. En bij mijn vertrek vroeg ik: zijn we nu</p>
<p>steady</p>
<p>of gewoon aan het daten? Hij lachte om mijn woorden die ik inderdaad nooit eerder had gebruikt en een beetje onwennig over mijn lippen kwamen. Ja, zei hij, we gaan</p>
<p>steady</p>
<p>.</p>
<p>Later kwam hij langs in Nederland en wat was hij lief voor mijn oma. Niet omdat hij vond dat dat zo hoorde, maar omdat hij echt geïnteresseerd was. Hij was perfect. Toen we jaren daarvoor met onze natte kleren voor de haard aan de baai zaten, had ik hem al verteld over de operatie die me te wachten stond, als drager van het BRCA1-gen zouden dat voorjaar mijn borsten preventief worden geamputeerd. Ik was bang dat ik met mijn borsten mezelf zou kwijtraken, ze hoorden immers al een leven lang bij me. Met hem kon ik daar zonder gêne over praten. Hij reageerde precies zo begripvol als ik had gehoopt. Ook later bleef hij maar zeggen hoe mooi hij me vond.</p>
<p>Ik was bang hem te verliezen. Ik was niet betrokken bij zijn besluit. Daarom werd ik zo boos. De verandering van de trotse Amerikaanse Ben in de Nederlandse timide Ben had ik wel gezien maar ontkend. Om hem op te beuren had ik hem langs toeristische trekpleisters gevoerd, Neeltje Jans, Giethoorn, Maastricht, en dan schonk ik nog maar een wijntje in. Maar we hadden natuurlijk moeten praten. Die avond had ik moeten zeggen: ga maar, ik snap het, ik kom je over een paar maanden wel opzoeken en dan zien we wel verder.</p>
<p>Twee weken heeft-ie nog in een hotel gezeten en hij nam netjes afscheid van mijn familie en vrienden. Mijn nichtjes waren in tranen. Pas op de dag van zijn vlucht terug reed ik naar hem toe. In elkaar gedoken trof ik hem aan op een bankje op Schiphol. We omhelsden elkaar en huilden tot het tijd was voor hem te gaan. Later hoorde ik dat hij weer in zijn oude appartementencomplex is gaan wonen en dat hij ook zijn baan in het ziekenhuis terug heeft. Maar ik heb hem nooit meer gezien en op mijn 9/11-kaartjes heeft hij nooit gereageerd. Van al mijn exen mis ik alleen hem. Uit pure frustratie heb ik iets onvervangbaar kostbaars zomaar uit mijn handen laten glippen.’</p>
<p>Wil je meer van deze verhalen horen? Luister dan ook naar onze podcast ‘De liefde van nu’.</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/na-alle-moeite-die-ik-had-gedaan-het-hem-hier-naar-de-zin-te-maken-voelde-dit-als-een-afwijzing~b32619a5/</guid>
      <pubDate>Thu, 10 Nov 2022 00:00:00 +00:00</pubDate>
    </item>
    <item>
      <title><![CDATA[Met de Honky Tonk Twins weet je nooit of het eindigt in een veldslag of een orgie]]></title>
      <description><![CDATA[<p>Paul (60): ‘Londen, de Scooterbar, twaalf jaar geleden. Ik kwam binnen en er liep een onbekende vrouw op me af. Ze was klein, droeg een zwarte baljurk en cowboylaarzen en had een gouden Gibson-gitaar in haar hand. In haar donkerrode opgestoken haar stak een witte lelie. Met een dik Duits accent zei ze: ‘</p>
<p>Hi there, how are you</p>
<p>.’ Ik had ook mijn gitaar bij me en zou die avond wat komen spelen, net als zij. Maar ineens wilde ik niet meer. Er was die avond niet veel publiek en ik moest de dag erop weer gewoon werken, het was bij nader inzien toch niet zo’n goed idee hiernaar toe te komen en de manische lach van deze mooie vrouw hielp me bij mijn besluit. Ze leek zich bijna aan me te willen vastzuigen.</p>
<p>‘I’m fine thank you’</p>
<p>, zei ik en maakte me uit de voeten.</p>
<p>Een maand later zag ik haar opnieuw. In een andere club. Weer gekleed in die zwarte baljurk en weer met een bloem in het haar. Ze pakte haar gouden Gibson en begon te zingen met een prachtige stem. Het publiek reageerde uitzinnig. Ook haar gitaarspel was fenomenaal. Al zingend bleef ze me strak aankijken en na afloop liep ze naar de bar en bestelde het ene biertje na het andere tot ze me naar de wc zag gaan en me achterna kwam.</p>
<p>‘Would you like to have sex with me?</p>
<p>’ zei ze. Ik rook de Guinness in haar adem. ‘Ik wil wel met je samenwerken,’ antwoordde ik. Al een tijdje zinde ik op een manier een andere richting op te gaan, ik was een beetje uitgekeken op folk. Zij was goed in gitaarsolo’s, ik in ritmes en ik dacht: dat zou weleens goed kunnen passen.</p>
<p>Ze kwam langs, we maakten muziek. Ik dronk wijn, zij wijn en Guinness en toen ze na een paar uur opstond flikkerde ze alles om, de rode wijn spatte tegen de muur. Daarna liep ze naar de wc en viel vervolgens op de bank in slaap. Ik dacht, genoeg voor vandaag en ben naar bed gegaan. De volgende ochtend, toen ze wakker werd, vroeg ze: ‘Hebben we seks gehad?’ ‘Nee,’ antwoordde ik, ‘je was bewusteloos.’ En ze antwoordde: ‘Dat had de meeste mannen niet weerhouden.’ De volgende dag was ze er weer. Nu met al haar tassen. ‘Ik trek bij je in’, zei ze. Ik vond het prima, want ik wist dat je alleen een hecht muzikaal duo kan worden, als je dag in dag uit eindeloos samenspeelt. Maar mijn sleutel kreeg ze niet, want ik vertrouwde haar voor geen cent. Naast mijn muzikantenleven had ik een baan voor vier dagen in de week als lijstenmaker, ze had iets donkers in zich en ik kon me niet permitteren me de diepte in te laten slepen. Zes weken later hadden we genoeg nummers geschreven om ons als duo te presenteren. We noemden ons de Honky Tonk Twins want zij hield zo van Loretta Lynn. Het klikte goed, we waren een instant succes, mensen zeiden: als je jullie hoort weet je nooit of het zal eindigen in een veldslag of een orgie. Er zat agressie in haar stem; al haar liedjes gingen over haar vergeefse hoop een man te vinden die bij haar bleef.</p>
<p>Na afloop van onze optredens kwamen er mannen naar me toe die vroegen of ik een relatie met haar had. Dan antwoordde ik: een werkrelatie, wat niet helemaal waar was. Ik hield allang van haar, dat was niet meer te stoppen, haar stem, haar openheid, ze was een kleine vuurbal waarvoor ik telkens een stap achteruit deed, maar die tegelijkertijd een magische aantrekkingskracht had. Soms zei ze na afloop van een gig, ik ga niet met jou mee, ik ga met hem mee, en wees op iemand uit het publiek. Dat vond ik niet leuk, al was een beetje meer ruimte op zijn tijd prima.</p>
<p>Na een dag of drie kwam ze altijd weer terug. Meestal op zondagnacht om een uur of vier omdat ze wist dat ik op maandag vrij was. Dan bonkte ze op mijn deur en eenmaal binnen viel ze aan op de ijskast, en viel verzadigd in slaap op de bank. De volgende dag wilde ze samen boodschappen doen bij Marks & Spencer en moest ik koken terwijl zij ernaast zat. Van de kipresten maakten we soep, en als we dan ’s avonds een film keken op de bank en ze haar baljurk verruilde voor een joggingbroek, het haar niet langer omhoog maar sluik langs haar gezicht, was het net of alles ‘normaal was’. Al was zelfs de blik waarmee ze naar films keek altijd even opmerkzaam en scherp. Maanden nadat we samen</p>
<p>Young Frankenstein</p>
<p>hadden gezien zei ze, quasi koket als ik haar wilde kussen: ‘</p>
<p>Mind my hair’</p>
<p>.</p>
<p>Ze was gewoon heel grappig. Maar de chaos om haar heen werd groter en ze begon steeds meer te verbrokkelen. Soms brak ze een optreden na twee nummers af omdat ze te dronken was om verder te spelen, of ze kwam gewoon niet opdagen. In de jaren zestig zou haar gedrag in de muziekwereld nog wel zijn getolereerd, maar nu allang niet meer. Steeds meer clubs weigerden ons toegang. Geregeld belandde ze in de gevangenis wegens openbaar dronkenschap en het niet betalen van boetes. Uit woede over het uitblijven van een sleutel en mijn vertrouwen, deed ze tot drie keer toe superlijm in het sleutelgat van mijn voordeur, gooide mijn ruiten in en trapte tegen de deur als ik haar er niet inliet, waarna de buren de politie belden. Een keer, toen ik door Londen fietste, zag ik op straat een bontjas liggen die ik kende. Ze deed een oog open en zei tegen de omstanders: ‘Hij is mijn ex.’</p>
<p>Na vijfendertig jaar Londen woon ik nu weer in Amsterdam, mijn werk hield op, het huis dat ik huurde werd verkocht. Ik hoor van vrienden dat ze er slecht uitziet, ze heeft geen huis en soms zelfs geen schoenen meer en ik ben er niet om nieuwe met haar te kopen. Gister belde ze. Ze wil naar Amsterdam komen, maar dat kan niet. Ik maak me zorgen. Iedere keer als ik lees dat er een vrouw dood gevonden is ergens in Londen, schrik ik.’</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/met-de-honky-tonk-twins-weet-je-nooit-of-het-eindigt-in-een-veldslag-of-een-orgie~b3d1bcb1/</guid>
      <pubDate>Thu, 3 Nov 2022 00:00:00 +00:00</pubDate>
    </item>
    <item>
      <title><![CDATA[‘Na mijn geslachtsoperatie ging de hemelpoort niet open’]]></title>
      <description><![CDATA[<p>Nora (26): ‘Toen ik 18 werd en mijn stapsgewijze transitie had afgerond met een geslachtsoperatie, dacht ik: nu is het klaar, nu wordt alles makkelijker. Al vanaf het moment dat ik kon praten wist ik dat ik een meisje was en niet het lichaam had dat ik wilde. In winkels corrigeerde ik de caissière als die me aansprak met ‘jongetje’, ik speelde met poppen en kleedde me als een meisje.</p>
<p>Mijn ouders hadden al vroeg in de gaten dat ik me in een andere richting ontwikkelde dan mijn tweelingbroer, ik was pas 8 toen ze me voor het eerst meenamen naar de genderpoli in het UZ in Gent. Op mijn 12de kreeg ik puberteitsremmers en op mijn 16de hormonen, dus de geslachtsoperatie op mijn 18de had de kers op de taart moeten zijn, maar was dat niet. Het was fijn dat ik nu helemaal vrouw was, wat uiterlijk betreft, maar al snel begreep ik dat ik nooit van het label ‘trans’ zou afkomen. Liefde is iets wat zorgeloos en zacht en geborgen zou moeten zijn, maar voor mij ging liefde met duizend angsten gepaard.</p>
<p>Toen ik op mijn 16de begon te daten, rond de tijd van mijn eerste hormoonkuren, was ik bang verketterd, afgewezen of zelfs aangevallen of vermoord te worden. Ik ontmoette een leuke jongen en besloot hem niet meteen alles te vertellen. Ik dacht, laten we elkaar eerst beter leren kennen zodat ik me gewoon grappig en aantrekkelijk kan voelen, en niet al mijn eigenschappen en eigenaardigheden worden weggevaagd en overstemd door dat ene predicaat: transvrouw. Maar iemand was me voor, een vriendin van hem die mij kende vroeg hem: weet je eigenlijk wel wie Nora echt is? Ik was totaal in de war, het ergste dat ik vreesde, was gebeurd. Ik voelde me besmeurd omdat ik niet zelf de tijd en de woorden had kunnen kiezen om mijn verhaal te delen.</p>
<p>En liefde en seks waren al zo stressvol. Als hij en ik zoenden wilde ik me het liefst overgeven aan dat heerlijke roezige gevoel, maar altijd kwam mijn waarschuwende hoofd erbij. Een langzaam over mijn buik afdalende hand pakte ik op en verlegde ik naar een andere plek; ik was altijd alert, kon me nooit helemaal ontspannen.</p>
<p>Op het nieuws dat ik een transvrouw ben, reageerde die jongen eigenlijk heel lief. Eerst liet hij niks meer van zich horen, maar uiteindelijk hebben we een tijdje een leuke relatie gehad. Intimiteit, ontdekte ik, blijkt veel meer dan bijvoorbeeld al die expliciete, op geslachtsorganen gerichte handelingen die met seks geassocieerd worden. Intimiteit is knuffelen, elkaar aanraken en kussen. En met hem had ik niet één keer het gevoel: nu moet ‘het’ gebeuren.</p>
<p>Langzaam durfde ik een beetje in liefde te geloven, en nu, twaalf jaar later, ken ik genoeg gelukkige koppels waarvan een van beiden trans is. Rond mijn 18de kreeg ik opnieuw een relatie, die eindigde toen ik in Engeland dans ging studeren, maar met mijn identiteit had die breuk niks te maken. En als ik zeg dat mijn eigenlijke strijd pas begon na mijn geslachtsoperatie, dan bedoel ik dus niet mijn innerlijke strijd, om mezelf te accepteren, want dat is nooit een strijd geweest. Ik bedoel de strijd om het vinden van mijn plaats in de wereld.</p>
<p>Want niet iedereen reageerde zoals mijn eerste twee vriendjes. Ik herinner me een jongen op een festival met wie ik zoende maar die, toen hij van mijn transitie hoorde, mij een schande voor de menselijke soort noemde. De traditionele balletwereld waarvan ik deel uitmaakte, en waar de film</p>
<p>Girl</p>
<p>over is gemaakt, heeft me keihard aangepakt. Ik heb lang last gehad van angsten, lichte depressies en eetstoornissen.</p>
<p>En dus net op het moment dat ik dacht, nu wordt alles makkelijker, nu ben ik ‘af’, werd het juist lastiger. Pas na mijn operatie, toen alle fysieke belemmeringen waren opgeheven, begon ik in te zien hoe al mijn angsten me dwarszaten. De angsten waarvan ik als kind niet beter wist dan dat ze bij me hoorden, zoals de eeuwige angst ontmaskerd te worden als man, bijvoorbeeld in de kleedhokjes tijdens het winkelen. En de behoefte me op te sluiten in mijn huis en niet de deur uit te gaan.</p>
<p>Na mijn 18de bleef ik heel lang onzeker over nieuwe ontmoetingen met jongens. Telkens moest ik me verklaren als transvrouw, en ik begon te geloven dat de volwassen liefde misschien toch niet voor mij was weggelegd. Ik heb er jaren over gedaan de zelfhaat, ontstaan door het niet ‘passen’ in bestaande maatschappelijke patronen, de baas te worden. Het lukte me steeds beter mezelf niet als slachtoffer te zien, me niet te vernauwen tot dat ene kenmerk dat sommigen zien als mijn meest bijzondere en excentrieke kenmerk: transvrouw. Dat kwam mede dankzij het dansen, een fantastische uitlaatklep en fijn expressiemiddel, en dankzij de liefde van mijn ouders en mijn broer. Maar ook door mijn sterke wil en enorme koppigheid.</p>
<p>Toen de hemelpoort niet openging na mijn geslachtsoperatie en ik niet automatisch gelukkig werd, was ik pas op de helft. De mentale slag die ik nog moest maken, bleek minstens even belangrijk was als de fysieke. Ik heb moeten leren dat als ik geen relatie had, en daar ongelukkig over was, dit niets te maken had met mijn transitie. En als ik afgewezen werd evenmin. Het heeft me veel tijd gekost, maar als ik nu in de spiegel kijk is dat niet langer onderzoekend en kritisch. Ik kijk in de spiegel zoals iedereen in de spiegel kijkt, om mijn haar te borstelen bijvoorbeeld.</p>
<p>Het is niet toevallig dat ik nu voor het eerst in lange tijd weer echt verliefd kan zijn, op een gelijkwaardige manier. Sinds juni heb ik een relatie met een jongen die ik al twee jaar ken. Hij is groot, sterk en gevoelig. Als hij zijn armen om mij heen vouwt en ik in hem wegkruip, is alles veilig om me heen. Hij is leuk omdat hij slim en lief en gevoelig is, over mijn trans zijn hebben we het nauwelijks. Het speelt geen rol. Dat was toen ik jonger was wel anders, toen kon ik verliefd worden op bijna iedereen die me accepteerde.’</p>
<p>Wil je meer van deze verhalen horen? Luister dan ook naar onze</p>
<p>podcast</p>
<p>De Liefde van Nu</p>
<p>.</p>
<p>Corine Koole is voor deze rubriek en de gelijknamige podcast op zoek naar verhalen over álle soorten moderne relaties, naar mensen van alle leeftijden en alle voorkeuren.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/na-mijn-geslachtsoperatie-ging-de-hemelpoort-niet-open~b1f2aac0/</guid>
      <pubDate>Sat, 29 Oct 2022 00:00:00 +00:00</pubDate>
    </item>
    <item>
      <title><![CDATA[‘Het feest na de dood van mijn man was een viering van een nieuwe toekomst’]]></title>
      <description><![CDATA[<p>Zita (60): ‘Een jaar en drie maanden nadat mijn man was overleden gaf ik ter afscheid een groot feest in het gebouw waar ik hem had ontmoet en dat inmiddels een feestzaal was geworden. Het was 2013, ik keek om me heen, zag zijn vier volwassen kinderen en zocht onze zoon. Vast buiten met zijn vrienden, dacht ik.</p>
<p>Aan een tafel waren mijn moeder en schoonmoeder in gesprek. Een groep Amsterdamse vrienden klitte samen aan de hoge statafels die goddank niet gerokt waren, wij maakten daar altijd grappen over, het toppunt van wansmaak vonden we die. De oesterkoning liep rond met een groot schort voor en serveerde zijn oesters, iemand had me hem cadeau gegeven, maar ik was vergeten wie. Er kwamen wat losse vrienden binnen die ik voorstelde aan de anderen.</p>
<p>Mijn broer, mijn zus, de hele familie en al mijn vrienden waren er en niemand vond het raar dat ik ruim een jaar na de dood van mijn man wilde dansen, dat ik de muziek nog harder zette. Er zijn mensen die na de dood van een geliefde één keer een jaar lang willen rouwen, er zijn mensen die aan tien jaar nog niet genoeg hebben. Ik gaf het feest als afsluiting, ik wilde niet blijven hangen in verdriet. Wie wilde praten moest maar naar beneden gaan, zelf had ik er geen behoefte aan. Ik vroeg even de aandacht, zong</p>
<p>Life on Mars</p>
<p>, een nummer dat ik ook op zijn crematie had laten horen. Wat dapper, zei men, wat goed. En nee, ik voelde me niet bevrijd. Ik was vijftien jaar samen geweest met een aan alcohol verslaafde man, een man van wie een zware last leek te vallen toen hij hoorde dat zijn leven snel afgelopen zou zijn. Bevrijding is niet het goede woord.</p>
<p>Toen we 21 waren, hadden we kort een relatie gehad en toen ik 35 was belde hij me zomaar ineens op en spraken we af. Hij was grappig, schreef mooie liedjes en speelde geweldig piano. Die eerste keer vertelde hij niet dat hij inmiddels vier kinderen had, dat kwam later. En weer later, we waren zes jaar getrouwd, kwamen ze alle vier bij ons wonen toen hun moeder in 2006 overleed. Ik had veel van mijn leven aan hem gegeven. En nu was het klaar, nu moest ik verder.</p>
<p>Nadat zijn verslaving de overhand had gekregen, heb ik diverse malen geprobeerd met hem te breken, in het belang van ons allemaal. Eén keer heb ik hem het huis uit gezet en woonde hij een tijdje op een zolderkamer. Maar de kinderen dan? Ze hadden geen moeder meer en bij hun verhuizing hadden ze al hun vrienden moeten achterlaten, hun vader was de enige die ze nog hadden. Dus toen hij in zijn eentje op die zolder alleen maar verder achteruitging, heb ik hem weer teruggenomen.</p>
<p>Dat feest na zijn dood betekende voor mij: ik ga door. Mijn man was te vroeg vertrokken, maar ik had nog minstens dertig jaar en moest weer opnieuw beginnen, wat lastig was op mijn leeftijd. Dit feest was het echte afscheid. Hoeveel eerdere keren waren er niet aan voorafgegaan. In de weken voor zijn dood waren zijn kinderen en ik tot drie keer toe opgetrommeld. Met zijn allen zaten we om het bed, denkend dat hij ieder moment zijn laatste adem kon uitblazen, maar telkens opende hij ineens zijn ogen en schrok iedereen zich lam. Op het laatst woog hij niks meer, ik kon hem met een hand optillen. Toen hij nog in het ziekenhuis lag, lachten we als familie om die zakken dure chemo; weggegooid geld. Met zijn infuus stond hij voor de ingang te roken. De man had zich allang met zijn lot verzoend. Eenmaal thuis kreeg hij naast zijn bed een belletje dat hij zwakjes heen en weer bewoog als hij wat te eten beliefde. Daarbij lette hij er goed op dat de biefstukjes precies zo gebakken werden zoals hij ze lekker vond.</p>
<p>Ik speechte op het feest, zei hoe fijn ik het vond dat iedereen er was en dat dit voor mij na achttien maanden het begin van een nieuwe episode in mijn leven was. Sommigen dachten dat het een feest was voor mijn 50ste verjaardag. En dat was het óók, de viering van de tweede helft. Ik droeg een blauwzwart zijden jasje en was vastbesloten alle vitaliteit die ik nog in me had te mobiliseren. Niet omzien, doorgaan. In al die jaren met mijn echtgenoot was ik vaak ik mijn eentje geweest, ook toen hij nog gezond was. Hij was heel geestig maar erg in zichzelf gekeerd, had allerlei fobieën, waaronder mensenvrees.</p>
<p>Ik was opgelucht, net als hij, maar bevrijding is niet het juiste woord. Na een tijdje in het hospice wilde hij toch liever naar huis waar ik één keer zijn luier heb verschoond. Ik kon het niet. En hij stond het niet toe. Zo veel tegenstrijdigheden gebundeld in dat ene uitgeputte lichaam. Raak me niet aan, zei hij als ik mijn handen even op zijn schouders legde. Maar hij had ook empathische momenten. Toen duidelijk werd dat hij niet meer beter zou worden, nodigde hij al zijn kinderen uit en mochten ze alles vragen wat ze maar wilden. Waarom heeft mama je de deur uitgezet, vroeg een van hen en zorgvuldig gaf hij antwoord. Die kant had hij ook. De kant van de goedkope huiswijn vanaf half 5 ’s middags, de verborgen flessen, door de pianostemmer gevonden in de piano, maar ook het buitengewone.</p>
<p>Ik voel me schuldig. Heb ik zijn kinderen wel genoeg kunnen geven toen hun moeder overleed? Voor haar dood heb ik haar nog een keer gezien. Ik had gehoopt dat ze aanwijzingen zou geven. Handvatten voor elk van de kinderen, maar ze wilde niet praten. Ik ben niet het type moeder-moeder, zei ze. Haar kinderen konden nergens heen, ze waren veroordeeld tot ons, maar ze zaten niet te wachten op die eenzelvige alcoholische vader en zijn nieuwe vrouw. Het feest na zijn dood was een viering van een nieuwe toekomst, maar ook de viering van het legitieme falen. Bijna tien jaar later probeer ik nog steeds te accepteren dat niet alles te regelen en te controleren valt, dat ik niet iedereen kon redden.’</p>
<p>Op verzoek van de geïnterviewde is de naam Zita gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast</p>
<p>De Liefde van Nu</p>
<p>.</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/het-feest-na-de-dood-van-mijn-man-was-een-viering-van-een-nieuwe-toekomst~bee7754b/</guid>
      <pubDate>Sat, 22 Oct 2022 00:00:00 +00:00</pubDate>
    </item>
    <item>
      <title><![CDATA[‘De vrees voor zijn god woog kennelijk zwaarder dan zijn gezin’]]></title>
      <description><![CDATA[<p>Erika (59): ‘In 1987 had ik een studentenbaantje bij de Croissanterie in Amsterdam. Moussa werkte daar in de keuken: een zachtaardige, economische vluchteling uit Egypte. We werden verliefd, op zo’n manier dat ik me niet kon voorstellen dat onze relatie eindig kon zijn. Ik was katholiek, hij moslim, maar niet erg fanatiek. Hij at geen varkensvlees, maar dronk wel af en toe alcohol en ging nooit naar de moskee. Aan de ramadan deed-ie wel, dan moesten we apart slapen. Vreselijk vond ik dat, maar overkomelijk.</p>
<p>We trouwden in aanwezigheid van zowel een pastoor als een imam, al had de pastoor me dit huwelijk afgeraden. Dit werkt alleen als je je bekeert, zei hij, maar ik haalde luchthartig mijn schouders op en lachte dat mijn Moussa en ik veel respect hadden voor elkaar en immers dezelfde god aanbaden. Het ging goed, tot in 1994 en 1999 onze twee jongens werden geboren. Mijn man ontpopte zich als een autoritaire vader die onze jongens commandeerde. Haal een glas water voor me, kon hij zittend op de bank zeggen. En als ik zei dat dit geen leuke manier was om met elkaar om te gaan, antwoordde hij uit volle overtuiging dat die jongens gewoon naar hun vader moesten luisteren, punt uit.</p>
<p>Het was alsof hij zichzelf met een katapult terugschoot in de tijd, zodra hij vader werd. Hij imiteerde zijn eigen Egyptische vader, maar zijn kinderen leefden in Nederland dus er was voortdurend ruzie. De jongens begonnen hem uit te dagen. Eén keer nam de oudste provocerend een hap uit een rookworst en begon er smakelijk op te kauwen, tot grote woede van zijn vader die zijn kinderen halalvlees voorschreef. Na een bezoek aan Mekka, wat hij eerder had gezien als iets wat je nu eenmaal doet, liet hij een tijdje zijn baard staan en begon hij dagelijks te bidden. Dat het gebedstijdstip precies 6 uur in de avond was, het spitsuur in huis, dat de jongens dan op hun drukst waren en er eten gemaakt moest worden, dat interesseerde hem niet. Stoïcijns liet hij alle rumoer langs zich afglijden. Wat was er gebeurd met die zachte, vrije tolerante man? Soms vroeg ik het hem, wanhopig, en dan antwoordde hij: ik word ouder, als ik mijn zonen niet streng opvoed, word ik straks gestraft. Hij bedoelde: bij de hemelpoort. De vrees voor zijn god woog kennelijk zwaarder dan zijn gezin.</p>
<p>Intussen werden de kinderen steeds onhandelbaarder, een geraadpleegde maatschappelijk werker vond dat we voortaan positief gedrag moesten belonen. Ze raadde ons een stickervel aan; als onze zoon zich goed gedroeg, kon hij een sticker verdienen. Maar op een dag deed hij iets wat niet mocht en scheurde zijn vader voor straf twee moedig verzamelde stickers van het vel; een middelvinger naar ons en de hulpverlener.</p>
<p>Mijn familie en vrienden hadden niks in de gaten, Moussa gebruikte nooit fysiek geweld, en was in wezen nog steeds dezelfde goedmoedige man die hij altijd was geweest. Ik bleef van hem houden, en probeerde de twee kampen – zoons en man – zo goed mogelijk uit elkaar te houden. Een uitputtende exercitie. Iedere ochtend nam ik me voor er die dag een harmonieuze dag van te maken. Erika, kom op, sprak ik mezelf toe, toon wat meer begrip. Maar elke avond eindigde met ruzie. Onze pubers wilden alcohol drinken en met meisjes zoenen, maar Moussa was onverbiddelijk. En het ergste was: na zo’n hoogoplopende ruzie wilde hij niks van verzoening weten. Een paar keer heeft hij geroepen: ‘Verdwijn, je bent mijn zoon niet meer’.</p>
<p>Steeds vaker begon ik te verlangen naar rust, naar een leven zonder hem, een leven waarin we alle drie gewoon ons Nederlandse bestaan konden leiden. Ik begon me te realiseren dat de liefde met alle bejubelde lust, opwinding, trouw en veronderstelde eeuwigheid het nooit kan winnen van het geloof, hoe abstract geloven in wezen ook is. Het oude gezegde van die twee geloven op één kussen klopt als een bus. De pastoor, moest ik na negentien jaar huwelijk toegeven, had gelijk: er sliep een duivel tussen ons in. Ik vroeg eens aan mijn man: waarom blijf je bij me? Hij antwoordde: ‘Dit huwelijk is mijn lot, dit moet ik dragen’.</p>
<p>Zolang ik op mijn werk was, ging het prima met me, maar thuis was de spanning te snijden en toen op een avond onze 16-jarige zoon boos het huis uitliep en aankondigde nooit meer terug te komen, wist ik: nu is het genoeg. We gaan allemaal ten onder aan zijn godsdienstterreur. We zijn gescheiden en hij ging een tijdlang terug naar Egypte. Toen ik hem naar Schiphol bracht, sprak hij een officiële Arabische scheidingstekst, wat iets betekende als: ga, je bent vrij.</p>
<p>En het gekke is, vanaf dat moment heeft hij zich nooit meer bemoeid met de opvoeding van de kinderen. Ze hebben wel contact gehouden, maar hij stoorde zich niet langer aan hun gedrag, alsof hij, nu we niet langer getrouwd waren, geen verantwoordelijkheid meer droeg. In Egypte is hij snel hertrouwd met een moslima, de jongens konden vrijen en drinken, en eindelijk hadden we een fijn gezinsleven. We zijn nu twaalf jaar verder. Ik heb mijn zoons nooit direct gevraagd of ze blij waren met het vertrek van hun vader, maar laatst zei de oudste wel dat hij Moussa’s strenge regime minder zwaar had gevonden dan ik kennelijk altijd had gedacht. En van een trauma was al helemaal geen sprake.</p>
<p>Die opmerking schokte me. Ik ben nooit gescheiden omdat ik niet meer van mijn man hield, maar voor mijn gezin. En nu, weer twaalf jaar later, denk ik: had ik niet beter nog een paar jaar kunnen volhouden? Dan hadden we nadat de kinderen de deur uit waren, de wederzijdse tolerantie van voordat ze werden geboren weer kunnen oppakken. Ik maak een tijd door vol fysieke ongemakken, en hoe fijn was het geweest als hij er nu was voor steun. Binnenkort komt hij naar Nederland voor het afstuderen van de oudste. We gaan met zijn vieren uit eten en uit respect voor hun vader zullen onze kinderen die avond niet drinken en geen varkensvlees eten. Ik ben voor hen gescheiden, maar had ik dat wel moeten doen? Ik heb hen willen redden, maar wie redt mij?’</p>
<p>Op verzoek van de geïnterviewde is de naam Erika gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Corine Koole is voor deze rubriek en de podcast op zoek naar verhalen over álle soorten liefde en bijzondere ervaringen, nadrukkelijk ook van jonge mensen.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/de-vrees-voor-zijn-god-woog-kennelijk-zwaarder-dan-zijn-gezin~b3e8db13/</guid>
      <pubDate>Fri, 14 Oct 2022 00:00:00 +00:00</pubDate>
    </item>
    <item>
      <title><![CDATA[‘Een beetje zakelijk flirten, ik dacht dat ik me dat makkelijk kon permitteren’]]></title>
      <description><![CDATA[<p>Marco (40): ‘Toen ik vijftien jaar geleden verliefd werd op de vrouw met wie ik een paar jaar later zou gaan trouwen, was de lucht plotseling zwanger van verwachting en betekenis. Kleuren waren intenser, ervaringen waren ontdaan van toeval en onverschilligheid en als ze me aankeek was het of ze alles wat ik altijd succesvol verborgen had gehouden met één blik doorzag. Ze was niet mijn eerste kennismaking met de liefde, maar wel de meest intense. Elk uur dat we samen doorbrachten ademde de zekerheid uit van een geweldige gedeelde toekomst. Wat ons allemaal te wachten stond, wisten we niet, wel dat de dagen, weken en jaren die komen gingen fantastisch zouden zijn, omdat we samen waren.</p>
<p>In een park in Parijs heb ik haar op mijn knieën ten huwelijk gevraagd. Ik was het liefst met mijn koffers naar het stadhuis gegaan en daarna samen op wereldreis, maar zij wilde een groot feest, dus dat werd het. Nu, vijftien jaar later, hebben we drie kinderen en zijn we nog steeds zeer gelukkig. Maar de dagen worden allang niet meer gekenmerkt door die verwondering van die eerste tijd.</p>
<p>Het gevoel aan de vooravond van een grote belofte te staan, heeft plaatsgemaakt voor tevredenheid. De tomeloze ongerichte energie waarmee we elkaar het hemd van het lijf vroegen, is veranderd in een kalm weten waarbij we aan één woord genoeg hebben. Het is goed zo, en toch, als er een tijdmachine zou bestaan zou ik me onmiddellijk laten transporteren naar 2007, het jaar waarin alles nog mogelijk was en we ons onaantastbaar waanden. Dat is mijn grootste verlangen, me weer even voelen als toen.</p>
<p>En nu leerde ik een dertien jaar jongere collega kennen die mij in haar hele wezen aan mijn vrouw van toen doet denken. Ik ken haar al twee jaar, maar pas het laatste jaar werken we nauw samen en toen ze worstelde met de scheiding van haar ouders, werd ik als vanzelf die oudere collega bij wie ze haar hart kon luchten. Ik waarschuwde haar, want ze leek op de rand van een burn-out, ik herkende de symptomen, ik vertelde haar dat mijn vrouw hetzelfde had gehad.</p>
<p>Met onmerkbaar kleine stapjes, via gesprekken in onze werkkamer die we deelden met vijf andere collega’s, bij het koffieapparaat en tijdens de lunch, groeide de vertrouwelijkheid. Die zat hem niet eens in wát we tegen elkaar zeiden, maar in de betekenis die we allebei aan onze onderonsjes hechtten. Het gedeelde vertrouwen maakte onze werkrelatie exclusief, verheven bijna, boven het contact met andere collega’s.</p>
<p>Soms gingen we in de lunchpauze naar buiten, dan wandelden we, of lunchten op een terras, en beetje bij beetje werd ze steeds openhartiger. Ze vertelde over de problemen met haar vriend die niet wilde trouwen en liever ook geen kinderen wilde. Ook had hij moeite met complimenten geven. Ik merkte dat ze onder de indruk was van mij. Met mijn romantische huwelijksaanzoek, mijn goede huwelijk en mijn kinderen, mijn belangstelling voor anderen, werd ik het voorbeeld van hoe het ook kon. Maar ik wist ook dat ik voorzichtig moest zijn, want het was natuurlijk makkelijk scoren bij een jonge, getroebleerde vrouw van 29.</p>
<p>Soms als we praatten bogen we ons voorover en raakten onze mouwen elkaar of onze handen, maar zolang we er geen aandacht aan besteedden, bestond het niet. Ze lachte schalks om ons leeftijdsverschil, alsof dat niet bestond. Een beetje zakelijk flirten, dat was het en ik dacht dat ik me dat makkelijk kon permitteren, want mijn thuissituatie was stabiel genoeg om mij niet zomaar het hoofd op hol te laten brengen. Maar toen haar vriend voor een paar maanden in het buitenland ging werken en zij na haar bezoek weer helemaal happy en verliefd terugkwam, voelde ik me plotseling een beetje jaloers, alsof ik een blauwtje had gelopen. Het duurde een dag of twee voor ik mijn teleurstelling kon thuisbrengen en ik begreep dat ik te ver was gegaan in mijn gevoelens.</p>
<p>Ik besloot schoon schip te maken en mijn rol voortaan te beperken tot vriend en collega. Om mijn voornemen kracht bij te zetten, nodigde ik haar deze zomer uit voor een lunch, vlak voor we allebei op vakantie zouden gaan. Ik koos een mooi terras in het bos, een tafeltje voor twee. Ik bekende dat ik – ‘gek hè?’ – kort ervoor door haar ontboezemingen iets voor haar was beginnen te voelen, dat ik bang was misschien wel in de richting van verliefdheid te glijden, dat ik me weer precies zo begon te voelen als vroeger, maar dat kon niet want ik was gelukkig getrouwd en zij had net haar relatie weer opgepakt en daar was ik blij om, want dan konden wij samen weer gewoon collega’s en misschien ook vrienden zijn. Ik zei dat ik samen met haar een plan wilde bedenken waardoor haar vriend misschien toch wilde trouwen.</p>
<p>Maar ik was nog niet uitgesproken of er veranderde iets tussen ons. Ze keek me met grote ogen aan. Had ik echt hetzelfde gevoeld als zij? Hoe was het mogelijk. Ze bekende dat ze mij al een tijd onophoudelijk met haar vriend vergeleek en steeds kwam ik er beter uit. Blikken van herkenning schoten heen en weer. De kracht van begrepen worden is kennelijk heel groot in de liefde. Nu alles was uitgesproken vlogen zacht smeulende gevoelens als vuurwerk de lucht in. Ik hoorde mezelf zeggen dat ze me aan een jonge versie van mijn vrouw deed denken en toen ze me haar fiets gaf en zelf achterop sprong, voelde ik me als Rutger Hauer in</p>
<p>Turks Fruit</p>
<p>en dacht: stel je voor, als deze jonge collega eens mijn tijdmachine kon zijn. Bij het afscheid gaven we elkaar een snelle knuffel.</p>
<p>Dit was drie maanden geleden. Mijn vrouw zei tijdens de vakantie: ik droomde dat je met die ene collega ging trouwen. Ik heb haar de ongevaarlijke versie verteld, de eerste fase, van de vertrouwensfiguur die ik was. Binnenkort komt mijn collega terug van vakantie en moeten we praten. Zo gaat dat dus, zo verandert collegialiteit sluipenderwijs in vriendschap, in de weg kwijt zijn, in bijna vreemdgaan. Ik overweeg een andere baan te gaan zoeken.’</p>
<p>Op verzoek van de geïnterviewde is de naam Marco gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast</p>
<p>De liefde van nu</p>
<p>.</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen, nadrukkelijk ook van jonge mensen.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/een-beetje-zakelijk-flirten-ik-dacht-dat-ik-me-dat-makkelijk-kon-permitteren~b0c90311/</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[‘Ik had niemand over ons mogen vertellen en nu werd ik gereduceerd tot zijn uitgevlakt verleden’]]></title>
      <description><![CDATA[<p>Elsbeth (60): ‘Zes jaar geleden veranderde ik van baan, van orkestlid naar basisschoolleerkracht. Toen ik kennismaakte met de directeur, kneep ik in de warme hand van een kalende man met een buikje. De onderwijswereld bleek nogal ontoegankelijk. Met de kinderen kon ik het goed vinden, maar met mijn collega’s was het lastiger. Het was of ze allemaal dezelfde liefhebberijen hadden, en geen ervan sloot aan bij de mijne. Dus toen de directeur in mijn tweede jaar vlak voor het einde van de zomervakantie aanbood te helpen met de gebruikelijke voorbereidingen voor het nieuwe schooljaar, nam ik dat dankbaar aan. Eindelijk iemand om mee te</p>
<p>bonden</p>
<p>.</p>
<p>Samen sleepten we de aan de kant geschoven tafels terug naar hun plek, legden we de schriften en de potloden klaar. Ik maakte de kaartjes met de namen van de leerlingen en legde die op de tafelbladen, zo’n schikking van een klas is altijd een hele toer. Intussen vertelde hij hoe hij in zijn eentje twee puberzonen opvoedde, hoe weinig bewegingsvrijheid hem dat gaf, maar dat hij natuurlijk geen keuze had.</p>
<p>Met verholen jaloezie luisterde hij naar mijn verhalen over de muziek en de reizen die ik had gemaakt. Als enige van mijn collega’s bleek hij geïnteresseerd in klassieke muziek. Na het begin van het nieuwe schooljaar liep hij regelmatig na schooltijd mijn klaslokaal binnen en dan kletsten we wat. Toen ik met mijn groep 8 op kamp ging, ging hij mee. Ik voelde me opnieuw enorm gesteund. Niet op een flirterige of dominante manier, maar met respect. Hij hielp me met de weerwolvenspelletjes en de hele organisatie, dat gaf lucht en de waardering die ik nodig had.</p>
<p>Een paar dagen nadat we weer terug waren, zat ik met wat biebmoeders in de schoolbibliotheek en zag hem door de ruit naar binnen kijken. Ik was opvallend blij hem te zien. Ineens begreep ik dat ik hem in het weekend tussen het kamp en de volgende schooldag had gemist. Hij reageerde ook anders op mij. Hij liep de bieb binnen met een lichte aarzeling en een onzekerheid die ik nooit eerder had gezien. In de dagen die volgden begon ik te letten op mijn kleding, op hoe ik lachte en bewoog. Mijn woorden rolden niet langer zonder nadenken uit mijn mond, ik begon ze te wegen.</p>
<p>Zijn bezoekjes na schooltijd in mijn klas werden frequenter en soms zaten we urenlang te praten. Dat duurde een jaar en de avond van de eindbarbecue koos ik na lang aarzelen mijn nieuwe gele jurkje alsof er iets groots van afhing. De hele avond hebben we samen doorgebracht, het geel stond me goed, vond hij. Ik zag de blikken van collega’s. Aan het einde van de avond waren alleen wij tweeën nog over en hij zei: ik zou weleens willen zien hoe je woont.</p>
<p>Zo is het begonnen, tussen mij en de mollige schooldirecteur. Ik had altijd flamboyante musici liefgehad en deze verliefdheid verraste en amuseerde me. Maar het samenzijn met hem kostte mij zo weinig moeite, dat het was of er energie vrijkwam. Voor mij, als kind uit een groot gezin en als orkestlid dat gewend is altijd in dienst te staan van het grotere geheel, was het fijn op die manier gedragen te worden. Onze relatie gaf me een plek in mijn nieuwe wereld en was het bewijs dat ik met mijn ingrijpende stap een goede keus had gemaakt. En natuurlijk begreep ik het toen hij zei: je moet je wel realiseren dat mijn twee jongens altijd op de eerste plaats komen. Maar natuurlijk, antwoordde ik, kinderen gaan altijd voor.</p>
<p>We zagen elkaar in de weekenden en onze collega’s mochten niets weten, want dat zou alleen maar geroddel geven. Ik vroeg weleens: waarom zo stiekem en waarom betrek je me niet wat meer bij je kinderen? Maar hij en zijn kinderen waren getraumatiseerd door het wegvallen van de moeder en vormden een gesloten geheel. Met welk recht kon ik mijn plek opeisen in hun drie-eenheid? Hoe kon ik op zaterdagavond zeggen: nee, ik wil niet dat je naar huis gaat, laat die kinderen nou eens. Zijn redenen om te gaan waren zo nobel dat ze me machteloos maakten. En zo gleden we steeds verder weg van hoe we waren begonnen.</p>
<p>De man die zo nieuwsgierig naar mij was geweest, met wie ik naar toneel ging, met wie ik muziek luisterde, sloot me buiten door zelf naar binnen te keren. De paar keer dat ik toch zijn kinderen ontmoette, zaten ze met neergeslagen blik te gamen. Op een dag liet hij weten in therapie te gaan. Alles moest anders, meer tijd voor zichzelf, was het doel. En voor mij, vroeg ik, heb je dan ook meer tijd voor mij? Ja, ook voor jou. Daarna hoorde ik een tijdje niks van hem, want hij moest werken aan zichzelf. Het werd kerstvakantie, niks, het werd Oud en Nieuw, niks, Nieuwjaarsdag, weer niks. Ik weerstond de verleiding hem te bellen. Laat hem, dit gaat niet over jou.</p>
<p>In februari, ik had intussen een andere baan, ging een collega bij hem solliciteren. Enthousiast kwam ze terug. ‘Zo’n leuke man’, zei ze. ‘En weet je wat zo grappig is, ik heb nog gestudeerd met zijn huidige vriendin.’ Verbaasd keek ze naar mijn geschrokken gezicht en even later zag ik op Facebook twee geliefden met Oud en Nieuw door de Oostenrijkse sneeuw banjeren. Ik zag ze een appeltaartje eten in de Kip-caravan waar hij me zo vaak over had verteld, maar nooit mee naartoe had genomen. ‘De liefde die wij delen, wens ik iedereen toe’, schreef die vrouw erbij.</p>
<p>Zes jaar waren hij en ik samen geweest. Onze vakanties zegde hij altijd op het laatste moment af. Niemand die ik ooit over ons had mogen vertellen en nu werd ik gereduceerd tot zijn uitgevlakt verleden. Ik appte hem. ‘Ja, klote voor je’, appte hij terug, ‘het is me overkomen.’ Een paar maanden later, afgelopen april, zag ik hem ineens lopen. Ik stapte uit de auto. Hij vroeg vriendelijk: hé, hoe gaat het? Toen ik hem vertelde wat een kluns en een lafaard hij was en hoeveel pijn ik nog steeds had, knikte hij alleen maar.’</p>
<p>Op verzoek van de geïnterviewde is de naam Elsbeth ­gefingeerd.</p>
<p>Wil je meer van deze verhalen horen? Luister dan ook naar onze</p>
<p>podcast De Liefde van Nu</p>
<p>.</p>
<p>Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die tot nieuwe inzichten hebben geleid.</p>
<p>Meedoen? Mail een korte ­toelichting naar:</p>
<p>deliefdevannu@volkskrant.nl</p>
<p>.</p>]]></description>
      <guid>https://volkskrant.nl/mensen/ik-had-niemand-over-ons-mogen-vertellen-en-nu-werd-ik-gereduceerd-tot-zijn-uitgevlakt-verleden~b65549d56/</guid>
      <pubDate>Sat, 24 Sep 2022 00:00:00 +00:00</pubDate>
    </item>
    <item>
      <title><![CDATA[‘We spraken als het ware allebei dezelfde taal’]]></title>
      <description><![CDATA[<p>‘Zo’n jaar of tien geleden fietste ik door Tasmanië, toen ik langs de kant van de weg een man zag staan. Hij had dreadlocks, een lange baard en een oranje gewaad en deed me denken aan de goeroes die ik in India had ontmoet. Als je lange fietstochten maakt, kom je voortdurend mensen tegen die je groeten en meestal rijd ik door, maar dit keer kneep ik als in een impuls in mijn remmen en begon een praatje. Al bij het tweede kopje thee zei hij: je kunt hier ook blijven, ik kan wel wat hulp gebruiken. Ik was toen al twee jaar onderweg met nog zeker vier te gaan, ik had geen haast en besloot op zijn uitnodiging in te gaan.</p>
<p>Het deel van Tasmanië waar hij woonde is prachtig. Overal zee en houten verandahuizen verspreid over het eiland. Ik hielp hem met de elektriciteit van zijn huis en vond werk in een kruidenfarm. De eigenaar bleef maar aandringen op een ontmoeting met een Nederlands meisje dat daar ook werkte, maar ik was niet uit op kennismakingen met landgenoten, ik had niet zo veel met de Hollandse backpacker.</p>
<p>Maar op een dag, bij het wisselen van de shifts, liepen we elkaar toch tegen het lijf. Ze stond in de deuropening bij de veranda. Ze droeg een vlecht en een jurk met bloemetjes. Om haar hoofd een bandana. We maakten een kort praatje en ik wilde alweer doorlopen toen ze me tegenhield: wacht, heb je soms zin om binnenkort een berg met me te beklimmen?</p>
<p>Zij woonde al anderhalf jaar op de farm en kende de omgeving goed. Laten we dat doen, zei ik, en we spraken af om een paar dagen later heel vroeg te vertrekken. Kom dan de avond ervoor naar me toe, zei ze, dan gaan we om 4 uur weg en zijn we met zonsopgang boven. Ik vond het prima, ze leek me een leuke meid, en ik dacht: wie weet wordt er nog wat geknuffeld. In haar kleine huisje stond één tweepersoonsbed. Wil je bij mij of liever op de bank, vroeg ze na een avond eten en kletsen. Ik zei dat ik mijn handen heel goed thuis kon houden, en netjes op een afstandje in haar bed kon liggen. Dat deden we, maar ineens grepen onze handen elkaar en voor ik het wist zoenden we. Totaal tegen mijn bedoeling in, ik ben geen type versierder, wat deed ik in godsnaam?</p>
<p>De volgende ochtend vertrokken we, het was nog donker en het mistte en ik had geen wandelschoenen en onderweg moest ik de bloedzuigers van mijn benen slaan. Boven aan de top was door de wolken niks te zien. Op de terugweg zei ze nog: dat met die zoen was misschien iets te snel. Kort daarop ging ze terug naar Nederland, haar visum liep af. En aan het einde van haar afscheidsfeest wilde ze nog een laatste avond met me mee, daarna zouden we elkaar wellicht nooit meer zien. Ik werkte intussen in een zalmkwekerij en had een klein blokhutje waar ik woonde, we hadden een leuke avond en een geweldige nacht.</p>
<p>Ze was anders dan de meeste meisjes, zacht maar ook beslist en zelfstandig. We spraken als het ware allebei dezelfde taal, die van de eeuwige reiziger die zich laat leiden door de wind, verwondering en het toeval. Na die laatste nacht zag ze overal hartjes in: in de vorm van de bladeren en in die van de vlekken in de lakens, en op de dag van haar vertrek kocht ze op de luchthaven van haar laatste geld een nieuwe iPhone om contact te kunnen houden.</p>
<p>Ik miste haar vanaf het moment dat ze weg was. Wat betekende dit voor mij? De hele dag stuurden we elkaar berichten en ik was in tweestrijd: moest ik terug naar Nederland, dit meisje achterna dat ik nog maar een tijdje kende? En mijn leven in Australië dan, mijn fiets was al sinds mijn 23ste dat leven. Net als de kortstondige en langere ontmoetingen met de bevolking en de kilometers en kilometers door alle soorten landschappen. Ik kon maar niet besluiten wat ik wilde en trok me een dag lang terug in het bos, slikte de paddo’s die ik kreeg van een vriend en aan het einde van die dag waarin de bomen zich als elastieken over me heen leken te buigen, had ik mijn antwoord.</p>
<p>Ik boekte een enkele reis Schiphol en liet mijn fiets bij vrienden zodat, als het niks werd, ik zo weer verder kon. Het was intussen juli, Sofie woonde tijdelijk in een tent in de tuin van haar ouders en een paar maanden lang ben ik daar met haar gebleven. We zijn samen gaan reizen en één keer terug geweest naar Tasmanië. Daar, na een prachtige vrijpartij op een parelwit strand, leek er iets voorgoed veranderd. Ik merkte dat ik stil werd. Was het de omgeving? Het wonderlijke feit dat ik terug was op de plek waar ik haar had ontmoet? Of was het iets anders? Er kwam iets plechtigs over me en vier weken later begreep ik waarom: Sofie was zwanger. Intussen wonen we op een boerderij in Noord-Holland die we zelf verbouwen, onze oudste zoon is anderhalf en ons tweede zoontje is vorige maand geboren.’</p>
<p>‘Ik had een schoonheidssalon in Haarlem, tot ik me op een dag realiseerde dat ik van alles smeerde op de gezichten van meestal vrouwen, maar daarmee de mentale problemen die wellicht de oorzaak waren van hun huidklachten, niet wegnam. Met andere woorden: genoeg tijd doorgebracht in de salon, het werd tijd voor iets anders. Bij een reisbureau boekte ik een ticket naar Australië. Het was zomer 2011, ik begon mijn trip bij mijn neef in Sydney. Daarna vertrok ik naar een ashram in Mangrove Mountain, waar ik me als vrijwilliger onderwierp aan een strakke dagindeling, en weer een aantal omzwervingen later belandde ik bij een kruidenfarm in Tasmanië. Daar hielp ik bij de oogst en stopte die staand aan een tafel in zakjes: koriander, peterselie, salie. Het rook er heerlijk en ik had er zelfs een klein huisje.</p>
<p>Op een dag vertelde de eigenaar dat hij een Nederlandse jongen had aangenomen, hij bleef maar aandringen op een ontmoeting. Maar ik had helemaal geen behoefte aan nieuwe kennismakingen. Net daarvoor had ik de knoop doorgehakt, na twee jaar Australië en Tasmanië zou ik weer naar huis gaan, en daarover was ik even beslist als destijds over mijn vertrek. Wat had het voor zin op de valreep nieuwe mensen te leren kennen? Wouter kwam aanrijden in een auto, stapte uit. Ik stond in de deuropening van het huis bij de farm. Hij was blond en knap en rustig, zonder dat stoere van sommige backpackers, en net als ik bleek hij uit een dorp in Noord-Holland te komen. Op anderhalve meter van elkaar pakten we de kruiden in en toen hij wegging zei hij: doei.</p>
<p>Dat woord had ik al lang niet gehoord, ik dacht: wacht even, dit kan niet het einde zijn. Ik vroeg hem mee op een wandeling naar een bergtop in de buurt, wilde hij dat? Dan zouden we wel ’s ochtends vroeg moeten vertrekken en was het misschien beter als hij de avond ervoor al zou komen logeren. Ik had al heel lang niet meer iemand tegen me aan gevoeld, maar dit was geen uitnodiging voor een romance. Wouter was iemand die door en door te vertrouwen was. Hem durfde ik wel in mijn bed te laten slapen, ik wist dat er niks zou gebeuren. Maar ineens raakten we elkaar per ongeluk aan en als vanzelf zoenden we. Nu nog, als ik eraan terugdenk, lijkt het iets wat zonder intentie of gedachten gebeurde. Bijna buiten mij om. Ik schrok een beetje en de volgende dag tijdens de wandeling zei ik: die zoen was niet de bedoeling, maar wel leuk.</p>
<p>Het werd een barre tocht langs varens en eucalyptusstruiken met bloedzuigers en mist en boven op de top zagen we wel flarden van het uitzicht, maar nooit de hele omgeving tegelijk. In de dagen die volgden vond ik Wouter steeds leuker worden, maar ik moest en wilde naar huis en op het vliegveld in Melbourne kocht ik van mijn laatste geld een iPhone zodat we tenminste contact konden houden.</p>
<p>Al heel lang heb ik iets met het getal 37. Dat was het huisnummer van het reisbureau waar ik mijn vlucht boekte, het was een cijfercombinatie op de kentekenplaat van de auto waarmee Wouter kwam aanrijden en – hoe wonderlijk – het plukgetal dat hij toebedeeld kreeg bij het kersenplukken, een maand voor ik hem leerde kennen: zijn hele fietstas zat vol met die 37-papiertjes. Nu opende ik mijn nieuwe telefoon en stond de calculator op 37. Ik lachte erom, probeerde er geen profetische betekenis aan toe te kennen, maar al na een week heftig heen en weer appen belde hij: ik kom naar je toe.</p>
<p>Mijn mond viel open. Dit was wat ik altijd had gezocht en waarvan ik dacht dat het niet bestond: een man die echt voor mij koos, zonder twijfel. Ik jubelde, mijn hart opende zo wijd als maar kon. Op 12 juli 2014 landde hij op Schiphol. Ik was superzenuwachtig, en bang dat ik van deze liefde in gedachten iets veel groters had gemaakt dan die echt was. Met slappe knieën omhelsde ik hem en op weg naar de auto keek ik steeds naast me, of hij het echt was. Zijn appartement in Amsterdam was nog onderverhuurd en samen hebben we drie maanden in een tent in de tuin van mijn ouders gewoond. Dat was acht jaar geleden, hij heeft intussen zijn appartement verkocht en met zijn vieren wonen we in een boerderij in Noord-Holland.</p>
<p>Twee jaar geleden waren we opnieuw in Tasmanië, vreeën op het strand van Wineglass Bay. Op de terugweg was Wouter ineens heel stil, alsof er iets ernstigs was gebeurd. Toen ik een maand later niet meer vooruitkwam op de fiets, bleek ik zwanger. Het kan me nog emotioneren. Ik heb echt het gevoel alsof we onze oudste zoon in Tasmanië zijn gaan ophalen en dat Wouter dat toen al wist. We hebben onze reis afgebroken, onze zoon is geboren en een maand geleden ook zijn broertje. Dolgelukkig zijn we, maar soms denk ik: wat als Wouter destijds niet was gestopt voor een kletspraatje met die goeroe? Hoe had ik dan mijn grote liefde ontmoet?’</p>]]></description>
      <guid>https://volkskrant.nl/mensen/we-spraken-als-het-ware-allebei-dezelfde-taal~bfbc2d20/</guid>
      <pubDate>Sun, 21 Aug 2022 00:00:00 +00:00</pubDate>
    </item>
    <item>
      <title><![CDATA[‘Mijn moeder had al snel een bloedhekel aan hem, bang dat ik voorgoed zou vertrekken’]]></title>
      <description><![CDATA[<p>‘Ze waren met zijn vieren: Henk, Rob, Dick en Willem. Vier Nederlandse, sportieve, gebruinde jongens die samen de opleiding tot gevechtspiloot deden. Type</p>
<p>Top Gun</p>
<p>, beter zou ik ze niet kunnen omschrijven. Ik zie ze nog vanaf de boot in het water springen.</p>
<p>We werden met een hele groep vervoerd naar een feesteiland bij Gran Canaria. Zij deden een wedstrijdje wie het eerst aan land was en Dick, de jongen met de beste looks, won. Voor mijn vriendin en mij was het de eerste keer dat we Ierland uit waren. We keken onze ogen uit. Europeanen van het vasteland droegen kleding van Inwear, waar wij het begin jaren tachtig nog moesten doen met de lokale Dunnes Stores. De feesten in Dublin waren rugbyfeesten in houten hallen met veel drank en lompe rossige rugbyers die alleen maar wilden zoenen, en ineens maakten we kennis met elegante jongens die konden praten en luisteren.</p>
<p>Toch was mijn grootste droom die zomer bruin worden, een bijna onmogelijke opgave voor een roodharige als ik. Ik was 20 en had net mijn opleiding tot journalist voltooid. Na de zomer zou ik beginnen bij de grootste krant van Dublin en ik keek er enorm naar uit naam te maken in de journalistiek.</p>
<p>Zonder enige romantische intenties begon ik een praatje met Rob, de grootste kletskous van de vier. Dick was toen al lang niet meer te bekennen, ingepikt door het knapste meisje op het feest en niet geïnteresseerd in stevige Ierse meisjes. Dat het uiteindelijk Willem werd, had te maken met zijn rust. Hij was lang en knap en helemaal in controle, precies wat een spraakzaam type als ik kon gebruiken.</p>
<p>In Papa Dulce, een wat vreemde tent waar je met eten mocht gooien, dronken we roze cocktails en rode wijn. Toen ik me na een tijdje onwel begon te voelen, bracht Willem me naar huis, een kaal appartement met een terrazzovloer. We gingen via het strand, omdat ik dacht dat het koele zeewater me goed zou doen, maar ik werd alleen maar zieker. In het gehuurde appartement troffen we mijn vriendin boven de wc-pot aan. Dat was waar ook, ze was al eerder teruggegaan en nu begreep ik waarom. Zorgzaam heeft hij ons allebei in bed gestopt.</p>
<p>De rest van de vakantie hebben we samen doorgebracht, wetend dat het daarna zou stoppen. Allebei verheugden we ons op ons nieuwe leven. Willem en zijn vrienden zouden meteen na thuiskomst naar Canada gaan voor een zware opleiding en ik keek uit naar mijn eerste baan.</p>
<p>Maar ik was nog niet terug, of de telefoon ging. Willem wilde een weekendje naar Dublin komen, voor hij straks lange tijd niemand meer kon zien. Ik was verrast, erg gelegen kwam hij niet, mijn moeder lag in het ziekenhuis, wilde hij soms mee naar het ziekbed van een vrouw die hij niet kende? Ik was bang dat we elkaar niks meer te zeggen zouden hebben. Wat moest ik dan drie dagen met hem aan? Het was weliswaar</p>
<p>great fun</p>
<p>geweest op Gran Canaria, maar ik kende hem natuurlijk pas twee weken en dan ook nog onder de meest ideale omstandigheden. En ineens lag hij in de huiskamer op een stretcher, op bevel van mijn katholieke moeder.</p>
<p>Ik heb me ziek gemeld op mijn nieuwe baan bij de krant en werd betrapt door mijn baas toen mijn zusje er door de telefoon uitflapte dat ik uit was met ‘die</p>
<p>Dutch guy</p>
<p>’. Ik was de oudste, mijn zusjes waren enorm geïntrigeerd. Want wat was hij knap naast al die Ieren. Hij had iets kosmopolitisch en was galant. En dan dat Nederlandse accent van hem.</p>
<p>We hebben in de kroeg gezeten, gewandeld, gegeten, en toen moest hij terug. We bleven elkaar schrijven en ik heb hem een paar keer opgezocht. Mijn moeder kreeg al snel een bloedhekel aan hem, daar lag weer zo’n luchtpostenvelop op de mat ondertekend met ‘WvG’. Ze was doodsbang dat het serieus zou worden tussen ons en ik voorgoed zou vertrekken.</p>
<p>Hij schreef me alles wat hij meemaakte en ik werd verliefder en verliefder. Na anderhalf jaar, ik was intussen gevraagd om bij</p>
<p>The Irish Times</p>
<p>te komen werken, moest ik beslissen: ga ik voor mijn carrière of voor de liefde?</p>
<p>Op een middag liep ik door Grafton Street, de Kalverstraat van Dublin, keek om me heen en wist dat ik een man als Willem hier nooit zou tegenkomen. In hoog tempo ben ik verhuisd, heb ik Nederlands geleerd en werk gevonden bij dagblad</p>
<p>Tubantia</p>
<p>. We gingen wonen in de buurt van vliegbasis Twente, tussen allemaal leuke leeftijdgenoten. De rest is een burgerlijk verhaal. Hij is inmiddels gepensioneerd KLM-piloot en ik heb een onderneming: ik geef taaltrainingen in zakelijk Engels. We hebben een geweldig leven samen, drie kinderen en twee kleinkinderen. Spijt heb ik geen seconde gehad en mijn moeder draagt hem al jaren op handen. Hij is veel zorgzamer dan ik.’</p>
<p>‘Toen ik terugkwam uit Gran Canaria, was ik in de war. Ik ben niet zo snel zenuwachtig, deed niet voor niets een opleiding tot gevechtspiloot, snel en kordaat reageren past bij me. Maar nu ik thuis was, bleef het Ierse meisje dat ik op vakantie had ontmoet maar door mijn hoofd spoken. Een paar dagen later zou ik voor anderhalf jaar naar Canada gaan voor een intensieve vliegopleiding. Ik zou nauwelijks meer een vrije dag hebben, als ik wilde weten wat er zou gebeuren tussen ons, of dit werkelijk enige betekenis had, moest ik dan niet snel een paar dagen naar Dublin?</p>
<p>Ze was leuk en knap, had rood haar en we hadden een geweldige twee weken gehad met ons zessen: zij en ik, haar vriendin en mijn drie vrienden. Maar wat zegt dat nou helemaal, als je plezier kunt hebben en dronken kunt worden en op het strand kunt liggen samen? Waar zat hem die extra laag in, die diepte, waardoor wat ik voelde meer leek dan vakantieromantiek?</p>
<p>Ik sprak erover met een vriendin die me aanmoedigde te gaan, want zo zijn vriendinnen. Voor Gran Canaria had ik net een idioot zware overlevingscursus gedaan, waarbij alles aankomt op seconden, maar nu bleef ik aarzelen. Wat ik precies zei toen ik Fiona belde, weet ik niet meer. Ik geloof dat ik gewoon zei dat ik eraan kwam en een vliegtuig zou boeken. De taxi naar haar huis kostte 5 pond, een vermogen destijds. Ik moest naar Dún Laoghaire, maar sprak mijn bestemming fonetisch uit.</p>
<p>Ah, you mean Dunlary, son</p>
<p>, vroeg de chauffeur na enige verwarring.</p>
<p>En daar stond ze. We hadden afgesproken op de trappen van een groot winkelcentrum. Ze droeg een groen broekpak dat geweldig stond bij haar rossige haar en ik wist meteen dat ik me niet had vergist. De voorzichtige praatjes in de bus terug van het feesteiland naar Gran Canaria waarmee het begonnen was, het zoenen op het strand, en natuurlijk daarvoor al, de spontane beslissing van mijn vrienden en mij om vlak voor we naar Canada moesten nog even op vakantie te gaan, naar de eerste de beste bestemming die het reisbureau in de aanbieding had, dat alles was de ultieme opmaat voor dit trapmoment. Alles kwam samen en alle twijfel verdween, nog voor we opnieuw een woord gewisseld hadden.</p>
<p>Ja, we hadden allebei een ander leven voor ogen, zij was een ambitieuze jonge journalist die niets liever deed dan schrijven – in het Engels. En ik was een Nederlandse gevechtspiloot in opleiding, zonder noemenswaardige ervaring in de liefde. Zij had een carrière voor ogen in haar taalgebied en ik kon voor Defensie niet naar Ierland, want dat land zat niet bij de Navo. Maar ik zag haar en wist: voor haar ga ik mijn best doen. Vreemd hoe zo’n besef ineens zo helder werd bij het zien van dat mooie Ierse meisje in haar broekpak. Een besef dat tot dan vooral had liggen sudderen in mijn onderbewuste, eerst aangewakkerd door de zee en de zon van Gran Canaria en later getemperd door mijn rationele denken.</p>
<p>Ik had nooit veel vriendinnetjes gehad, maar ik herkende de vrouw van mijn leven toen ze voor me stond. Ze rende de trap af en omhelsde me. Drie, vier dagen hebben we samen doorgebracht. Ik sliep in de woonkamer op een luchtbed. Haar moeder was er niet, die lag in het ziekenhuis. Onze eerste kennismaking was in de uitslaapkamer toen ze bijkwam uit de narcose. Ze was bang dat ze haar dochter aan mij zou verliezen. Ierland was in de jaren tachtig, zonder de sociale media van nu, ver weg van Nederland, en al helemaal van Canada, waar Fiona me een aantal keer zou komen opzoeken.</p>
<p>Samen struinden we vier dagen door Dublin en ik was blij en gelukkig met niksdoen. Eenmaal in Canada schreef ik haar elke dag, verzamelde de brieven en deed ze wekelijks op de bus. De opleiding tot gevechtspiloot was mentaal en fysiek zwaar. Ze werd als vanzelf mijn enige vertrouwenspersoon, wat de liefde leek te verdubbelen. Ik belde gratis collect call naar een Ierse telefooncel bij haar om de hoek. Zij had ontdekt dat dat kon en ik vrees dat we de Ierse telefoonmaatschappij daarmee flink op kosten hebben gejaagd. Het spijt me, we waren verliefd.</p>
<p>Na anderhalf jaar zat mijn opleiding erop. Mijn vrienden op Schiphol werden onthaald door hun ouders, voor mij stond Fiona er als enige. Dat was pijnlijk, maar maakte me misschien nog meer vastberaden er met haar iets langdurig goeds van te maken. Ze is hier komen wonen, we zijn getrouwd en al snel sprak ze de taal vlekkeloos. Ze heeft hier altijd gewerkt. Ik ben zo trots op haar. Als ze met me meevloog naar verre bestemmingen was ze de lieveling van het cabinepersoneel. Van het begin af aan vond ik dat vrolijke en energieke leuk aan haar. Zij heeft niet één vijand. Een opvallende keuze voor een gevechtspiloot. Of juist helemaal niet.’</p>]]></description>
      <guid>https://volkskrant.nl/mensen/mijn-moeder-had-al-snel-een-bloedhekel-aan-hem-bang-dat-ik-voorgoed-zou-vertrekken~b2e64d30/</guid>
      <pubDate>Thu, 11 Aug 2022 00:00:00 +00:00</pubDate>
    </item>
    <item>
      <title><![CDATA[Een experiment van drie maanden: ‘Niemand kon er iets aan doen dat het september werd’]]></title>
      <description><![CDATA[<p>‘In de weken dat ik haar leerde kennen en verliefd werd, liet ze weten dat onze verkering niet langer dan één zomer kon duren. Relaties waren niks voor haar. Zij was het soort vrouw dat verhoudingen had met getrouwde mannen, om op een goede dag een reden te hebben ook weer te stoppen. En ik dacht: prima, we zien wel.</p>
<p>Met haar zakelijke, beetje harde uitstraling, de witte bloes, de rode broek en de gelakte nageltjes, was ze niet het type waar ik normaal op viel. Ze had een hoge functie ergens, ik had een eenmanszaak waarin ik vintagefietsen opknapte en koffie en broodjes verkocht. We werden aan elkaar voorgesteld door een gemeenschappelijke vriendin, twee jaar geleden in 2020: die mooie zomer waarin de terrassen gesloten bleven. Avondenlang zaten we samen op haar dak te praten en soms bleef ik slapen.</p>
<p>Zelf was ik ook niet uit op eeuwige liefde. Toen ik een jaar of 30 was, heb ik gehunkerd naar een vrouw die maar niet kon kiezen tussen mij en haar man. Hoewel ze zwoer dat ze van me hield en bij mij wilde zijn, pakte ze soms zomaar ineens haar biezen en woonde dan weer een paar maanden bij haar man. Die krachten van eb en vloed stompten me af en ik nam me voor dit nooit meer te laten gebeuren. Als ik weer verliefd werd, zou ik verliefd worden voor één dag, met hooguit telkens weer een dag erbij. Nooit meer zou ik me zo afhankelijk maken met plannen voor de lange termijn.</p>
<p>Daar heb ik me dertig jaar goed aan gehouden, zonder enige verbittering. Ik merkte dat je goed kunt liefhebben zonder grote woorden en beloften. Liefde wordt niet per se armoediger wanneer je een relativistische houding hebt. Misschien zelfs intenser, omdat je geen gedachten vuilmaakt aan wat volgt. Een keer, toen het weer te slecht was voor haar dakterras, hebben we de hele dag samen in haar bed gelegen. Rond een uur of 11 werden we wakker en opende zij champagne, we aten wat in bed en hadden elkaar lief. Ik zei, en ik weet niet meer of het toen was of op een later moment: ‘Ik hou van je.’ Het waren geen woorden die ik me had voorgenomen uit te spreken. Noch woorden die me plotseling ontglipten of waarvoor ik me schaamde, want ik wist wat haar antwoord zou zijn. Jazeker, dit was een liefde voor één zomer en daar bleef ze bij.</p>
<p>Ik begon haar te missen als we elkaar een tijdje niet zagen. De verliefdheid werd heviger. De nieuwsgierigheid van het begin, de wens die enigszins koele vrouw in haar zakenpakken te doorgronden, veranderde in de loop van juni en juli van aard toen ik onder die ongenaakbaarheid een lieve vrouw ontdekte. Een vrouw die ineens zo’n trek in poffertjes kon hebben dat ik naar de winkel snelde om een pan te kopen en poffertjes te maken. We kookten samen en langzaam begon ik te hopen dat ik de uitzondering was, de man die haar op andere gedachten zou kunnen brengen, de man voor wie ze wel oprechte commitment kon opbrengen. Alle tekenen wezen er immers op. Ruzies hadden we nooit, in onze gesprekken klonken nooit verwijten door, of zelfs maar melancholie over de voortschrijdende zomer. En toen Carolijn me begon voor te stellen aan haar vrienden, hoopte ik er stiekem een herfst en winter bij.</p>
<p>Het was een vrijdagavond in september 2020, een week na mijn verjaardag. We waren uit eten in het restaurant van onze eerste date en spraken over onderwerpen waarvan ik nu niet meer weet wat ze waren, omdat ze nooit zwaar of ingewikkeld waren, en ineens zei ze: ‘Het is september, we zitten eigenlijk al in reservetijd. Het is mooi geweest.’ En hoewel ik me hier al sinds mei op voorbereidde, kwam het moment zelf toch nog onverwacht. Natuurlijk deed het pijn, maar wat kon ik zeggen? Om een nadere verklaring heb ik dan ook niet gevraagd. Ik kende de verklaring al. Carolijn heeft een drukke baan en een druk sociaal leven en in de minuten daartussen is ze in wezen een einzelgänger.</p>
<p>Haar timing, midden in een restaurant, was wat ongelukkig, maar verder viel haar niks kwalijk te nemen. Zullen we wel vrienden blijven?, vroeg ze. Maar in mijn fietsenwerkplaats met horeca zie ik de hele dag mensen en vrienden heb ik genoeg. We aten verder en bestelden nog een koffie en toen heb ik de rekening gevraagd en ben ik vertrokken.</p>
<p>Het duurde enkele maanden voor de teleurstelling was gezakt, maar intussen heb ik alweer een jaar iemand anders. Als ik Carolijn tegen het lijf loop, geven we elkaar een kus en beloven we ‘snel even een biertje te doen’. Maar dat gebeurt nooit en dat is goed. De zomer van 2020 zal in mijn herinnering altijd een heel bijzondere zomer blijven die ik voor geen goud had willen missen. Dat het september werd, daar kon niemand iets aan doen.’</p>
<p>‘Het was de zomer van 2020, in het begin van corona. Niemand had nog een idee wat ons te wachten stond, en ik dacht: hoe ga ik dit doen, met al mijn vrienden, wie kan ik nog blijven zien? Ik hou van de zomers thuis in de stad, wanneer alle forenzen met hun geel-blauwe fietsen zijn verdwenen, ik hou van de warmte op mijn huid, de lichtheid die de zomermaanden met zich meebrengen, en het was precies die lichtheid in combinatie met de beperking die me op de frivole gedachte bracht een relatie te beginnen met de man om de hoek.</p>
<p>Zou mijn leven nog leuker kunnen worden dan het al was? Ik hield me altijd verre van liefdesverbintenissen, maar nu leek de perfecte timing om één zomer lang uit te proberen hoe het was om een relatie te hebben. Een experiment van drie maanden. In september, als het weer zou omslaan, zouden we er weer mee stoppen. Dat stelde ik hem voor. Hij lachte. Misschien dacht hij: wacht jij maar af, in de herfst plakken we er gewoon nog wat maandjes aan vast. Maar dat sprak hij niet uit. Er is zoveel niet uitgesproken die maanden. En dat hoeft ook niet in een driemaandenrelatie.</p>
<p>Middagenlang zaten we op de brede bank voor zijn fietsenzaak in die roezemoesstraat in het centrum van de stad en dronken we de ene cappuccino na de andere. Dan vroeg ik weleens naar zijn vrienden, ik begreep niet hoe je op het wisselen van slechts enkele woorden dierbare vriendschappen kon baseren, zoals hij leek te doen. Maar dan haalde hij zijn schouders op, en zei iets als: zo ga ik nu eenmaal met die mannen om.</p>
<p>Lange gesprekken deelden we niet, wel lange maaltijden en lange avonden op mijn dakterras. Op een of andere manier ervoer ik zijn aanwezigheid als heilzaam, ik genoot van zijn gezelschap. Hij is een zachtaardige man, een man ook die nooit het achterste van zijn tong laat zien. En misschien was dat precies wat ons bond. De aard van onze relatie, de voorgenomen eindigheid, heeft nooit een seconde ter discussie gestaan of geleid tot ruzies of melancholie, wat ons misschien wel vrijer maakte dan welk ander stel dan ook. Er waren geen verwachtingen, er hoefden geen plannen te worden gemaakt. Het was telkens déze dag, déze week, déze maanden. Gezamenlijke verantwoordelijkheden hadden we niet.</p>
<p>Meestal kwam hij aan het begin van de avond binnen en dronken we wat, soms schoven wat vrienden van me aan, soms gingen we eropuit. Wandelen of met de fiets naar de bioscoop, hij bij mij achterop. Onze actieradius was niet groter dan 5 kilometer. Soms bleef hij slapen, maar seks was niet de reden dat we samen waren, het was de vrolijkheid, de veiligheid samen met de geruststelling van de tijdelijkheid. Het verbaasde me dat ik als verstokte vrijgezel zo kon genieten van elke dag een man op de bank.</p>
<p>Als ik terugdenk aan die maanden kan ik me de afzonderlijke momenten niet meer voor de geest halen, ik herinner me hoogte- noch dieptepunten. Het was een vorm van liefde die nog het meest weg had van een plezierige cocon, en die zeker niet onderdeed voor die eeuwige variant waar iedereen altijd zo hoog over opgeeft. Ja, in mijn huis golden mijn regels, werd gegeten wat ik kookte, ik kan best bazig zijn. Het was niet zo dat ik me in die drie maanden helemaal uitleverde, of dat ik een zomer lang een romantisch plaatje naspeelde. Alles was echt en eerlijk, zowel de warmte als de reserves. Dat een relatie minder beklemmend was dan ik altijd had gedacht, werd mijn inzicht van het jaar.</p>
<p>Maar getwijfeld heb ik nooit. Toen het september werd en de zon vroeger zakte, begon ik na te denken hoe ik respectvol een einde aan onze liaison kon maken. Ik stelde het uit, want het bleef maar mooi weer, maar toen de voorspellingen slechter werden zei ik op een avond: ‘De zomer is voorbij, je zult wel begrijpen dat het tussen ons ook voorbij is.’ We zaten op een terras. Hij reageerde gelaten, met dezelfde lach als waarmee hij mijn zomerliefdeplan omarmd had. Ongelovig, maar sportief. Hij probeerde me niet op andere gedachten te brengen, werd niet boos, en als hij al verdrietig was, heeft hij dat niet laten zien. We dronken ons glas leeg, praatten nog wat en toen heb ik hem voor de laatste keer achterop genomen en naar huis gebracht. Ik hoop echt dat we elkaar nog eens tegenkomen, en dat we dan herinneringen kunnen ophalen aan hoe fijn het was, die exotische zomer van 2020 in onze provinciestad. Daar kon geen tropisch eiland tegenop.’</p>
<p>De namen Peer en Carolijn zijn op verzoek van de geïnterviewden gefingeerd. Hun echte namen zijn bekend bij de redactie.</p>]]></description>
      <guid>https://volkskrant.nl/mensen/een-experiment-van-drie-maanden-niemand-kon-er-iets-aan-doen-dat-het-september-werd~b5e78176/</guid>
      <pubDate>Sun, 7 Aug 2022 00:00:00 +00:00</pubDate>
    </item>
  </channel>
</rss>
