<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Altijd voelde ik de afkeurende blikken in mijn rug, van mensen die niet weten dat ik meer ben dan lesbisch’]]></title>
      <description><![CDATA[<p>Marleen (44): ‘Ik ben in de rouw, het is uit met mijn vriendin. Het vaste patroon waarbinnen onze relatie zich voltrok werd steeds hachelijker en onleefbaarder, en dat kwam door mij. Ik schaam me omdat ik op vrouwen val en voel me slecht. Wanneer ik met mijn vriendin in het openbaar was, lukte het me nooit me vrij te voelen. Altijd voelde ik de afkeurende blikken van de buitenwereld in mijn rug, van mensen die me niet kennen en alleen dat ene kenmerk zien, niet weten dat ik nog veel meer ben dan lesbisch, dat ik ook grappig ben en slim. Hun blikken ketsten niet af op mijn rug, maar drongen diep door tot in mijn binnenste. Zo diep dat ze deel van mezelf zijn geworden. Ook als daar geen enkele aanleiding voor is, voel ik de constante afkeuring. ‘Het sterkst was het op momenten dat we ons als stel presenteerden in een onbekende omgeving, tijdens vakanties bijvoorbeeld. Vorig jaar zomer waren we op pad met de camper, ik had me er enorm op verheugd, drie weken alleen met haar. Maar al bij het vertrek voelde ik buikpijn opkomen en twee, drie uur later, tijdens de eerste stop bij een benzinestation, ging het helemaal mis. Mijn vriendin gooide het portier open en stapte uit, een man wilde erlangs en zonder dat hij iets zei of op een bepaalde manier keek, voelde ik zijn afkeuring en kromp ineen. In feite was er dus niets gebeurd, geen dialoog, geen gesprek, er werd geen verwijt gemaakt, mijn vriendin opende alleen het portier en een man deed een pas opzij en liep verder. Voor mij was dit al genoeg om het beeld van mezelf te bevestigen. ‘Ik ben niet oké.’ ‘Wanneer een gewone vriendin mij op straat een kus geeft, is er niets aan de hand. Maar zodra ik met mijn vriendin buiten was, voelde ik me gereduceerd tot een verfoeilijke lesbische vrouw. Voorbijgangers, en daar heb je er nogal wat van tijdens vakanties, zagen volgens mijn hoofd alleen dat ene. En dus mislukte vorig jaar de vakantie bij de eerste de beste benzinepomp, nog voor die was begonnen. Door toedoen van mijn eigen brein, dat in de slipstream andere lesbische stellen even hard veroordeelt als mijzelf. ‘Toen we daarna verder reden, was de stemming in de auto verstoord. Ik was stil en zweeg over wat ik net had ervaren, ik wilde mijn vriendin niet lastigvallen met mijn plots opgekomen zwaarmoedigheid, een gevoel waarvan ik wist dat het de rest van de reis niet meer weg zou gaan. Nee, dacht ik, niet wéér iets wat leuk en gezellig had kunnen zijn verpesten, please, niet wéér. Drie weken lang was het snoeihard werken om de demonen onder controle te houden. Zonder resultaat. Vakantievieren werd een soort corvee. Spontaan in Zuid-Frankrijk de boot boeken naar Corsica, over dat beeldschone eiland rijden zonder de blijheid daarover te kunnen voelen. Zullen we hier wat eten, hoorde ik mezelf zeggen, zullen we daar even stoppen, hoe bevalt die nieuwe collega? Maar mijn stem klonk emotieloos en haar antwoorden gingen langs me heen. Zelfs muziek drong niet langer tot me door. ‘Wanneer we aan het einde van de dag op een camping aankwamen, werd de sfeer even iets lichter. Met een biertje voelde ik opluchting, het einde van weer een dag was nabij en straks zouden we samen in onze knusse camper gaan koken. Zolang we met zijn tweeën waren, was alles goed, dan verdwenen tijdelijk de zorgen, de ingebeelde blikken. Dan bleek weer hoe ontzettend goed we bij elkaar pasten, we dronken de wijn die zij had uitgezocht en waren gelukkig. Iedere ochtend ging ik hardlopen, dat was ook fijn. Al rennend miste ik mijn vriendin, keek ernaar uit haar straks weer te zien. Maar wanneer we de boel opbraken en de reis voortzetten, opnieuw moesten stoppen bij winkels en restaurants en tankstations, was de beklemming er weer. ‘Ik heb geen idee hoe dit is ontstaan. Ik val al sinds mijn 16de op vrouwen, heb drie langdurige relaties gehad en ben zelfs zes jaar getrouwd geweest. Het ligt voor de hand het antwoord in mijn jeugd te zoeken. Maar mijn moeder heeft geen moeite met mijn geaardheid en mijn overleden vader noemde lesbische vrouwen weliswaar trutten, maar was tegenover mij gewoon neutraal. Zijn reserves stonden in geen verhouding tot mijn zelfhaat. Het zit allemaal in mijn kop. Als twintiger nam ik op een dag een neuspiercing, mijn vader moest huilen en ik dacht, arme papa, nu heeft hij niet gewoon een lesbische dochter maar een ordinaire lesbische dochter. Zelf zei hij later dat hij die twee nooit met elkaar in verband heeft gebracht. ‘Hoe kom ik af van dit levensverwoestende gevoel? Ik heb van alles gedaan, systeemtherapie, cognitieve gedragstherapie, traumatherapie, EMDR, noem maar op. Maar er is altijd een moment dat zo’n therapeut zegt: nu kun je het weer alleen. En dat lukt dan niet, het wordt eerder erger naarmate ik ouder word dan minder. Hoe uitzichtloos alles is, merkte ik al een paar maanden voor die vakantie, toen mijn vriendin en ik naar Wende Snijders in Amsterdam gingen. We deden het tofste wat we maar konden bedenken: naar een concert van Wende in de stad waar we zo van hielden. Maar ik voelde me alleen maar slecht dat ik daar met een vrouw was, en aan het einde van de dag was ik blij dat ik weer naar huis kon. ‘Mijn vriendin is de liefste van de wereld en bleef begripvol. Ze heeft alles geprobeerd om me te helpen, maar op het laatst voelde ze zich net zo gevangen als ik. Ik had geen oog meer voor haar. Dat was het moment dat ze een paar maanden geleden zei: ik kan dit niet meer. We waren plannen aan het maken om te gaan samenwonen, met zijn tweeën onder een dak leek me het summum, maar die plannen stokten om dezelfde redenen waarom het plezier over de vakantie en Wende stokte. Even uithuilen hielp niet meer, op het laatst was het alleen maar volhouden tegen beter weten in. ‘Ik ga nu alleen op vakantie en mis mijn vriendin enorm. Toch is dit verdriet makkelijker te verdragen dan het monster dat in mij zat toen we nog samen waren. Nu ben ik een vrouw met liefdesverdriet. Dat is erg, maar in ieder geval niet iets om je voor te schamen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/altijd-voelde-ik-de-afkeurende-blikken-in-mijn-rug-van-mensen-die-niet-weten-dat-ik-meer-ben-dan-lesbisch~b8e7716a/</guid>
      <pubDate>Fri, 23 May 2025 00:00:00 +0200</pubDate>
    </item>
    <item>
      <title><![CDATA[‘Hoe is het mogelijk dat we door niets te doen, ons leven zo’n wending hebben gegeven?’]]></title>
      <description><![CDATA[<p>Hanneke (59): ‘Frans was de broer van de vriend van mijn zus. Ik was 14 toen ik hem ontmoette, hij was vijf jaar ouder, dus het was duidelijk dat mijn onmiddellijke verliefdheid geen enkele kans maakte. ‘Niet dat ik dat een probleem vond. Op mijn 14de, opgegroeid in een beschermd christelijk milieu, leek liefde sowieso tamelijk ver weg en onbereikbaar. Wanneer we elkaar op verjaardagen zagen, was er altijd wel een lach die we deelden, of een blik die ik voelde, en de blijheid die ik dan ervoer durfde ik zelfs in gedachten geen naam te geven. Toen hij ging studeren in de stad waar ik woonde, heb ik weleens op een hoek van de straat staan wachten om een glimp van hem op te vangen als hij naar college fietste. Dan was er kort dat gevoel van intense spanning, maar dat ebde de weken en maanden erna weg als ik hem niet zag. ‘Ik was 19 toen we met zijn vieren gingen zeilen, mijn zus, hij, zijn broer en ik, en van die vakantie op de Friese meren herinner ik me dat het alleen maar regende en we ontzettend veel plezier hadden. Hij sprong in het koude water en ik sprong hem achterna, met tegenzin en ook weer niet. ’s Nachts sliepen we met zijn vieren in het kleine vooronder, hij en ik lagen zij aan zij in onze slaapzak met onze ruggen tegen elkaar aan. ‘Natuurlijk was er sprake van opzet, maar beiden hielden we het op toeval, een toeval dat zich dus toevallig iedere avond liet herhalen. Uitspreken dat we het fijn vonden om zo dicht bij elkaar te liggen, kwam niet bij ons op, daarvoor waren we allebei te verlegen en te onervaren. In plaats van elkaar lief te hebben, maakten we gewoon heel veel lol, iets wat makkelijk had kunnen overgaan in iets anders, maar dat gebeurde niet. ‘Het waren misschien de vijf jaar leeftijdsverschil, de familiebanden die maakten dat we elkaar nooit alleen zagen, maar meer nog de schroom. Een schroom die iedere ontmoeting weliswaar feller maakte, maar het ook veroordeelde tot iets zonder gevolg. Zo was er bijvoorbeeld de keer dat we na een bruiloft samen naar huis liftten en hij me beschermend inwijdde in de merites van het liften. In Apeldoorn wisselden we van auto, en nog als ik langs dat motel rijd, denk ik eraan. Ik kon mijn geluk niet op, maar in feite was alles wat we deden, dat liften. ‘En toen brak de tijd aan dat ook ik ging studeren, ik zocht hem een keer op in zijn studentenhuis, hij kwam een keer bij mij op visite en we begonnen elkaar steeds leuker te vinden. Via mijn studie leerde ik een jongen kennen die zijn zinnen op mij had gezet, hij wist beter dan Frans en ik hoe je dat aanpakt, iemand leuk vinden. Dan flirt je en zoen je met elkaar en dat was precies wat er gebeurde. En ik vind het naar om te zeggen, maar zonder dat ik verliefd op deze jongen was, liet ik alles gebeuren. ‘Ja, hij was leuk, maar niet zo leuk als Frans met wie ik eindeloos kon praten en lachen. Op een avond waren die jongen en ik bij mij thuis, toen Frans onverwacht langskwam. Ik schrok en even later zaten we met zijn drieën in mijn kamer, alle drie even ongemakkelijk. Aan alles voelde ik dat dit het moment was dat Frans me verkering had willen vragen, maar hij zei niets. Ook na afloop belde hij niet om de reden van zijn bezoek uit te leggen. ‘Pas vele jaren later vertelde hij dat hij die avond gedesillusioneerd naar huis was gegaan en zich had bedronken. Hij is daarna nooit getrouwd. Nog steeds denk ik weleens: hoe is het mogelijk dat we ons leven zo’n wending hebben gegeven, niet door iets te doen, maar door iets niet te doen. Want ik had zelf ook naar hem toe kunnen gaan en ik weet zeker dat ik dan later nooit was getrouwd met die andere jongen. ‘De situatie was zo pijnlijk en bleef dat nog heel lang, ik heb er nooit over durven beginnen. In plaats daarvan liet ik me passief leiden door die ander, het gezin dat daaruit voortkwam vond ik geweldig, maar het huwelijk is nooit echt goed geweest. Wij voelden elkaar niet echt aan. Als systeem functioneerden we goed, voor onze kinderen gingen we door het vuur, maar als liefdespaar deden we het minder. Dat werd moeilijker met de jaren. ‘Een keer, tijdens een opening van een tentoonstelling van mijn zwager, kwam Frans na lang dralen naar me toe, legde een hand op mijn schouder en vroeg: hoe is het me je? De tranen stroomden over mijn wangen. Ik veegde ze snel weg, dit was niet de gelegenheid om te huilen. Toen hij vervolgens vroeg: zullen we eens een afspraak maken, zei ik ja graag, maar ik stelde die uit, ik wist dat een ontmoeting nooit puur vriendschappelijk zou kunnen zijn. ‘Pas toen mijn scheiding rond was, durfde ik het aan. Die dag stond ik reikhalzend voor het raam. Hij kwam, we dronken koffie, ik verontschuldigde me voor de tompouce die zich zo onhandig laat eten, en hij zei, nee joh, heerlijk juist en ik genoot van zijn luchtige antwoord, zo anders dan ik gewend was. Snel na die eerste keer gingen we kajakken en ik kuste hem op het water en kreeg van onbekenden een applaus. Toen was het ‘aan’. ‘Dat is nu twaalf jaar geleden en sinds die dag is alles zoals het zijn moet. De leegheid die ik jaren heb gevoeld, maakte plaats voor een verliefdheid die eindelijk de ruimte in kon nemen die het verdiende. Alles ging vanzelf en zo gaat het nog steeds. Vorig weekend waren we met de caravan in Limburg. Hij kookte, ik dekte de tafel, ik vroeg wil je nog wat drinken, hij gaf me snel een knuffel. Alles even makkelijk en nabij. Natuurlijk heb ik weleens spijt van al die jaren zonder elkaar, hij zou een geweldige vader zijn geweest. Maar misschien was de relatie veertig jaar geleden wel veel minder ontspannen geweest; dus, nee, het is goed zoals het is.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hoe-is-het-mogelijk-dat-we-door-niets-te-doen-ons-leven-zo-n-wending-hebben-gegeven~b0ef5b25/</guid>
      <pubDate>Thu, 15 May 2025 00:00:00 +0200</pubDate>
    </item>
    <item>
      <title><![CDATA[‘Vanaf de eerste week werd van me verwacht dat ik met een meisje naar bed zou gaan’]]></title>
      <description><![CDATA[<p>Joris (23): ‘Op de Leidse studentenvereniging waar ik lid van was, leken geen gays te zijn. In mijn jaarclub zaten veertien jongens, geen meisjes. Vanaf de eerste week werd van me verwacht dat ik met een meisje naar bed zou gaan. Daten, een date meenemen naar je studentenhuis, zo hoorde het, en je wilt niet die ene jongen zijn die afwijkt. Dus deed ik gewoon mee. Ik was gezellig, vrolijk, niemand zag iets aan me – eerlijk gezegd was ik er best goed in. ‘Met het zoenen had ik niet eens veel moeite, maar seks met meiden vond ik lastig. Meestal verzon ik ter plekke een smoes, eenmaal met zijn tweeën in mijn kamer zei ik dat ik te dronken was om iets te kunnen presteren. Die meiden zelf waren tegen die tijd ook behoorlijk aangeschoten, dus ik kwam daar makkelijk mee weg. Maar de volgende dag voelde ik me leeg. Voor wie deed ik dit, wie moest ik iets bewijzen en waarom? Ik wilde dit helemaal niet. ‘Veel tijd om te reflecteren gunde ik mezelf niet want het volgende datediner of gala stond alweer op de planning, de weerzin bouwde zich op. Opnieuw dat hele spel spelen, zo normaal mogelijk doen, een meisje zoenen zonder er iets bij te voelen, haar meenemen, excuses bedenken. Ik voelde me een vreemde in mijn lichaam en had geen idee waar dit alles naartoe ging, maar één ding wist ik wel: het was niet de richting die goed voor me was. ‘Mijn studie ging soepel, maar zelf raakte ik uit koers. Ik voelde me nep, onzeker en van binnen kapot. Alsof er een stempel op mijn hoofd zat dat mij het recht op vrijuit liefhebben en luisteren naar mijn hart ontzegde. Niemand die mij dit opdrong, ik legde mezelf die beperking op. Ik piekerde er niet over uit de kast te komen; daarvoor zat de heteronorm veel te diep ingesleten. Homo was een scheldwoord. ‘Als iemand iets stoms deed, was er altijd wel een ander die riep: Ben je homo of zo? Homo was vies. Homo’s waren de mannen die bijna naakt op boten stonden tijdens de Gay Pride. Zelfs in het hoogopgeleide milieu waar ik vandaan kom met alleen maar open, tolerante mensen durfde ik niet uit te komen voor mijn geaardheid. Mensen vroegen: hee Joris, heb je al een vriendin? Niemand die rekening hield met de mogelijkheid dat ik op jongens viel. Waarom vragen zelfs intelligente progressieve mensen nooit: zie je iemand speciaal? Het is een klein verschil, maar ik denk echt dat het voor mij had uitgemaakt. ‘Als puber wilde ik al zijn als de populaire jongens, natuurlijk, wie niet. Rond mijn 17de begon ik net als mijn leeftijdgenoten met meisjes te daten. Duurzame relaties, zag ik om me heen, zijn voor hetero’s, voor homo’s is een gezin niet weggelegd. Ik zou nooit verliefd worden, nooit van iemand kunnen houden, er zou nooit iemand zijn die van mij zou houden op de romantische manier. Dat is oprecht wat ik dacht, ook al was ik die in alle opzichten geprivilegieerde student. Liefde was er niet voor mij, vond ik. ‘Op sommige momenten werd het verdriet over die gespletenheid – het een doen, het ander voelen, of erger: niets voelen als ik geacht werd iets te voelen – te groot werd, was er één plek die troost bood. Onder de douche voelde ik me veilig. Niemand die me daar kon zien of horen, de douche was waar ik alle frustratie en pijn kon toelaten, waar ik naartoe ging om te huilen en waar ik durfde toe te geven: ik ben niet blij met hoe mijn leven gaat. Dat begon op de middelbare school en ging tot ver in mijn studententijd door. ‘Vaak ging het daarna weer wat beter, maar een paar keer heb ik huilend mijn moeder gebeld. ‘Ik vind het zo lastig aan alle verwachtingen te voldoen.’ Ze schrok, maar ik kon niet uitleggen wat er aan de hand was en toen ze er later op terugkwam, kapte ik het af. Niet toegeven dat je gay bent, gewoon wegduwen, en het al helemaal niet uitspreken, zei ik tegen mezelf. ‘Op een dag tijdens corona ging ik naar het strand met mijn favoriete huisgenootje. We hadden het over het datediner dat eraan kwam, ze vroeg wie ik meenam en ik antwoordde: Ik weet niet of het alleen meiden zijn die ik leuk vind. Ik had me op de heenweg al voorgenomen het haar te vertellen. Het ging niet goed met me en als ik ooit uit deze impasse wilde komen, moest ik eindelijk iemand in vertrouwen nemen. Nu waren we alweer bijna bij de bushalte op weg naar huis en waren dit de enige woorden die ik kon bedenken. ‘Wat bedoel je’, vroeg ze. ‘Val je op jongens?’ ‘Ik denk het wel’, antwoordde ik. Hoewel dat voor enige opluchting zorgde, veranderde er nog niets. Ik regelde gewoon een meisje voor dat datediner. ‘Een paar maanden later ontmoette ik op een themafeest een jongen in een tennisoutfit, ook lid en heel erg knap. Er werd gezegd dat hij op jongens viel, wat ik bijna niet kon geloven. Hij was een openbaring. Hij leek helemaal niet te zitten met zijn homoseksualiteit en zijn vrienden ook niet. Hij bewoog zich zo zelfverzekerd door het gezelschap, dat ik er zelf blij van werd. Ik maak een kans, dacht ik, ‘het’ was misschien ook voor mij bereikbaar. ‘Mijn handen beefden toen ik hem een week later een berichtje stuurde: ‘drankje doen?’ Hij stemde toe en de avond ervoor heb ik al mijn vrienden laten weten dat ik een date met een jongen had. Om ze voor te zijn, Leiden is klein. Iedereen reageerde relaxed en die avond hebben hij en ik eerst thuis een pastaatje gegeten en zijn daarna naar het terras gegaan. Toen we zoenden was ik helemaal in de wolken, het voelde gek, maar tegelijk heel normaal. Het klopte. Zo hoort zoenen te zijn, dacht ik, zo kan het ook. Niet als iets wat ik voor een ander doe, maar wat ik zelf graag wil. Niet langer de acteur, maar eindelijk met mijn voeten in het echte leven, dat nog gezelliger en romantischer was dan ik me had voorgesteld. En nu, vier jaar later, zijn we nog steeds samen – mijn masker is voor altijd af.’</p>]]></description>
      <guid>https://www.volkskrant.nl/volkskrant-magazine/vanaf-de-eerste-week-werd-van-me-verwacht-dat-ik-met-een-meisje-naar-bed-zou-gaan~b32431a5/</guid>
      <pubDate>Thu, 8 May 2025 00:00:00 +0200</pubDate>
    </item>
    <item>
      <title><![CDATA[Het contrast tussen de mooie momenten in bed en zijn ziekte is pijnlijk, maar minder pijnlijk dan je zou denken]]></title>
      <description><![CDATA[<p>Angela (59): ‘Gisterochtend om half acht lag ik nog in bed toen ik het geluid van een appje hoorde. Ik reikte naar mijn telefoon en het bleek precies het bericht dat ik verwachtte en waar ik op hoopte. ‘Zal ik straks even langskomen?’ Een uur later belde hij aan. Ik zoemde de deur van mijn flat open en niet lang daarna stond hij voor mijn neus. Ik had inmiddels gedoucht en was aangekleed op mijn bh na, want zo vindt hij mij het leukst. Verder had ik niet per se aandacht besteed aan mijn uiterlijk en gewoon de witte ajourtrui aangeschoten die ik de dag ervoor ook aan had. Twaalf jaar kennen we elkaar nu, onze aantrekkingskracht zit hem in meer dan alleen hoe we eruitzien. Al bij de eerste ontmoetingen was ik ondersteboven van de vragen die hij me stelde, de boeken die hij las. Maar het meest indrukwekkende vond ik dat hij iets in mij zag wat ikzelf noch anderen in mij hadden gezien, zelfs mijn ouders niet. Het klinkt bitterder dan ik bedoel, maar het was een verrassing dat ik het waard was liefgehad te worden. Hij trok zijn jas uit, we omhelsden elkaar, bleven zo een tijdje staan. De komende uren waren van ons. In het begin waren we collega’s geweest, pas sinds drie jaar hadden we een relatie. Onmiddellijk na de eerste kus liepen we door naar de slaapkamer. Eerst bijkletsen of koffiedrinken doen we eigenlijk nooit. Met de gordijnen dicht kleedden we ons uit en gingen zo snel mogelijk in bed liggen, hij op zijn rug en ik op mijn zij ernaast en half boven op hem, om maar zoveel mogelijk van hem te kunnen voelen. Op de een of andere manier voltrekt zich altijd een wonder als we naakt tegen elkaar aan liggen: ik ontspan en het is of deze plek hier, mijn eigen bed, op deze doordeweekse ochtend, met deze man, mijn bestemming is. Als dit de laatste keer was, laat het dan een mooie laatste keer zijn, dacht ik. Ik boog mijn gezicht naar hem toe, hij zag er minder moe uit dan een paar dagen eerder. Ik vroeg hoe het ging. ‘Goed’, antwoordde hij. ‘Minder moe dan een paar dagen geleden.’ ‘Ik heb keelpijn’, zei ik, ‘we moeten voorzichtig zijn, misschien niet te veel zoenen vandaag’. Maar hij antwoordde dat ik me geen zorgen hoefde te maken. De oncoloog had gezegd dat hij niet per se vatbaarder was voor verkoudheidsvirussen. Zoals iedere keer praatten we zo een tijdje rustig verder, in dezelfde geruststellende taal als altijd. ‘Wat fijn hè. Ik ben zo blij. Wij samen. Wie had dat gedacht.’ Dat is genoeg om te vergeten dat hij ziek is, niet alleen voor mij maar ook voor hem. Dat zegt hij vaak, na afloop. ‘Je doet me vergeten dat ik ziek ben.’ Naarmate we langer zo lagen, gingen de woorden over in aanrakingen met eenzelfde warmte en kalmte. Snelle seks lukt allang niet meer, maar al het andere wel. Zoenen, strelen, voelen zijn van een aard die ik voordien niet kende. En ik ben toch al 59. Als hij zou willen, zou hij morgen in aanmerking komen voor euthanasie. Twee soorten kanker razen door zijn lichaam. Maar hij stelt het einde telkens uit. ‘Ik hou van je’, zegt hij, ‘ik kan je nog niet missen, en als ik er niet meer ben blijf ik je vanaf boven beminnen en je retourtjes hemel sturen.’ Zo noemen we mijn orgasmen. Ik vraag me weleens af, zou het hetzelfde zijn als hij niet ziek was? Hij was twaalf jaar geleden nogal stoer, met veel vriendinnen en praatjes. Toen hadden we nog geen affaire. Die kregen we pas toen hij al ziek was. Ik ben zijn geheim, zijn vrouw vertelt hij drie keer per week dat hij een wandelingetje gaat maken. Alleen zijn beste vriend weet van ons. Hij is degene die als het zover is mij gaat bellen en nu al zie ik die verdrietige vrouw voor me op de achterste bank in het rouwcentrum: dat ben ik. Dus maak ik nu het nog kan altijd tijd voor hem, wanneer hij laat weten dat hij eraan komt zeg ik al mijn afspraken af. Niet langer als de pleaser die ik vroeger was, toen ik vooral een man trouwde omdat hij de vakjes aanvinkte van mijn ouders: geld, goeie baan, mooi pak, goed nest en met wie ik 25 jaar een mismatch heb gehad. Dit keer please ik uit liefde. Meestal zien we elkaar in de ochtend, dan heeft hij de meeste energie. Het contrast tussen de mooie momenten in bed en zijn ziekte is pijnlijk, maar minder pijnlijk dan je zou denken. Natuurlijk is onze liefde anders dan wanneer hem niets zou mankeren, maar ook weer niet zó anders. Ziekte is een constitutie, maar liefhebben doe je met het hart. Ik heb mijn man gevonden, na een leven lang te hebben gedacht dat de liefde aan mij voorbij zou gaan, laat ik me mijn geluk door niets ontnemen. Daarbij: lijden hoort bij het leven, maar dat maakt de geluksmomenten niet minder intens. Ik denk zelfs weleens: nu hij ziek is, zal hij in ieder geval niet meer zo snel bij me weggaan. Natuurlijk zijn we ook verdrietig. Als ik vertel over mijn dochter die gaat trouwen bijvoorbeeld, beseft hij dat hij de bruiloft van de zijne niet zal meemaken. Maar dat belet me niet vrijuit te praten over alles wat me bezighoudt. En natuurlijk zie ik weleens een traan over zijn wang, en hij over de mijne, en schrik ik als hij ineens langer dan een uur wacht met reageren op een berichtje, maar als ik eerlijk ben zie ik het nabije gedwongen afscheid als een gegeven. Hoe vaak heeft hij niet gezegd: als het te zwaar voor je is, kunnen we stoppen. Maar nee. Toen ik 16 was, raakte ik zwanger en ben ik zonder iemand iets te zeggen naar een abortuskliniek gegaan. Dat was zwaar. Wanneer hij aan het einde van de ochtend vertrekt, kijk ik hem na vanaf de galerij. Vlak voor hij de lift ingaat zwaait hij naar me en dan nog eens als hij in de auto stapt en weer als hij de straat uitrijdt. Ik leg het bed recht en  glimlach. De hele verdere dag.’ Op verzoek van de geïnterviewde is de naam Angela ­gefingeerd. Wil je meer van deze verhalen horen? Luister dan ook naar onze podcast De liefde van nu.</p>]]></description>
      <guid>https://www.volkskrant.nl/volkskrant-magazine/het-contrast-tussen-de-mooie-momenten-in-bed-en-zijn-ziekte-is-pijnlijk-maar-minder-pijnlijk-dan-je-zou-denken~b997aeb8/</guid>
      <pubDate>Thu, 1 May 2025 00:00:00 +0200</pubDate>
    </item>
    <item>
      <title><![CDATA[‘Ik wist dat ik moest oppassen: deze relatie was niet gezond voor mij’]]></title>
      <description><![CDATA[<p>Ruben (53): ‘Dit verhaal begint bij een simpele match op een datingapp. Omdat ik in Amsterdam zo langzamerhand alle mannengezichten kende, wilde ik eens op zoek in Stockholm. Die stad kende ik een beetje, ik had daar een vriend wonen. En zo ontmoette ik Victor, iemand die me raakte met zijn woorden over zijn diepe twijfels en verlangens, die me uitnodigde zelf ook te praten over alles wat ik lastig vond. Al snel voelde ik me verbonden met hem op een manier die ik nooit eerder met een onbekende had meegemaakt. We appten een paar dagen heen en weer en nog geen tien dagen later al boekte ik, in de week na kerst, als in een romcom een ticket naar Stockholm. ‘Hij bleek heel bedachtzaam, een man die me het ene moment stralend aankeek en die het volgende moment zijn hoofd afwezig opzijdraaide en met een melancholieke blik door het raam naar buiten keek. Het was een beetje alsof hij onder dat rossige haar en die baard twee gezichten had, die van de pijn en van de vreugde. Hij kookte voor me, ik bleef slapen, we hebben die week zelfs een bezoek aan zijn ouders gebracht – de eerste keer dat hij een vriendje meenam. Daarna zijn we gaan skiën. Hij skiede gracieus en met een flinke vaart van de steilste hellingen. Mijn gebrek aan skivaardigheid leek hem teleur te stellen, het maakte hem stil en teruggetrokken; een kort, vluchtig moment. Of is dat mijn interpretatie en was het weer die melancholie die telkens op de meest onverwachte momenten door al zijn stemmingen brak? ‘Toen we later op de middag een café hadden gevonden dat open was en ik hem een kus wilde geven, weerde hij me af. Maar diezelfde avond, tegen elkaar aan in bed, was hij weer een en al liefde. Steeds bewoog hij heen en weer. Met oud en nieuw stelde hij me hartelijk voor aan zijn vrienden, maar toen ik 3 januari terugvloog en vroeg: zullen we een weekend in Berlijn afspreken of kom je een keer naar mij?, gaf hij geen antwoord. ‘Een paar weken later zaten we toch in een Amsterdams museumcafé. We hadden over de grachten gelopen en de tentoonstelling gezien en nu raakte hij niet uitgepraat over welke indruk dit alles op hem had gemaakt. Ik zei dat ik hem niet begreep. Die ochtend had hij plots en mat gezegd: ik kan niet voelen wat jij voelt, het spijt me, en nu deed hij of er niets aan de hand was. Zijn mededeling had me geraakt. Daar gaan we weer, dacht ik. Het lijkt wel alsof ik altijd val op mannen die er niet echt voor me zijn. Het gesprek verstomde, hij wist zich geen raad met mijn verontwaardiging en die avond, toen zijn vlucht door de storm werd geannuleerd en we ineens een extra nacht samen hadden, begon ik vreselijk te huilen. Hij reageerde met onbeholpenheid. Ik vroeg: ben je eenzaam? Het precieze antwoord herinner ik me niet meer, maar het kwam erop neer dat hij niets voelde en dan ineens weer te veel en alles tegelijk. ‘In de dagen na zijn vertrek kreeg ik een mail: lief dat je zoveel over jezelf hebt verteld, nu is het mijn beurt. Tot in de levendigste details beschreef hij zijn suïcidale gedachten, zó beeldend en aangrijpend dat het was alsof ik die zelf meemaakte. Hij beschreef de zware witte deken die hij ook nu weer op zich voelde drukken, dat hij moeite had met intimiteit, met zijn homoseksualiteit, dat die deken hem smoorde, dat hij mij wel wilde voelen maar het niet kon en dat dit de eerste keer was dat hij iemand hierover iets vertelde. Ineens begreep ik zijn aantrekkingskracht. Mijn moeder kampte ook met depressies, onbewust was Victor bekend terrein. Ik wist ook dat ik moest oppassen: deze relatie was niet gezond voor mij. ‘De coronapandemie kwam, ik verhuisde voor mijn werk naar Midden-Europa, leerde daar iemand kennen met wie ik een relatie kreeg. Maar iedere dag dacht ik ook aan Victor, ik bleef vaag hopen dat we op een dag weer samen zouden komen. Een paar weken voordat hij 50 werd, schreef hij opnieuw. De toon was opgewekt. Hij miste me, werd het niet eens tijd dat we eindelijk voor elkaar kozen? Life is short, eindigde hij. Dit was waarop ik had gehoopt en wat ik stilletjes had verwacht. Ik schreef terug dat ik hem ook miste, maar dat ik een relatie had en hem dat niet had durven zeggen uit vrees dat zou blijken dat hij ook een relatie had, iets wat ik liever niet hoorde. Een kromme gedachte, ik wist het, maar zo werkt het liefdesbrein. De hele zomer appten we regelmatig, hij begreep me, zei hij, en het speet hem dat hij zo’n geweldige man had laten lopen. ‘En toen werd ik tegen de herfst gebeld door mijn vriend uit Stockholm. Had ik Facebook gezien? Victor was dood. En hij was nog niet uitgesproken of ik wist: dit moet suïcide zijn. Zijn familie, vrienden, iedereen was in verwarring, niemand had dit zien aankomen, en ik, die Victor maar vier keer had gezien, wist als enige van zijn depressie. Op de begrafenis in Zweden heb ik achter in de kerk alleen maar gehuild. Iemand zei dat Victor in juli – de maand dat ik hem had laten weten dat ik een relatie had – slecht nieuws te verwerken had gekregen. ‘Rationeel weet ik dat ik geen schuld heb aan zijn dood, maar er is ook een emotionele kant. Ik heb spijt dat ik hem niet meteen heb gebeld na die laatste brief. Dan had ik zijn stem kunnen horen en hadden we nog wat kunnen praten. Maar ik belde niet, ik had immers een relatie. Daarnaast wilde ik mezelf beschermen. Zijn brief over de witte deken heb ik na lang twijfelen – want was het aan mij als buitenstaander om zijn familie over zoiets pijnlijks te informeren? – laten lezen aan zijn familie. Het bleek een goede beslissing, want nu tasten ze niet langer alleen maar in het duister. Ik heb veel verdriet om hem. Nog steeds. Soms overvalt het me zomaar ineens. Ik heb voor mezelf gekozen, maar hij is nu dood. Dat knaagt aan me. Ik rouw om hem en om wat we niet hebben gehad.’</p>]]></description>
      <guid>https://www.volkskrant.nl/volkskrant-magazine/ik-wist-dat-ik-moest-oppassen-deze-relatie-was-niet-gezond-voor-mij~bd9c4a11/</guid>
      <pubDate>Thu, 24 Apr 2025 00:00:00 +0200</pubDate>
    </item>
    <item>
      <title><![CDATA[‘Ik besefte dat ik met niemand ooit zo’n rijkdom aan herinneringen zou kunnen opbouwen als met mijn eigen man’]]></title>
      <description><![CDATA[<p>José (50): ‘‘Ik ga een paar dagen naar ons buitenhuisje om tot mezelf te komen’, zei mijn man op een dag in 2023. Dat gebeurde wel vaker, maar deze keer was anders. Zijn stem klonk vlak en een beetje trillend, alsof onder die simpele mededeling iets gevaarlijks borrelde wat hij maar met moeite kon verbergen. Vragen als: hoe moet het verder met ons, wat is er gebeurd, klopt het dat we elkaar kwijt zijn geraakt? Bij het afscheid raakte hij me niet aan, geen kus, geen knuffel. Om dat nare gevoel te ontzenuwen vroeg ik die avond toen we elkaar belden: wil je soms bij me weg? Hij antwoordde: ja, ik denk het wel. Oké, zei ik, dan gaan we uit elkaar. ‘Ik hing op en huilde heel hard, maar gek genoeg hebben we het er daarna niet meer over gehad. Ter verklaring had hij nog gezegd: ik zie je meer als collega, vriendin en moeder dan als geliefde. Ik begreep niet waar hij dat op baseerde en wilde het ook niet weten om niet nog meer bezeerd te worden. Zijn besluit stond vast, dan zou ik me vanaf nu onderdompelen in het netjes regelen van de scheiding. We hadden een harmonieus huwelijk gehad, nu kregen we een harmonieuze scheiding. We verdeelden het geld, regelden het goed voor de kinderen en kochten ieder een nieuw huis. ‘Achttien jaar waren we getrouwd geweest. De eerste tien jaar waren vlekkeloos verlopen. Net afgestudeerd en met een half been nog in dat chaotische, zorgeloze studentenleven, gingen we samenwonen. Ik was gek op hem, hij was een aantrekkelijke lange man, een beetje naïef soms en oneindig nieuwsgierig in zijn manier van vragen stellen. ‘Toen ik zwanger werd, kregen we nieuwe verantwoordelijkheden, kochten een huis, en was er vanzelfsprekend steeds minder aandacht voor ons als tweetal. Snel na elkaar kregen we vier kinderen. Daar ging niet eens een besluit aan vooraf, mijn lichaam leek dat besluit voor ons te nemen. Ik werd in beslag genomen door zorgen, was constant alert op mogelijke geluiden uit de kinderkamer – ademde de baby nog wel? Zelfs als ik dacht dat hij en ik een gesprek voerden, was een groter deel van mijn aandacht altijd bij de kinderen en alle logistiek die een groot gezin met zich meebrengt. Hun stemmetjes zaten als het ware in mij en bleven daar, ook toen ze groter werden. ‘Was dat wat mijn man had bedoeld toen hij zei dat hij me miste, die keer nadat hij was vreemdgegaan? Ik had wat slapjes gereageerd, waar had hij het over, ik was er toch? We hadden heel keurig een of twee keer per week seks, maar hij voelde vooral de afwijzing op de momenten dat ik er geen behoefte aan had. En nu was het ineens achttien jaar later en lag dat zo geweldig begonnen huwelijk aan flarden. Ik wist het, de papieren waren getekend, maar zo voelde het nog niet helemaal. Door mijn best te doen om de scheiding zo veel mogelijk zonder drama te laten verlopen, hoopte ik de kans op verzoening te vergroten. Een rare gedachtekronkel die me tegelijk zand in de ogen strooide en me op de been hield. Al die hoop, denk ik nu weleens, die onuitgesproken hoop, opgehoopt in mijn hoofd, zonder dat ik ernaar handelde of die zelfs maar erkende. ‘Die zomer zat ik met onze jongste twee kinderen op het verlaten strand van een Spaans kustplaatsje waar we als gezin altijd vakantie vierden. Mijn zoon en dochter waren aan het ravotten, ik keek hoe de zon onderging en in een opwelling stuurde ik hem een foto van de kinderen en schreef erbij: waar zijn we toch mee bezig? Ik hoopte – daar had je hem weer – dat hij iets van mijn weemoed zou begrijpen. Maar hij schreef terug: tja, zo gaan de dingen soms. En hoewel die hard aankwam, was dit het moment dat ik besefte: en nu ik. De klassieke reactie van de verlaten vrouw die vroeg of laat toch opveert. Bij mij kwam die een paar maanden na de snelle scheiding. Ja, drong het voor het eerst echt door, ik ben gescheiden, ik moet verder. En nog diezelfde dag maakte ik een profiel aan op een datingapp. Het startsein van de bevrijding. ‘Ook al vond ik ze niet zo aantrekkelijk, ik kreeg veel reacties van heel aardige mannen met wie ik leuke gesprekken had en lekkere seks. Maar ik werd niet verliefd en echte interesse kon ik ook niet opbrengen. Soms vroeg ik: wat eet je graag?, dan luisterde ik niet eens naar het antwoord. Hun eigen voorzichtige antwoorden en vragen leken ingegeven door braafheid en de behoefte te pleasen. Ik miste de originele, nietsontziende nieuwsgierigheid van mijn man, mijn ex. Wie ben je, wie ben je echt? Steeds plopte hij weer op in mijn hoofd. In bed maakte het niets uit dat ik met die mannen geen geschiedenis deelde, maar daarbuiten besefte ik dat ik met niemand van hen ooit zo’n rijkdom aan herinneringen zou kunnen opbouwen als met mijn eigen man. Ik kon gewoon het geduld niet opbrengen om iemand van begin af aan te leren kennen. ‘En toen kreeg ik een jaar later ineens zijn eerste aftastende appjes. Ook mijn man had zijn bekomst van het daten en liet weten: ik wil je terug. Zo kwamen we, niet meteen, maar toch, weer bij elkaar. En hoewel we nog steeds voorzichtig aan doen en ik soms bang ben dat we straks, na de wittebroodsweken, weer vervallen in oude routines, zie ik dat er wezenlijk iets is veranderd tussen ons. Door de onderbreking, de dates met anderen, de nieuwe start, is de lichtheid van voordat ik moeder werd terug. ‘Zoals vroeger doe ik weer mijn kinderachtige imitaties, zoals die van King Julien uit Madagascar. Al speeksel spetterend kom ik binnen en roep I can whistle, en hij lacht daar hard om. Onze zaterdagen zijn niet langer volgens een militaristische precisie – voetbalveld, boodschappen, huishouden, turnzaal, basketbalzaal – georganiseerd. Kom, zegt hij bijvoorbeeld, op een moment dat het de tijd niet is voor wandelen, we gaan een eind lopen. Die niet uit te leggen echtheid, ik kan er ineens weer bij. Hij verliet mij, maar ik had mezelf al veel eerder verlaten en nu heb ik veel meer terug dan alleen mijn huwelijk.’</p>]]></description>
      <guid>https://www.volkskrant.nl/volkskrant-magazine/ik-besefte-dat-ik-met-niemand-ooit-zo-n-rijkdom-aan-herinneringen-zou-kunnen-opbouwen-als-met-mijn-eigen-man~b5b69e10/</guid>
      <pubDate>Thu, 17 Apr 2025 00:00:00 +0200</pubDate>
    </item>
    <item>
      <title><![CDATA[‘Verlaten worden is voor mij synoniem met verdoemenis, een groot woord, maar wel hoe ik het heb beleefd’]]></title>
      <description><![CDATA[<p>Veere (27): ‘Toen ik klein was, zag ik mezelf ‘later’ met een man en een gezin, maar nu ik 27 ben blijk ik daar toch moeite mee te hebben. Ik heb tot nu toe één relatie gehad, die duurde vier maanden. Toen ik deze jongen leerde kennen, woonde ik samen met een huisgenootje dat altijd wilde weten waar ik was en hoe laat ik thuis dacht te zijn. Om haar te ontvluchten, at en sliep ik vaak bij mijn vriend, maar toen vond ik een plek voor mezelf en wilde ik eigenlijk alleen nog maar daar zijn. ‘Op een dag zat ik op een stoel in mijn nieuwe huiskamer en dacht: heb ik mijn vriend nu nog wel nodig? Heb ik hem al die maanden gebruikt om niet thuis te hoeven zijn? Ik voelde me dom en ondankbaar. Had ik een keer iemand gevonden die veel om me gaf, kwamen dit soort schrikwekkende gedachten in me op. Altijd die eeuwige verwarring. Ik had gehoopt dat ik die nu eindelijk achter me had gelaten. Kon ik dan nooit gewoon iets willen en vervolgens pal achter die wens gaan staan?’ ‘Ik hield mijn mond. Als ik mijn twijfels expliciet zou maken, zou het weleens kunnen escaleren tussen ons. Dat wilde ik niet, want ik was verliefd en wilde dat deze relatie zou slagen. Bovendien: ik wist niet eens wat ik tegen hem had moeten zeggen. Mijn gedachten waren nog in het stadium dat ze alle kanten op schoten. Welke woorden had ik kunnen geven aan de chaos, zonder alles nog onrustiger te maken in mij, tussen ons? ‘Dus zei ik niet: misschien is het me toch allemaal wat te veel, misschien moet ik wat meer mijn eigen ding doen. Ik zei niet: Ik kan ontzettend veel liefde geven, maar ik ben er bang voor. Ik zei niet: ik vertrouw niemand en mezelf nog het minst. Want dat was het natuurlijk: mijn twijfels betroffen ook en vooral mezelf, maar hoe legde ik dat uit? In plaats van samen met hem een relatievorm te zoeken waarin we allebei meer tijd konden doorbrengen met vrienden, of alleen, duwde ik het denken daarover weg en merkte ik hoe vriendinnen me steeds minder vaak uitnodigden omdat ik altijd met mijn vriend was. ‘Toen hij terugkwam van een skitrip ging het snel bergafwaarts. De reeks van minigebeurtenissen die elkaar toen opvolgden – dat hij stroef deed toen ik wat kleren ging brengen, dat zijn apps van toon veranderden, dat ik vroeg of er iets was, dat hij dat ontkende, en ik intussen steeds nerveuzer werd en het gevoel kreeg dat ik de controle verloor – brengt me ook jaren later niet dichter bij een verklaring van waarom het misging. ‘Wel weet ik dat ik sterk de impuls voelde om het zelf uit te maken, voordat hij het kon doen. Zolang ik de relatie zou beëindigen en niet hij, voelde het minder als falen. Daarin zat ’m de crux. Niet in het feit dat ik mijn eigen ruimte nodig had, maar in het feit dat ik mijn eigen gevoelens liever niet onder ogen zag en koste wat kost controle wilde houden over iets waarover helemaal geen controle valt te krijgen, omdat je in een relatie altijd met een ander te maken hebt. Wat ik uiteindelijk wel zei, was: ik heb er geen zin meer in, het kost me te veel energie. En vervolgens had ik heel veel verdriet dat het uit was. ‘Nu, een paar jaar en heel wat dates verder, realiseer ik me dat ik nog flink wat werk voor de boeg heb. Ik was een vaderskindje toen mijn ouders gingen scheiden en aan hun scheiding heb ik het gevoel overgehouden dat degene van wie je het meest houdt en die je het meest vertrouwt, zomaar ineens kan weglopen. Als je de schade wilt beperken, kun je beter zelf vertrekken. Dan overvalt de breuk je minder en doet het minder pijn. Dat controledingetje is niet uit mijn systeem te krijgen. Verlaten worden is voor mij synoniem met verdoemenis, een groot woord, maar wel hoe ik het heb beleefd. Het ideaal een man te leren kennen die exclusief voor mij kiest, heb ik nog steeds, maar telkens als het concreet lijkt te worden, trek ik me terug. En het helpt niet dat veel generatiegenoten diezelfde angst hebben om te worden gekwetst. ‘Na die vier maanden relatie heb ik nog wel wat situationships gehad: vluchtige verhoudingen die niet verder komen dan het voorstadium van een relatie.  Ze hebben altijd eenzelfde verloop: de eerste paar dates zijn fijn en net als je rond de vierde date denkt dat het ergens naartoe beweegt, wordt er op de rem getrapt. Dan hoor je de woorden: ik ben niet op zoek naar een relatie, het ligt niet aan jou. En even later zie je diezelfde man wel weer op alle datingapps staan. Dus hoezo niet op zoek naar een relatie? Die geringe bereidheid tot commitment is een vloek. ‘Al begrijp ik het wel. Want waarom zou je moeite doen voor één iemand, als je alle ingewikkelde gesprekken en concessies die bij relaties komen kijken uit de weg kunt gaan door gewoon weer naar de volgende te swipen? Onze generatie is opgegroeid met het idee dat alles onmiddellijk verkrijgbaar is, in twee seconden boek je een reis of bestel je een boek dat de volgende ochtend wordt bezorgd. Om niet alleen te hoeven zijn, hoef je niet te investeren in iets serieus en duurzaams. Wanneer het tegenzit, zit je nog diezelfde avond met een ander in het café. Zo surfen we op een constante dopaminerush, steeds krijg je weer even de bevestiging dat je leuk bent, zonder dat er consequenties aan verbonden zijn. Date na date na date. ‘Als er een hiërarchie bestaat tussen liefde en vriendschappen, staan vriendschappen voor mij bovenaan. Bij mijn vriendinnen voel ik me echt veilig, tegen hen zeg ik alles. Het ideaal van de man en het gezin blijft prikkelen, maar ik ben zonder ook heel gelukkig. En ik weet: als ik een man ontmoet die zich wel wil binden, ga ik toch weer op zoek naar tekenen dat hij weggaat. Telkens blijf ik steken in dat eeuwige wantrouwen, net als bij die ene korte relatie. Ik ben benieuwd naar de toekomst. I’ll be fine either way.’</p>]]></description>
      <guid>https://www.volkskrant.nl/volkskrant-magazine/verlaten-worden-is-voor-mij-synoniem-met-verdoemenis-een-groot-woord-maar-wel-hoe-ik-het-heb-beleefd~b993595b/</guid>
      <pubDate>Thu, 10 Apr 2025 00:00:00 +0200</pubDate>
    </item>
    <item>
      <title><![CDATA[‘Het ongeloof en de blijdschap over wat er was gebeurd, zijn nooit meer weggegaan’]]></title>
      <description><![CDATA[<p>David (77): ‘Mijn vrouw en ik hadden een zorgzaam huwelijk, ik hield veel van haar. Maar de liefde die ik opvatte voor het meisje in de rode jurk was onmiddellijk en onvermijdelijk. ‘Het was 1985, veertig jaar geleden. Ik was directeur van een zorginstelling voor lichamelijk gehandicapte kinderen en zag vanuit mijn kamer een meisje met een rode jurk. Ze stond in de tuin van de villa, te midden van kinderen in een rolstoel. Ik kon niet verstaan wat ze zei, maar aan haar lichaamshouding zag ik dat ze zich op een andere manier verhield tot de bewoners dan andere medewerkers. ‘Het was alsof haar doen en laten, de manier waarop ze zich voorover boog naar een van hen in een rolstoel, hoe ze net iets langer stilstond wanneer iemand haar iets leek te vragen, vriendschappelijk was, meer dan zuiver professioneel. ‘En laat ik eerlijk zijn, haar schoonheid en haar felgekleurde jurk raakten me ook. Ik was op dat moment in gesprek met de kok en vroeg: wie is dat? Ze reageerde verbaasd: ‘Maar meneer, dat is Sofia, u heeft haar zelf aangenomen’. Vanaf die dag zochten mijn ogen altijd Sofia. ‘In de tuin, door de gangen met de achttien kamers. Ik lette erop dat onze nachtdiensten nooit gelijktijdig vielen, want ik was 36 jaar en getrouwd, zij was 18 en net van school. Ik merkte dat ze slimmer was dan de opleiding die ze gevolgd had deed vermoeden. ‘In gesprekken over de bewoners liet ze blijken dat ze niet per se werd gedreven door het verlangen te zorgen; ze nam hen serieus. Voor een jongen die door een auto-ongeluk geen trombone meer kon spelen, verlengde ze met een stukje tuinslang het mondstuk van zijn instrument. Hij deed zijn best maar het lukte nog steeds niet. Toen heeft ze hem apart genomen en gezegd: je zult nooit meer trombone kunnen spelen, zet het uit je hoofd. ‘Op een dag reed ze met me mee naar de opening van een nieuw filiaal. Op de radio zong Leonard Cohen Dance me to the end of love. Ik ken die stem, zei ze. Dat is mijn zanger, antwoordde ik en dacht: dit gaat toch niet echt gebeuren? Ik moet mijn focus verleggen, doorgaan met mijn leven, voor vrouw en kinderen zorgen, dan gaat dit gevoel wel over. ‘Maar halverwege de rit zei ik ineens: ‘ik vind je leuk’ en zette van schrik de radio wat harder. Ik hoorde nog wel haar antwoord: ‘Wat fijn om te horen.’ Ze zei dat zonder omwegen, dat was wat me zo gevoelig maakte voor haar: om haar te leren kennen hoefde ik niet allerlei lagen om te ploegen. ‘Met haar openheid ontmantelde ze mijn verdedigingsmechanismen. Op de terugweg aten we in een restaurantje en kwam ze erop terug. ‘Meende je wat je daarnet zei?’ ‘Ja, antwoordde ik, maar als je het niet erg vindt wil ik het er niet over hebben.’ Daarna liepen we hand in hand naar de auto. ‘Doe je dit omdat ik je baas ben?’, vroeg ik. ‘Nee, nee.’ Toen hebben we heel voorzichtig gekust. ‘Bij terugkomst stapte ze bij de oprit uit. De bewoners waren al naar bed, zij ging naar huis en ik was alleen met mijn idiote geluk. Het ongeloof en de blijdschap over wat er was gebeurd, zijn daarna nooit meer weggegaan. Na die dag hebben we met elkaar gesproken, ik vond mezelf laf dat ik mijn vrouw niet durfde te zeggen dat ik van Sofia hield, maar ik wilde Sofia niet aan me binden. ‘Vroeg of laat zou ze een man tegenkomen van haar eigen leeftijd en dan zou ik een tijdelijke bevlieging blijken te zijn. Zo hoorde het, maar zo gebeurde het niet. Niet meteen althans. Vijftien jaar zagen we elkaar in het geheim elke week en toen de mobiele telefoon gemeengoed werd en geheime relaties minder goed verborgen konden blijven, kwam er een einde aan het huwelijk met mijn vrouw. Sofia en ik werden een stel. ‘Vanaf dat moment werd de liefde dagelijks gevoed, niet in het minst door het empathische talent dat ze zwierig combineerde met de kunst mij de ruimte te laten. Als ik naar Afrika wilde met een vriend, gaf ze me een heupflesje met mijn favoriete whisky mee en wenste mij een goede reis. Na zes jaar vroeg ze me tijdens een regenachtige vakantie ten huwelijk. Ik antwoordde dat ik niet wist of we dat wel moesten doen. ‘Er was nog altijd die stem die zomaar ineens mijn onzekerheid kon aanwakkeren: er komt een dag dat ze bij je weggaat, jij saaie klojo. 16 juni 2016 zijn we getrouwd, de eerste twee jaar woonden we apart, daarna trok ze bij me in. Maar in de zomer van 2022 werd ze ongedurig en ontevreden. Ik was 75 en zij 57. Een tia had niet alleen mijn motoriek aangetast, maar me ook humeurig gemaakt. ‘Ik kon geen accordeon en gitaar meer spelen en de piano gooide ik soms vloekend dicht omdat ik de toetsen niet meer goed raakte. Ze had last van mijn uitbarstingen, maar pas bij de haastig ingeschakelde therapeut zei ze dat ze bij me weg wilde. Er was geen andere man in het spel, ze wilde ook niet per se scheiden, maar wel gewoon weer alleen zijn. Al die jaren had de angst dat ze weg zou gaan geen invloed gehad op hoe we leefden. Die was er gewoon, maar zat onze liefde niet in de weg. ‘Nu ik weer alleen ben en aan haar denk, zie ik nog steeds een heel lief mens voor me. Hoe ze kon vragen: heb je goed geslapen, en: hoe was je schaakwedstrijd? Eens was je mijn meisje, eens mijn vrouw, we leefden saai en gelukkig en nu lijkt het niet meer dan een ademtocht, dichtte ik. De liefde verdwijnt niet met de vrouw. Als ik de deur uitga om een cursus te geven, leg ik soms een briefje op tafel: ‘Vanavond weer terug’. Wanneer ik op het punt sta de deur achter me dicht te trekken, zeg ik hardop: ‘Je hoeft je om mij geen zorgen te maken, ik blijf niet lang weg.’ Ja, ik mis haar. Ik wist dat dit moment zou komen, maar het is niet oké.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-ongeloof-en-de-blijdschap-over-wat-er-was-gebeurd-zijn-nooit-meer-weggegaan~ba327c91/</guid>
      <pubDate>Thu, 3 Apr 2025 00:00:00 +0200</pubDate>
    </item>
    <item>
      <title><![CDATA[‘Ik heb nog lang gedacht: als je zo gek op elkaar bent als wij, dan moet het toch goedkomen?’]]></title>
      <description><![CDATA[<p>Reva (33): ‘Het was 2 januari 2024 in de ochtend, ik zat met mijn dochter van 11 aan de ontbijttafel toen mijn vriend aanschoof op de stoel links van haar. Daarvoor hadden wij samen in bed gelegen zonder dat er iets aan de hand was, maar nu we met zijn drieën aan tafel zaten, was het alsof mijn vriend verdween, niet langer meedeed. Was ik een tekenaar geweest dan zou ik de kleur hebben laten verglijden van geel naar blauw. Zijn hele lichaamshouding straalde uit: de moeder vind ik leuk, maar met de dochter heb ik even niks meer. En dat begreep ik wel, maar niet helemaal. ‘Mijn dochter was de laatste tijd niet op haar allertoegankelijkst, ze was een kind aan het begin van haar puberteit. Mijn scheiding van de man die ze als tweede vader had beschouwd was ze nog aan het verwerken toen ze werd geconfronteerd met hem, mijn nieuwe vriend. Dat hij mijn grote liefde was, dat alles in mij zei dat hij zou blijven, daar had zij natuurlijk geen boodschap aan. Het is niet de taak van een kind zich op die manier in haar moeder te verplaatsen. Dat zou hij, als volwassene, als iemand die nota bene in het onderwijs had gewerkt, toch moeten begrijpen. ‘Het werd stil aan tafel, mijn dochter hield op met praten en lepelde haar yoghurt op. Ik voelde me zo opgelaten, alles leek ineens van plek veranderd, alles verschoof. En ik wist dat dit niet iets van even was, niet een kleine wrijving omdat een van beiden gewoon chagrijnig was. Dit was de aankondiging van iets veel groters. ‘Wij waren toen al een jaar samen, hij bracht veel tijd door met ons beiden. In het begin hadden ze het geweldig samen, hij was de vrolijke nieuwkomer die ons strikte leven eens flink kwam opschudden. Hij verzon leuke spelletjes en haalde soms zomaar McDonald’s als ontbijt, de clown die de boel op stelten kwam zetten. Maar de laatste tijd leek hij steeds meer de beperking te voelen van het medeverantwoordelijk zijn voor een kind. En het idiote is: parallel daaraan verdubbelde iedere dag mijn liefde voor hem. Alsof mijn beide liefdes niets met elkaar te maken hadden en zich in twee aparte werelden afspeelden. ‘Enerzijds was dat ook zo. Ik had me al heel lang niet zo intens gelukkig gevoeld. Het was alsof een deel van mij dat door de toevallige loop van mijn leven had liggen sluimeren, nu ineens vlam vatte. Op dagen dat mijn dochter bij haar vader was, reed hij zijn auto voor, stapte ik in en gingen we zonder doel willekeurig rechts, links, rechtdoor. En op de plek waar we toevallig belandden, was het altijd leuk. Met hem kwam ik weer op festivals, alles was fris en nieuw en ademde de sfeer van onbevangenheid. Ik zal nooit vergeten hoe we eens samen over een zebrapad liepen en hij mij expres een beetje opzij duwde zodat ik gedwongen werd buiten de lijntjes te lopen. Hem liefhebben betekende een nieuwe kennismaking met avontuur en vooral lichtheid. Alles was goed, want hij bewonderde me. ‘Die ochtend was niet de eerste keer dat ik merkte hoe moeilijk het was om twee levens die uiteindelijk alleen in mij overlapten, met elkaar te verenigen. Had ik hem een vaderrol opgedrongen? Was ik andersom zo op hem gefocust dat ik me onvoldoende in haar stemmingswisselingen had verdiept? Kun je als moeder ook te gelukkig zijn met je nieuwe man? Best mogelijk. ‘Een paar dagen eerder, met oud en nieuw, had ik hetzelfde ook al gezien, nog scherper dan nu. Hij en ik praatten over oudjaar, wat we zouden doen, en ik zei: ga het lekker vieren met je vrienden want ik heb haar die avond. Prima, vond hij, en om ons toch even te zien, kwam hij overdag langs met een vriend en wat vuurwerk voor mijn dochter. ‘Zij deed open. Hij gaf haar het vuurwerk en ze zei niets. Niet: oh, leuk, dank je wel. En daar stond hij. Ik zag alles gebeuren. Aan zijn ogen, zijn hele houding zag ik hoe teleurgesteld hij was, of veel meer dan dat. Hij schakelde volledig uit. Heel pijnlijk. Ik had hem kunnen zeggen dat ze moe was, dat ze nog maar net terug was van een paar dagen bij haar vader, ik had hem kunnen uitleggen dat ze wellicht een beetje geïntimideerd was door de boomlange vriend die hij bij zich had, maar ik wist dat het zinloos was. Haar ongeïnteresseerdheid interesseerde hem niet. Precies zoals een paar dagen later tijdens het ontbijt. ‘Wat gebeurde daar nou?, vroeg ik nog die 2 januari. Ik stond tegen het aanrecht geleund, hij stond naast me. Ik zei dat het heel naar was om zo tussen hen in te staan, dat het zo niet langer ging, ze was wel mijn dochter. Hij leek verslagen. ‘Je weet toch hoe kinderen zijn’, voegde ik eraan toe, ‘dat grillige vind je toch juist zo leuk aan hen?’ ‘Het verbaast mij ook’, antwoordde hij. ‘Maar als het je werk is, kun je aan het einde van de dag weer naar huis.’ Langer dan een kwartier duurde het gesprek niet. Alles wat gezegd moest, was gezegd en diezelfde dag hebben we de relatie beëindigd. ‘De paniek die ik die eerste weken voelde is voorbij, maar het diepe verdriet is er een jaar later nog. Hij is altijd in mijn gedachten. Aan de reacties in mijn omgeving merk ik dat het niet normaal is om zo lang om iemand te rouwen. Maar dan vergeten ze hoe onvrijwillig deze breuk was voor ons allebei. Ik was zo blij met hem en ook al had ik mezelf in tweeën gesplitst, zijn komst maakte me ook een leukere moeder. Vóór hem twijfelde ik vaak of ik het wel goed deed. En toen kwam hij en zei: je bent fantastisch zoals je bent. Meer had ik niet nodig om het moederschap wat luchtiger te nemen. Ik heb nog lang gedacht: als je zo gek op elkaar bent als wij, moet het toch goedkomen? Maar dat blijkt een romantisch misverstand. Ik ben serieus bang dat ik nooit meer gelukkig word. Want als het niet lukt met je grote liefde, met wie dan wel?’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-heb-nog-lang-gedacht-als-je-zo-gek-op-elkaar-bent-als-wij-dan-moet-het-toch-goedkomen~b2646d89/</guid>
      <pubDate>Thu, 27 Mar 2025 00:00:00 +0100</pubDate>
    </item>
    <item>
      <title><![CDATA[‘Plots hield de stroom brieven op. Ik hoopte en wist bijna zeker dat er op een dag een passende verklaring zou komen’]]></title>
      <description><![CDATA[<p>Marielle (67): ‘In de warme zomer van 1975 was ik 17 jaar oud. Ik had net eindexamen gedaan, deed vakantiewerk bij de KLM en vloog daarna voor een week naar Athene. Stel je voor: we zaten in het staartje van de flowerpowertijd, in het hostel waar ik logeerde keek ik mijn ogen uit. Allemaal wereldreizigers, uit allerlei windrichtingen, op weg naar  nog onbekende bestemmingen. Ik was opgegroeid in een beschermd milieu, een gezin met een vader en een moeder en zusjes in een niet al te grote stad. Het leek me geweldig om te kunnen leven als deze mensen en natuurlijk werd ik al snel verliefd. Niet op de man met de meeste bravoure, maar op een introverte, knappe Israëliër met een tenger postuur. ‘Dagenlang zaten we op het gloeiend hete dakterras van het hostel en hadden het over geen idee meer wat, maar ieder woord brandde als het ware een klein gaatje in mijn ziel. Alsof het leven nu pas echt begon. Athene was nieuw voor mij, de hitte, de stoffige straten, ik was klaar met school en nu was er ook nog deze man. Op een of andere manier riep hij niet mijn onmiddellijke liefde op, maar eerder zorgzaamheid en ontferming, wat de verliefdheid nog heviger maakte. Hij had me nodig. Zijn houding van eeuwige reiziger, de sensitiviteit en de littekens op zijn rug, waren voor een 17-jarige als ik romantiek ten top. Ik had zicht op een betekenisvolle rol in het leven van een man die iets had meegemaakt en klom meteen een paar treden op de ladder van volwassenwording en zelfstandigheid. Daarbij vergeleken was het halen van een vwo-diploma helemaal niks. Aan het einde van mijn korte vakantie ging ik weer naar huis en reisde hij weer terug naar Israël. Hij beloofde te gaan schrijven en hield zich aan die belofte. ‘Een intense correspondentie volgde, en weer: geen idee wat ik allemaal schreef, want in een opruimwoede – nee, niet uit rancune – heb ik ze vele jaren later allemaal weggegooid. Nu denk ik weleens: wat was het nu precies wat me zo gek op hem maakte? Waarom kon ik niet denken: leuk voor een paar dagen vakantieliefde, maar niks voor de lange termijn? Ik was naïef, jong, onervaren, maar die verklaring is te gebrekkig. Er was meer. Deze man was lief en  zijn liefde was niet flirterig maar echt. Misschien dat ik dat voor het eerst zo ervoer. Zijn behoefte zich tot mij te verhouden was serieus. Waarom anders bleef hij me schrijven? Zeker drie maanden lang, elke week. Het werd een routine: thuiskomen, naar de brievenbus rennen, de brief openmaken op mijn kamer, terugschrijven op luchtpostpapier en dan hop weer op de bus naar Israël waar hij in een kibboetsachtige omgeving woonde. ‘Maar na drie maanden hield de stroom brieven op. Plots. Zonder enige aankondiging. Ik was ontdaan, bleef wachten bij de brievenbus, maar het bleef stil. Ik begon zijn eerdere brieven na te lezen op aanwijzingen dat hij er genoeg van had, maar vond niks. Van alles wat ik toen voelde, overheerste de verbazing. Ik begreep het niet, praatte erover met vriendinnen. Ik hoopte en wist bijna zeker dat er op een dag een passende verklaring zou komen. De  gedachte dat ik me in hem vergist had, liet ik niet eens toe. ‘En toen, rond kerst datzelfde jaar, stond hij ineens in de tuin. Hij liep kalm naar de voordeur en nog voor hij kon aanbellen deed ik open. En daar was de hoop weer. Alsof die niet net zwaar op de proef was gesteld, alsof hoop niet amechtig in een hoekje van mijn kamer had liggen kwijnen, vlamde die op met in het kielzog liefde, vergevingsgezindheid. Ik hoorde trompetjes bazuinen over een gezamenlijke toekomst, een gezin, kinderen. Pats. Alles tegelijk. Een stortbui aan gevoelens en vergezichten. Zonder dat hij nog iets had kunnen zeggen. ‘Met geen woord sprak ik over zijn nalatigheid, waarom zou ik. Hij was er nu toch? Een man die van het onrustige Israël voor een vrouw naar een provinciestadje in Nederland reist, moet wel erg gek op haar zijn. Mijn ouders stonden ook in de huiskamer. Zij waren van het oude stempel, de emancipatiegolf had ons gezin nog niet bereikt, vriendjes werden niet geacht in dezelfde kamer te slapen als wij zusjes. Maar nu komt het: mijn Israëliër kwam binnen en mijn vader, moeder, iedereen smolt. Het hele gezin kende de hel waar ik doorheen was gegaan toen hij stopte met schrijven, maar niemand deed gereserveerd, iedereen was verguld met de kleine cadeautjes die uit zijn tas kwamen. ‘Ja hoor, zei mijn vader genereus, natuurlijk kan-ie bij ons logeren. En mijn oudere zus die in een studentenstad woonde, zei: als hij hier volgend jaar wil studeren, dan kan hij best bij ons een kamer krijgen. Ik kreeg zelfs geld om met hem uit eten te gaan. Geen van ons kende deze man echt, dat zou na niet al te lange tijd wel blijken, maar als het een trucje of flemende woorden waren waarmee hij ons inpakte, dan had dat bij één van ons zeker argwaan gewekt. We werden niet ingepakt, we hielden van hem. Allemaal. En de trompetjes begonnen steeds luider en vrolijker muziek te maken. ‘Toen kwam de dag van het afscheid. Hij moest terug naar het vaderland omdat hij voor militaire dienst werd opgeroepen. Met zwaar gemoed bracht ik hem naar het station. Hij beloofde zodra hij kon weer naar Nederland te komen en daar hield ik me aan vast. Maar weer bleven de brieven uit. Niet één ontving ik er. Mijn ouders, mijn zusjes, niemand snapte er iets van. ‘Pas een half jaar later kwam een bericht, geschreven vanuit een Duitse gevangenis. Hij was opgepakt wegens drugssmokkel, hij werd al een tijdje gezocht en was in afwachting van zijn vonnis. Het speet hem dat hij mij had voorgelogen, hij wilde heel graag contact maar begreep het als dat er niet meer in zat. Even nog was ik in tweestrijd, maar de toekomstmuziek was ineens verstomd, de hoop verdween even snel als die was ontstaan. En toch: de liefde bleef en al die jaren later denk ik aan hem met datzelfde gevoel van mededogen als toen, op het eerste moment. Het moet de situatie zijn geweest die van hem een drugscrimineel gemaakt heeft, hijzelf was echt een goed mens.</p>]]></description>
      <guid>https://www.volkskrant.nl/volkskrant-magazine/plots-hield-de-stroom-brieven-op-ik-hoopte-en-wist-bijna-zeker-dat-er-op-een-dag-een-passende-verklaring-zou-komen~bf4c5242/</guid>
      <pubDate>Thu, 20 Mar 2025 00:00:00 +0100</pubDate>
    </item>
  </channel>
</rss>
