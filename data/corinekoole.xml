<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Het kwam me plotseling voor alsof deze affaire me vanzelfsprekend toekwam. Alsof avontuur een recht is’]]></title>
      <description><![CDATA[<p>Rosa (40): ‘In de zomer van 2022 zat ik op een bankje aan de rivier onder een wilgenboom te wachten op een man die ik kende via werk. Ik was aan het lunchen met mijn moeder en mijn vriend, toen ik ineens een appje kreeg en mij onmiddellijk met een smoes uit de voeten maakte en me naar deze plek haastte. ‘Het was een van de eerste keren dat hij en ik privé afspraken, de dag ervoor waren we in een intens gesprek over werk verwikkeld geraakt. Ik had mijn hand op zijn hand gelegd, wat een logisch gebaar leek, want hoe intiem kan het zijn als een ander net zo begeesterd over je vak is als jijzelf. Toen hij plotseling weg moest, zei hij betekenisvol: ‘We zijn nog niet klaar, ik app je snel’ en allebei wisten we dat de volgende ontmoeting van heel andere aard zou zijn. ‘Hij had al eerder toespelingen gemaakt op verliefdheid, maar ik had zijn woorden niet op eenzelfde manier beantwoord. Ze voelden heerlijk, maar verkeerd. Ik was al achttien jaar trouw aan mijn vriend. Zelf had deze collega een jong gezin met een baby van acht maanden. ‘En toch twijfelde ik geen seconde toen hij mij appte of ik naar het bankje aan het water wilde komen en verzon, met een routine die me verraste, een leugen voor mijn vriend en moeder. De liefde van nu is een rubriek in Volkskrant Magazine over seks en relaties. ‘Het was mooi weer. Ik luisterde naar het ruisen van de wilg, verwachtte dat hij van links zou komen, maar ineens zag ik hem aanfietsen van de andere kant. Nog voor hij was afgestapt keek hij me stralend aan. Ik stond niet op, zoals normaal wanneer je een bekende ontmoet. Je staat op, loopt naar iemand toe en begroet hem. ‘Ik bleef zitten, bang dat onze gezichten te snel dichtbij elkaar zouden komen. Maar toen hij naast me plaats nam, pakte hij zonder mijn reactie af te wachten mijn hoofd vast en drukte zijn mond op die van mij. De zon scheen, het water schitterde, de schaduw van de wilgenboom was weldadig. ‘Alles ging ineens zo snel. Nerveus merkte ik op dat hij breder en langer was dan mijn man. Waar ik bij mijn vriend precies wist waar ik mijn handen moest laten, en hoe zijn lippen voelden, was bij hem alles zo nieuw dat ik niet eens kon uitmaken of ik het zoenen lekker vond of niet. Het was vooral heel anders. Ik maande hem rustiger aan te doen, kon hij me niet eerst op mijn wang of in mijn nek kussen? ‘Het duizelde me, mijn hoofd was een warrige kluwen en niet langer in staat verbanden te leggen die hout sneden. Ik was hiernaartoe gekomen, ik wist wat er zou gaan gebeuren, maar nu huiverde ik en deinsde terug. Niet omdat ik dit niet wilde, en ook niet omdat ik me schaamde. ‘Verliefdheid en begeerte maken egoïstisch, ik hoefde mezelf niet te overtuigen dat het het niet meer dan vanzelfsprekend is als je na achttien jaar monogamie eens wilt uitproberen hoe het is met een ander. Ik deed het gewoon. Zoals je in koud water springt en er eerst een rilling door je heen gaat, en je je vervolgens verfrist voelt. ‘Ik had het zoenen nog willen uitstellen, maar toen ik eenmaal ‘door’ was, was zijn aanraking aangenaam omhullend. Het kwam me plotseling voor of deze man mij vanzelfsprekend toekwam. Alsof avontuur een recht is. ‘Ik had mijn moeder en mijn vriend bedrogen, op weg naar deze plek aan het water was het nog geweest of een zachte kracht mij terug duwde naar de lunchplek waar zij waarschijnlijk nog steeds zaten, zich misschien wel zorgen maakten over mijn hoofdpijn, maar de kracht van het nieuwe, het onbekende, het vrije was sterker. ‘Nieuwsgierigheid laat zich niet onderdrukken. En natuurlijk moest dit een keer gebeuren. En wilde ik ook niet heel graag dat tintelende gesprek voortzetten, nog meer ervaren hoe erotiserend praten is wanneer je door exact dezelfde details geraakt wordt? ‘Het zoenen voelde vreemd omdat het anders was dan het zoenen dat ik kende, en omdat het zo rap gebeurde. Dat hele gretige dat hij had benadrukte op een of andere manier het stoute en stiekeme van deze afspraak, waardoor het iets onbedoeld groezeligs kreeg. Met het aanraken verschoof het zwaartepunt van het intellectuele en sensitieve naar het seksuele. Praten is van de geest, zoenen corrumpeert. ‘Ik zei nog: ik heb hier moeite mee. Dan moet je het niet doen, zei hij eenvoudig en vrolijk. Maar waar ik eerst nog kon denken: ik hoef niet zo nodig, en er toen ik zijn lippen voelde nog steeds terughoudend was, wilde ik al heel snel dat het niet meer stopte. Daarvoor was het veel te fijn. ‘De behoefte dichtbij te zijn werd almaar sterker, voor velen waarschijnlijk geen verrassing, maar ik liet me erdoor overrompelen. En er was nog iets wat alle twijfel deed vervliegen, namelijk dat ik onmiddellijk wist – en ja, het was een weten, niet voelen, of denken, zelfs geen goedpraten – ik wist dat dit moment op geen enkele manier iets te maken had met de man met wie ik al achttien jaar een monogame relatie had. ‘Er wordt gezegd dat het hebben van een affaire wijst op een tekortkoming binnen je relatie, maar zo ervaar ik dat niet. Ik zoende met de een en was verbonden met de ander, twee emoties die los van elkaar stonden. Alsof ik een theorie toetste en ongeldig had verklaard en zonder ballast verder op onderzoek kon uitgaan. ‘Al die jaren had ik nooit ook maar naar een ander gekeken, en nu kuste ik, onwennig weliswaar, maar compleet zonder schuldgevoel met precies zo’n ander. Mijn enige, vage zorg was dat we mogelijk door voorbijgangers zouden worden gezien. ‘Die middag onder de wilg zei ik nog: ‘Rustig aan, kunnen we niet gewoon samen zijn.’  Maar in de maanden en jaren die volgden, waarin we elkaar wekelijks begonnen te zien, heb ik de wens om te vrijen nooit meer in twijfel getrokken en er altijd aan toegegeven. Ik kon er gewoon niet omheen. ‘Als vanzelf kregen we een geheime relatie, een affaire. En ik vind het nog steeds wonderlijk, hoe ‘vreemdgaan’ zo kloppend en juist kan voelen, juister dan heel veel andere dingen in mijn leven.’ Op verzoek van de geïnterviewde is de naam Rosa ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie Een overzicht van alle berichten en analyses over dit thema</p>]]></description>
      <guid>https://www.volkskrant.nl/volkskrant-magazine/het-kwam-me-plotseling-voor-alsof-deze-affaire-me-vanzelfsprekend-toekwam-alsof-avontuur-een-recht-is~b7dc0e99/</guid>
      <pubDate>Thu, 29 Aug 2024 00:00:00 +02:00</pubDate>
    </item>
    <item>
      <title><![CDATA[‘Al die toewijding en wellevendheid, hoe kan ik die zo verkeerd hebben geïnterpreteerd?’]]></title>
      <description><![CDATA[<p>‘Ik was al een tijdje vrijgezel toen een collega mij het nummer gaf van een squashvriend. Ik kreeg ook een foto van een lange, dunne man met blond haar en blauwe ogen, en ook al had de liefde mij tot dan toe nooit gebracht waar ik als jong meisje op had gehoopt en ik niks verwachtte van deze date, spraken we toch af. ‘Hij kwam me ophalen, we gingen schaatsen, en toen ik uithijgde op een bankje stond hij al voor mijn neus met chocolademelk. Aan het einde van de middag bracht hij me naar huis en in de auto belandden we in een ongemakkelijke afscheidsknuffel, waarbij we allebei niet leken te kunnen kiezen tussen een paar kussen naast de mond of iets intiemers. Met rode wangen van schaamte stapte ik uit, we wisselden een laatste groet uit – ‘Nou, doei doei, was gezellig’ – en met een vertraging die me verraste werd ik alsnog overspoeld door opwinding en warmte en kreeg ik spijt dat ik hem niet had gezoend. De liefde van nu is een rubriek in Volkskrant Magazine over seks en relaties. ‘Hij was enthousiast en wilde snel weer afspreken. Ik wilde dat ook. Maar, hoe zeg ik dat, hij was zo fris, zo schoon. Sommige mensen, en hij leek daar een van, zijn zo zuiver en oprecht, zo wezenlijk vrolijk, daar kan ik als eeuwige zenuwpees niet bij. Ik voel me nu eens zo en dan weer anders, mijn hoofd is een rommeltje en dat maakt me hyperzelfbewust en nerveus. De eerste keer dat hij kwam eten en ik hem in mijn kleine huis zag staan, dacht ik: dat je zo blijmoedig kunt rondhupsen. ‘Zijn onbekommerdheid en zorgzaamheid streken mijn zorgen glad. Ze accentueerden mijn onzekerheden niet, maar neutraliseerden ze. Blijf jij nog maar even hier, hoorde ik mezelf denken. En dat had ik nooit eerder zo scherp gedacht. Eerder had ik relaties geïdealiseerd, volgens het sjabloon dat ik mezelf had opgelegd. Maar waar ik voorheen een man kon afwijzen op zijn schoenen liet ik, geleid door de gewoonheid en warmte van deze man, mijn aarzeling varen. ‘Hij was weduwnaar. De vrouw met wie hij tien jaar was geweest, was vier jaar geleden overleden. In zijn huis stonden nog veel spullen van haar en als hij haar muzikaliteit loofde, keek hij zo liefdevol dat ik dacht dat ik misschien ook maar een muziekinstrument moest leren bespelen, maar zo werkt het natuurlijk niet. Hij maakte ontbijtjes voor me, zette op een avond het balkontafeltje in de huiskamer, dekte dat met een wit tafelkleed en zo deden we alsof we thuis uit eten waren. ‘Ik herinner me dat ik eens naar hem toe fietste en met een zucht dacht: wat ben ik toch ontzettend graag bij hem. Meer niet. Met mijn ex had ik ingewikkelde gesprekken over het leven, nu ontspande ik. De checklist waaraan ik tot vermoeiens toe potentiële mannen toetste, loste op zonder een enkel residu. Het was alsof ik mij voor eerst echt kon toevertrouwen aan een ander. Wat kon ik toch veel voor iemand voelen, dacht ik verrukt. ‘Hij was mijn moeder, denk ik nu achteraf weleens. Hij was de gewone, vrolijke, lieve moeder die zich belangeloos over me ontfermde, de moeder waar ik mijn leven naar heb verlangd. Was dat het? Zat daarin de mislukking  besloten? Of bedenk ik dit omdat ik alles zo graag wil begrijpen? Ik heb een paar keer tegen hem gezegd dat ik het gevoel had dat ik met mijn moeder in reservetijd was terechtgekomen toen ze haar alcoholisme de baas werd. ‘Iedereen leeft in reservetijd’, was dan zijn ondoorgrondelijke reactie en daarna werd alles even wat grijzer, alsof we niet meer pasten, en zakte ik even weg. ‘Toen kwam de dag dat hij het uitmaakte. Zonder er doekjes om te winden, op de voor hem bekende no-nonsensmanier, zei hij: ‘Ik ben mijn navigatie kwijt, ik stop ermee.’ Kort ervoor waren we bij mijn broer geweest die vader zou worden, en of hij misschien toen inzag dat wij ook die kant uitgingen als we samen zouden blijven en dat hij daarvan schrok, ik weet het niet. Hij maakte het gewoon uit, omdat het kon. ‘En zes weken later deed hij dat nog een keer. Na die eerste breuk had ik geschreven dat hij mijn leven had verrijkt, dat het leek of het leven en de liefde me geen moeite meer kostten, en dat ik hem miste. Toen  we weer samenkwamen hadden we voor het eerst een serieus gesprek over zijn overleden vrouw. Hij zei dat hij de druk voelde haar levend te houden, en het was voor hem alsof hij met een nieuwe relatie verraad pleegde. Ik zag zijn openhartigheid als een stap vooruit in onze relatie, maar ik merkte ook dat praten met mij hem niks bracht. Het verdriet zat dieper dan ik kon graven: ik raakte hem kwijt en er was geen lichtheid die dat kon camoufleren. Ik stelde nog voor samen een weekend weg te gaan, elkaars vrienden te ontmoeten, maar hij vond het  voorlopig genoeg als we elkaar een paar keer in de week zagen. ‘Op een dag vroeg ik: hoeveel procent van je hart is eigenlijk bij mij? ‘Zestig’, antwoordde hij meteen. Een week later brak hij voor de tweede keer met me, nu definitief. Ik kon niet eens huilen en trilde alleen maar. Collega’s hadden dit zien aankomen en zelfs al een nieuwe date voor me geregeld, een neef van een van hen. ‘Misschien moet je dat maar doen’, zei hij. ‘Maar ik wil gewoon met jou zijn’, antwoordde ik kinderlijk eenvoudig. ‘En nu, een half jaar later, vraag ik me nog steeds af: al die toewijding en wellevendheid, die eenvoud, die vriendelijkheid, hoe kan ik die zo verkeerd hebben geïnterpreteerd? Ik snap gewoon niet hoe er zoveel ruis verborgen kan gaan achter rust.  ‘Mag ik een knuffel?’, vroeg ik die avond voor hij wegging. Maar hij zei: ‘Ik weet niet of ik de juiste persoon ben om je te troosten.’ Ik vroeg alleen maar om een knuffel. ‘Wat de toekomst betreft: ik kom er heus wel weer bovenop. Al is het fenomeen liefde er voor mij niet bepaald begrijpelijker op geworden. Hopelijk trekken de nevelen over een tijdje op en zal blijken dat ook deze ervaring me iets heeft gebracht. Ik doe mijn best positief te blijven. Het lijkt me vreselijk om zo’n eeuwige zoeker te worden.’ Op verzoek van de geïnterviewde is de naam Karina ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie Een overzicht van alle berichten en analyses over dit thema</p>]]></description>
      <guid>https://www.volkskrant.nl/volkskrant-magazine/al-die-toewijding-en-wellevendheid-hoe-kan-ik-die-zo-verkeerd-hebben-geinterpreteerd~bce4992b/</guid>
      <pubDate>Thu, 22 Aug 2024 00:00:00 +02:00</pubDate>
    </item>
    <item>
      <title><![CDATA[‘Acht dagen voelden als drie weken, en toch leek het bij thuiskomst veiliger haar af te doen als vakantieliefdetje’]]></title>
      <description><![CDATA[<p>‘We zagen elkaar voor het eerst op Schiphol. In een dagboek dat ik die reis naar Rusland bijhield schreef ik: ‘Eimert ontmoet, aparte naam, nooit eerder van gehoord.’ Zomaar een aantekening in een schriftje. Met zijn hoogwaterbroek en casual T-shirt maakte hij absoluut geen indruk, ik had sowieso voor niets anders aandacht dan voor de aanstaande reis door dat land dat in 2004 met zoveel mysteriën omgeven was. ‘Die ochtend was ik om 5 uur al door de vader van mijn vriendin opgehaald, we waren 29 en 28, maar vonden het behoorlijk spannend. Niet voor niets hadden we een groepsreis geboekt, lekker veilig. Maar toen we aankwamen bleek dat reisorganisatie Shoestring alleen het hotel en de shuttlebus had geregeld, verder moesten we het zelf maar uitzoeken. Zomerliefde is de zomerse rubriek van Corine Koole waarin door beide lovers herinneringen worden opgehaald aan een zomerse liefde van kort of langer geleden. ‘Ik zie de Russische Irina nog staan met ons verwarde groepje van zo’n vijftien Nederlanders om zich heen. Haar mededelingen klonken zakelijk: het ontbijt was tussen 7 en 11, we logeerden op de negende verdieping in een buitenwijk, de metro reed niet vanaf 1 uur ’s nachts. Veel plezier. Maar op een of andere manier begrepen we meteen dat we zonder begeleiding onze trip meer inhoud konden geven, ik stelde voor met z’n allen naar bezienswaardigheden te gaan en ’s avonds samen te eten. Ik had reisgidsen bij me, die boden uitkomst. ‘Eimert wist als planoloog alles van het Russische metrosysteem en samen met een andere man ontcijferde hij in een paar dagen het cyrillische schrift, dat vond ik wel cool. Hij was slim, had duidelijk niemand nodig om zich op z’n gemak te voelen, koos ervoor in zijn eentje naar de Hermitage te gaan, ‘want een museum doe je alleen’, en nam ons mee naar de begraafplaats waar Chroesjtsjov, Sjostakovitsj en de vrouw van Gorbatsjov lagen. Bij het eerste ontbijt bleek hij niet van de Europese tafel te hebben opgeschept, zoals wij allemaal, maar van de Russische, en zat hij om 10 uur in de ochtend grote schnitzels naar binnen te werken. Toen vertelde hij over zijn kat Pluizerd, die oud en ziek was. Hij maakte zich zorgen. ‘Dat eigengereide vond ik leuk, en ik vond het ook leuk dat hij na een lange warme wandeling op een terras zijn schoenen uittrok en dan met zijn voeten – nog steeds in sokken gestoken – mijn voeten raakte. Eerst per ongeluk, maar al snel werd dat voetjevrijen een gewoonte, we kwamen altijd als vanzelf tegenover elkaar te zitten, dan deed hij die schoenen uit en ik ook. Nu ik eraan terugdenk, vind ik het vreemd dat ik daar nauwelijks bij stilstond. Ik benoemde niet wat ik meemaakte, ik benoemde niet dat samen lol hebben , grappen maken en elkaar terloops aanraken iets te betekenen kon hebben. ‘De reis duurde maar zeven dagen, veel te kort voor Moskou en St.-Petersburg, en in die dagen had alles eenzelfde gewicht. We dansten in een obscuur barretje, wij samen, hij net iets te uitbundig, we dronken Russisch bier en wodka, hij kwam langs op mijn kamer, ging ostentatief en jongensachtig op mijn bed liggen en toen mijn vriendin haar tanden poetste, gaf hij me snel een kus. Ik weet nog dat ze later zei: ‘Erica, hij zit onder je neus, hallo, als je er iets mee wilt doen, schiet dan op.’ ‘Wat weerhield me? Misschien zag ik het echt niet. Broeierig was ons contact niet, eerder vrolijk en licht. Ook had hij eens schamper laten weten dat hij mijn klarinet niet erg sexy vond. Andersom vond ik de scheiding in het midden van zijn haar ook niet top. En toch zochten we altijd elkaars gezelschap op, bogen ons samen over mijn reisgidsjes, zo diep dat onze hoofden elkaar raakten. Ik was opgevoed met het idee dat stellen zich vormen voor altijd, en wij zouden elkaar straks nooit meer zien. Ik denk dat dat het was. ‘Op Schiphol ontmoetten we elkaar voor het eerst en daar namen we ook weer afscheid. En waar ik zo langzamerhand wel toe was aan een stevige omhelzing en begon te beseffen dat ik tot over mijn oren verliefd aan het worden was, klonken Eimerts woorden even zakelijk als die van Irina: ‘Dahag, tot ziens! We mailen nog.’ Teleurgesteld ging ik naar mijn kamer op Uilenstede. Te laat had ik me gerealiseerd dat niet Moskou of St.-Petersburg het belangrijkste was wat ik in die acht dagen had gezien, maar hij. ‘Toen ik een dag later in mijn eentje met een flesje bier op een kleedje in het Amsterdamse Bos zat, stuurde ik hem mijn eerste sms. Niet lang daarna gaf ik toe: je bent de liefde van mijn leven. Ik ook die van hem, werd al snel duidelijk. En nog steeds vinden we elkaar op alle cruciale momenten in het leven. Ook al stelde onze eerste zoen niks voor en is romantiek nog steeds niet echt aan hem besteed. Toen we net samen waren kocht ik kaartjes voor Youp van ’t Hek. ‘Maar dat is pas over vijf maanden’, zei hij bot, ‘zijn we dan nog wel samen?’ Ik denk het wel, antwoordde ik, en ik kreeg gelijk, zijn opmerking is alweer twintig jaar geleden en ik heb nooit spijt gehad.’ ‘In 2004 stond ik aan het begin van een nieuw leven. Na mijn studie planologie was ik drie maanden naar de VS gegaan en daarna nog naar Australië, weer thuis vond ik een kamer in Amsterdam. Met meisjes was ik altijd een beetje onhandig geweest, maar ook daar leek ineens verandering in te komen. De wereld was van mij, zo voelde het. Op het moment dat de reis naar Rusland begon scharrelde ik met een collega. De keuze voor een georganiseerde reis was niet uit behoefte aan een liefdestrip. Het praktische pakket dat Shoestring bood trok me aan: ticket, hotel en trein, meer niet. Maar eenmaal aangekomen bleek dat de anderen wel op een geheel verzorgde reis hadden gerekend: de groep stond er wat verslagen bij. ‘Gelukkig was daar Erica, die haar reisgidsen tevoorschijn haalde. Op Schiphol had ik haar al een beetje bestudeerd, vanachter mijn krant. Ze zag er levendig en leuk uit, maar toen ik hoorde dat ze klarinet speelde en directeur van een basisschool wilde worden, vond ik haar ook een beetje een tutje. Ze was wel heel lief en informeerde regelmatig naar mijn kat Pluizerd, die oud en ziek en thuis was. We vulden elkaar aan: zij bedacht de uitstapjes voor de hele groep, ik de route ernaartoe. ‘Moskou bleek een joekel van een stad, grote gebouwen, grote pleinen. Poetin was net weer herkozen, het communisme was nog niet eens zo lang voorbij. Voor mij was het afvinken: de Novodevitsji-begraafplaats, de musea. Maar steeds speelde ongewild en ongemerkt dat andere erdoorheen: mijn gevoeligheid voor Erica. Als ik nu foto’s terugzie, zitten we in cafés en restaurants altijd tegenover elkaar alsof we dat zo hadden afgesproken, en al snel nam ze mijn gewoonte over om dan mijn schoenen uit te doen en raakten we elkaar onder tafel aan, zonder dat de anderen het doorhadden. ‘Op een avond zaten we in een duistere kroeg in een kelder zonder ramen, een beetje gewelfachtig. Je had Baltika-bier 1, 2, 3, 4, et cetera. Wij dronken geloof ik nummer 14. Er was een groen matje uitgelegd, bij wijze van dansvloer, maar niemand danste, behalve zij en ik. Het is wonderlijk hoe snel een verstandhouding tussen twee mensen die elkaar niet kennen kan groeien als blijkt dat je op eenzelfde golflengte zit. We dansten samen en ook al werd het geen moment erotisch of broeierig, het voelde heel spannend. Of eigenlijk: zonder spanning, alsof we voor elkaar geen moeite hoefden te doen. ‘Ik had al eerder gemerkt dat ik die hele week in topvorm was wat betreft mijn grappen: zij lachte telkens weer en er was geen moment, zoals met andere meisjes wel gebeurde, dat ze ineens stilviel omdat mijn woorden hun doel misten. Ik voelde me al goed toen ik op reis ging, maar nu werd ik een nog leukere versie van mezelf. Het was Erica die dat veroorzaakte. Ik was helemaal niet op zoek naar een vriendin, ik had nog maar net het scharrelen onder de knie, verheugde me op mijn Amsterdamse leven, maar met Erica kon ik praten, met haar voelde ik me nog beter. ‘Een beetje stoer, zoals onervaren lovers doen, sloeg ik soms een arm om haar heen en hoopte half dat ze dat zou opvatten als een grap. Na drie dagen hebben we gezoend op de gang van het hotel, een betonnen kolos, wat voelde als ‘eindelijk’. Ik beheers het jargon niet zo dat hoort bij dit soort jubelmomenten, maar moet toegeven dat dat toch wel romantisch was. Ik dacht: o jee, het gebeurt nu toch. Daar is-ie dan, de zoen, dat is fijn, ik kan dit, ik zit nu actief achter het stuur. ‘Maar een zoetgevooisde player ben ik nooit geweest en Erica draagt me nog steeds na dat toen ze later als verrassing kaartjes had gekocht voor Youp van ’t Hek, ik me bedenkelijk afvroeg of we op die datum, vijf maanden later, nog wel samen zouden zijn. Maar ook al deed ik me misschien wat onhandig voor, ik dacht toen in Rusland wel: maar wacht, is dit haar dan? Er kwam steeds een stapje bij. Dat voetjevrijen, het elkaar plagen, aan elkaar trekken, haar nagel als liefdesbeet in mijn huid, toen ze een boekje uit mijn handen trok dat ik had afgepakt, haar zorgzaamheid toen ik buikloop kreeg na het eten van Russische worst; samen gingen we zonder enige bedoeling vooraf een richting op die ik niet meer kon en ook niet wilde stoppen. ‘Acht dagen voelden als drie weken, en toch leek het bij thuiskomst veiliger en bekender haar af te doen als vakantieliefdetje. Dus zei ik, toen we afscheid namen op Schiphol, mijn voeten weer op Nederlandse bodem en mijn hoofd opeens weer bij die ene onafgemaakte scharrel: het was leuk, we mailen nog. Dat was een beetje bot. Gelukkig belden we twee dagen later alsnog en spraken af op het strand. Vanaf dat moment ging het snel. Mijn hart was er inmiddels helemaal klaar voor. Zonder te zoeken had ik haar gevonden. In 2008 zijn we getrouwd en nog steeds ben ik niet het meest romantische type, maar ik zal je eens wat zeggen: je kunt heel goed heel gelukkig zijn zonder.’ Op verzoek van de geïnterviewde zijn de namen Erica en Eimert gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/acht-dagen-voelden-als-drie-weken-en-toch-leek-het-bij-thuiskomst-veiliger-haar-af-te-doen-als-vakantieliefdetje~b3bfb4f2/</guid>
      <pubDate>Thu, 15 Aug 2024 00:00:00 +02:00</pubDate>
    </item>
    <item>
      <title><![CDATA[‘Weer aan land was er een lotsverbondenheid, sterker dan een zoen of teder gebaar voor elkaar had kunnen krijgen’]]></title>
      <description><![CDATA[<p>‘José en ik woonden in hetzelfde studentenhuis. Ik was toen 22 jaar. We hadden één keer rommelig gezoend op een avond waar drank vloeide, maar toen we op reis gingen naar Indonesië hadden we beiden geen enkele romantische intentie. Sterker, ik had gewoon een vriendin die in hetzelfde huis woonde – die trouwens al heel snel mijn brieven niet meer beantwoordde, omdat ze eerder dan ik begreep welke kant dit zou opgaan. ‘Zelf was ik vooral overweldigd door de nieuwe wereld waar ik werd ingezogen. Mijn oom was missionaris op Borneo, bij hem logeerden we in een meisjesinternaat dat in de zomermaanden leegstond. Aan het einde van een lange gang hadden we allebei een kamertje, ons toevluchtsoord na een lange dag vol indrukken, een plek ook waar we even konden ontsnappen aan de priemende blikken van zuster Aloysia en haar nonnen. Daar was na een aantal dagen al de eerste zoen, een nachtzoen die maar niet stopte, allebei gekleed in enkel een sarong. Toch gaf ik aan die kus niet meteen de betekenis die hij verdiende. ‘Wat zich telkens op de voorgrond drong, was al het nieuwe om mij heen, en het feit dat ik mijn verbazing daarover met haar kon delen. Zij was een veel ervarener reiziger dan ik, en meer dan erotiek zocht ik veiligheid bij haar. Niets van wat ik om me heen zag of hoorde paste in een bekend kader; zelfs de sigaretten die op straat werden gerookt, waren anders. Zomerliefde is de zomerse rubriek van Corine Koole waarin door beide lovers herinneringen worden opgehaald aan een zomerse liefde van kort of langer geleden. ‘Tijdens een tocht met mijn oom en wat zusters voeren we over de rivier door het drukke Banjarmasin. Samen klommen we op het gloeiendhete dak van de boot, om met zijn tweeën te kunnen zijn, of beter: met zijn tweeën én alles wat we samen zagen en roken – de kinderen langs de kant, de huizen op palen, de geur van houtskool. Breed was het dakje niet. Om niet te vallen, hielden we elkaar stevig vast. Andere meisjes hadden het er vies of eng of te warm gevonden, maar José leefde juist op door alles om ons heen en wat begon als een exotisch avontuur, kreeg steeds meer schoonheid. ‘Het was 1983 en langzaam begon ik me vrijer te bewegen. Nederland bestond niet meer. Dat al het contact met het thuisland in die tijd nog steeds alleen per post ging, hielp natuurlijk. Over de auteurCorine Koole is journalist. Voor Volkskrant Magazine interviewt ze wekelijks mensen over liefde en relaties. ‘In het binnenland maakten we dodenfeesten mee en ontmoetten we een pastoor die daar als een soort Indiana Jones door de oerwouden trok. We maakten kennis met kinderen die voor het eerst westerlingen zagen. In de dorpen sliepen we op houten planken en stoffige kleedjes in de huizen van het dorpshoofd. Ik kan me geen conflict herinneren. Er was geen chagrijn over ongemakken, alleen nieuwsgierigheid. Zij voelde de klamme hitte niet, maar was verrukt over de vuurvliegjes boven de huizen en de rivier. Toen we na een maand terug naar Java wilden en ik met de pastoor vliegtickets ging kopen, zei hij: maar waarom gaan jullie niet gewoon met de boot, dat is veel goedkoper. ‘Die nacht brak er een zware storm uit en vergingen op de Javazee elf schepen. Wij zaten aan boord van een gammel bootje waarvan zelfs de pastoor, nog voor de wind was opgestoken, bedenkelijk had gezegd dat de afmetingen hem een beetje tegenvielen. Drie nachten en vier dagen lagen we met zijn tweeën op 1,5 vierkante meter op de grond in de stuurhut, die net als het dek vol lag met zieke mensen. Ook José was meer dood dan levend. Ik had niks met haar overlegd, maar die hele helse, levensgevaarlijke tocht heeft ze me niet één verwijt gemaakt, en achteraf ook niet. Ik hiep de kapitein de luiken dicht te doen om het water buiten te houden, ik heb José stukjes banaan gevoerd, en waar zij tot dan toe vooral mijn steun was geweest, kon ik nu iets terugdoen. ‘Eenmaal weer aan land in Semarang was er een lotsverbondenheid, een bezegeling, sterker dan een zoen of teder gebaar voor elkaar had kunnen krijgen. Aan het einde van de loopplank wachtte ons een leven samen dat nu al veertig jaar duurt, en nog niet is afgelopen. Niet dat we dat uitspraken, want ik had thuis nog die vriendin. ‘Midden tussen de rijstvelden huurden we een paradijselijk huisje met een echt bed met een echt matras. Daar kropen we naakt in elkaars armen en vielen in een diepe slaap. Sinds die reis is que sera, sera ons motto. Ik maakte thuis mijn verkering uit en toen ze een paar jaar later tijdens mijn afstudeerfeestje fluisterde dat ze zwanger was, wisten we meteen dat we ook dit samen konden. ‘Onze zoon was de eerste van drie kinderen. En ook nu we ouder worden, leven we nog steeds van moment tot moment. Zojuist hebben we ons prachtige huis te koop gezet. Vol vertrouwen dat ook deze stap wel weer tot zal leiden tot iets wat ons samen verder brengt.’ ‘Ik was een jaar ouder dan Ton toen hij bij ons in huis kwam hospiteren: een jongen met lang blond haar en een Afghaanse jas, een snotaap uit een beschermd milieu die nog niks had meegemaakt. Maar toch kon ik als meisje uit een arbeidersgezin goed met hem overweg en toen ik zei dat ik overwoog een tweede keer naar Azië te reizen, zei hij: dan neem ik nu al het geld van mijn Zilvervloot op en ga met je mee. Hij had een oom op Kalimantan, daar konden we onze reis beginnen. ‘Eenmaal ter plekke bleek het er minder vrij dan ik op reis gewend was. We kwamen in een kloosterachtige situatie terecht waar we voortdurend werden bespied door zes nonnen. Ons onttrekken aan de heilige mis was er niet bij, want dan zouden we zijn oom in verlegenheid brengen. Maar ongemakkelijk was het wel om ineens de katholieken te representeren in een door moslims gedomineerd spanningsgebied. Beleefd strooiden we als brave kinderen hagelslag op ons brood en toen de bisschop langskwam en zuster Aloysia ‘Schiet op, de bisschop wacht’ siste, gingen we netjes bij de man op audiëntie. ‘Maar ’s avonds, in het verder verlaten meisjesinternaat waar we allebei een kamertje hadden, waren we vrij. Daar trokken we ons niks aan van het kruisbeeld boven ons bed en daagden elkaar uit. Gekleed in enkel een sarong liepen we door de lange gang. We wasten ons door met een emmertje water over ons hoofd te gooien, we luisterden naar het monotone gezang uit de minaretten en de tropische vogels buiten, we vrijden, rookten. Die aantrekkingskracht tussen ons was er al snel en had natuurlijk alles te maken met de omgeving die de bekende kaders ophief, als in een roes. Alles wat we deden, ademde tijdelijkheid en verandering, en over later bekommerden we ons niet. Hij had verkering met een meisje dat ook in ons studentenhuis woonde, maar zorgen daarover stelden we uit. ‘Ton had nog niet eerder gereisd. Ik wijdde hem in, liet hem kennismaken met de gewoonten van het land voor zover ik die kende en ik weet nog hoe opgewonden hij was toen we samen op het loeihete dak klommen van het bootje waarmee we over de rivier voeren. Uit het zicht van zijn oom de missionaris en de streng ogende zusters die maar geen hoogte van ons konden krijgen, zaten we dicht tegen elkaar aan, keken naar al het leven dat zich afspeelde aan de oever. Onze ongedefinieerde rolverdeling keerde om toen we na een lang verblijf in de binnenlanden terug wilden gaan naar Java en op zee in een afschuwelijke storm terechtkwamen. ‘Ik was doodziek, net als iedereen. Het hele dek lag volgepakt met kreunende mensen. Het schip had kunnen vergaan, maar ik was er te slecht aan toe om bang te zijn. Ton stond als een van de weinigen gewoon overeind. Hij hielp de kapitein het water buiten te houden door met zeebenen het ene luik na het andere te sluiten, hij voerde me stukjes fruit, zodat ik niet nog uitgeputter zou raken. En ik – denkende dat ik Indonesië kende als mijn broekzak, dat ik me met al mijn reiservaring een beetje Tons meerdere mocht voelen – moest me ineens helemaal aan hem toevertrouwen. ‘Zo’n heftige reis, en hij was er voor me. Toen heb ik zijn kracht en toewijding leren kennen. En later, toen zijn geschrokken ouders schreven dat het ‘dat meisje’ wel zou zijn geweest dat hem dit krankzinnige bootavontuur had aangepraat, schreef hij terug: als jullie zo over haar denken en op dat standpunt blijven, hoef je me niet van Schiphol te komen halen. En ik dacht: met deze jongen ben ik nog niet klaar. ‘Maar voor mij was het moeilijker om naar huis te gaan dan voor hem. Ton had immers nog die vriendin die op hem wachtte en het zou nog zeker twee pijnlijke maanden duren voor hij definitief voor mij koos. De betekenis van onze reis door Indonesië is bepalend gebleken voor de rest van ons leven. Het durven nemen van risico’s is eigenlijk altijd een thema gebleven, want we wisten: als de een wankelt, is de ander er om je op te vangen. ‘Que sera, sera kan twee betekenissen hebben: een bedachte zorgeloosheid, maar ook de overtuiging dat alles uiteindelijk goedkomt. Ook als het even niet goed is, weten te dealen met tegenslagen en keuzen durven maken waarvan je niet van tevoren alle gevolgen kunt overzien. ‘Ons eerste kind kwam als een verrassing, maar vol vertrouwen zijn we die zwangerschap aangegaan. Op mijn 35ste begon ik een opleiding aan de kunstacademie, ook omdat hij zei: doen! En beiden hebben we een goedbetaalde baan opgezegd en een heel nieuwe richting gegeven aan onze carrière, ik zelfs pas op mijn 63ste. ‘Die reis door Indonesië en vooral de legendarische tocht over de Javazee heeft me ervan doordrongen dat hij een man is die me altijd zal steunen. Zelfs toen we net terug waren en er korte tijd afstand tussen ons bestond omdat hij van alles moest uitzoeken met zijn vriendin, bleef ik vertrouwen op onze relatie. Want na alles wat we hadden meegemaakt, was het duidelijk dat dit iets was wat niet zomaar voorbij kon gaan.’ Op verzoek van de geïnterviewden zijn de namen van Ton en José ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over alle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/weer-aan-land-was-er-een-lotsverbondenheid-sterker-dan-een-zoen-of-teder-gebaar-voor-elkaar-had-kunnen-krijgen~b34bbe78/</guid>
      <pubDate>Thu, 8 Aug 2024 00:00:00 +02:00</pubDate>
    </item>
    <item>
      <title><![CDATA[‘Zonder overdrijven zou je kunnen zeggen dat we elkaar hebben gered’]]></title>
      <description><![CDATA[<p>‘Ik had een beetje genoeg van de jaarlijkse kampeervakanties met mijn jonge dochter, waarop ik elke avond bibberend naast de tent zat als zij lag te slapen. Dus toen ik een advertentie zag voor een ouder-kindzeilvakantie op de Waddenzee, gaf ik ons onmiddellijk op. Het leek me wel wat, tussen allemaal andere single ouders en hun kinderen op zee. Ik ben opgegroeid op een Waddeneiland en verheugde me op het stoere geullandschap, de geur van zout water, en zand en helmgras aan mijn blote voeten. Zomerliefde is de zomerse rubriek van Corine Koole waarin door beide lovers herinneringen worden opgehaald aan een zomerse liefde van kort of langer geleden. ‘Op een vrijdagavond gooide ik onze tassen in mijn Fiat Panda en reed naar de boot. Toen ik aankwam, bleek ik een van de eersten te zijn. Een jonge blonde matroos pakte mijn bagage en zette die aan boord. Heerlijk, dat begon goed. Als alleenstaande moeder deed ik altijd alles zelf en dit kleine gebaar raakte me. Maar even later kwam de teleurstelling toen ik merkte dat ik de ouder-kindvakantie verkeerd had geïnterpreteerd. Er stapten hele gezinnen aan boord, inclusief de kapitein die ook zijn vrouw en kinderen had meegenomen. En toen die avond iedereen in elkaars armen naar de zonsondergang zat te kijken, staarde ik in mijn eentje over de zee. ‘Gelukkig was er de 26-jarige matroos met wie ik kon lachen. Hij zorgde voor lichtheid, plonsde met alle kinderen in het water en leek zich meer verwant te voelen met hen dan met de volwassenen. En toen een van de aanwezigen besloot dat één glas port op een avond wel genoeg was, kocht hij de dag erop van zijn schamele salaris zelf een fles en zette die demonstratief op tafel met de mededeling dat iedereen vooral net zo veel mocht inschenken als-ie wilde. ‘Ik was blij dat hij er was. Zes dagen op een schip met vijf gezinnen was niet ideaal. Ik woonde met mijn dochter op een boerderij en was geen groepen om me heen gewend. Nu zag en rook ik weliswaar de hele dag de zee, maar kon geen voet verzetten zonder over het speelgoed te struikelen. Dus toen we op een middag aanlegden op Terschelling, vertrouwde ik mijn dochter toe aan wat anderen, tikte de matroos op de schouder en zei: ik ga even een café opzoeken en jij gaat mee. ‘Negentien jaar jonger dan ik was hij, een gesjeesde student die tijdelijk was gaan varen om iets omhanden te hebben en geen idee had wat-ie met zijn leven aan moest. Hij 26, ik 45. Romantische intenties had ik niet. En niet alleen vanwege het leeftijdsverschil. Ik had de liefde al een tijdje opgegeven. Na een problematische relatie met mijn ex had ik wel wat gedatet, maar zonder resultaat. ‘We gingen de Oka 18 binnen, een bar op West-Terschelling, hadden een grappig verkennend gesprek en bleken uit totaal verschillende milieus te komen. Zijn vader was politieagent, ik zag als ex-kraker de politie niet bepaald als vriend. Maar we deelden een sterk gevoel voor rechtvaardigheid. De dagen erop trokken we meer naar elkaar toe en maakten plezier tijdens de afwas. ‘Eén keer hebben we snel gezoend, buiten het blikveld van de anderen, maar dat was meteen weer voorbij toen er ergens een kind uit bed viel en hij te hulp schoot. Ik schrok wel een beetje van die zoen, maar probeerde die te zien als een zomervakantiezoen, een niemendal, zoals je zomerhits hebt. Ik had me te vaak vergist in mannen om me halsoverkop in een affaire te storten. ‘Aan het einde van de zes dagen gaf ik hem een lift naar huis. Mijn Fiat Panda kon zijn grote rugzak er maar net bij hebben. Toen ik hem afzette, spraken we af dat hij een keer zou komen eten. Die avond bracht hij een doos bonbons mee. Ik kreeg geen hap door mijn keel. Het ongemakkelijke, onrustige gevoel dat telkens omhoog kroop, duwde ik weg en het zou nog een jaar duren voor we officieel verkering kregen. ‘Tegen zijn ouders had hij gezegd: ik heb nu een vrouw ontmoet, ze rookt en ze drinkt. Dan is het goed, had zijn moeder geantwoord. Maar dat hoorde ik later pas. Heel langzaam werd onze band hechter. In de dagen en later in de winters dat hij niet werkte kwam hij naar de boerderij, die steeds meer ook zijn boerderij werd. Hij nam allerlei taken over, zoals houthakken en maaien, klussen waar ik steeds meer tegenop begon te zien. Hij introduceerde de voor- en najaarsschoonmaak waarbij hij met een bezem in de nok klimt. ‘Zonder overdrijven zou je kunnen zeggen dat we elkaar hebben gered. Bij mij vond hij de moed om zijn studie alsnog af te maken en door zijn komst durfde ik mijn eeuwige solitaire bestaan op te geven. Op mijn 46ste ben ik voor het eerst in mijn leven gaan samenwonen. Ik had geen idee wat ik kon verwachten, had nog nooit met een man geleefd. Ik hoor hem nog zeggen, die keer dat ik inkopen deed voor mijn verjaardagsfeestje: ‘Laten we even de taken verdelen. Jij haalt het eten, ik de drank en dan zien we elkaar straks.’ De tranen sprongen me in de ogen. Echte liefde waarbij je alles deelt, ook de simpele boodschappen, kende ik niet. Hij en ik vullen elkaar perfect aan, binnenkort gaan we trouwen.’ ‘Het was mijn eerste zomer als matroos op de bruine vloot, aan boord van een tjalk met vakantiegangers op het IJsselmeer en de Waddenzee. Al sinds Kerst was ik stiekem gestopt met mijn studie biologie, maar dat had ik pas in mei tegen mijn ouders durven vertellen, nadat ik me met hartkloppingen bij de huisarts had gemeld. ‘Ik was zo’n Friese jongen die zijn hele jeugd met een schepnetje aan de waterkant had gestaan om salamanders, kikkers en kikkervisjes te vangen, en zo’n academische studie was daarbij vergeleken nogal taai. Nu was ik 26, ik had geen idee wat ik moest met de rest van mijn leven en het simpele werk van matroos – watertanks vullen, zeilen hijsen, wc’s schoonmaken – leek me voorlopig een verademing na alle gemiste deadlines. ‘Op de kade arriveerden de eerste gasten: een vrouw met een blond meisje. Ze keek een beetje hulpeloos, alsof ze zich afvroeg welke boot ze precies moest hebben. Het was een houding die ik later bij meer toeristen zou aantreffen, een beetje weifelend, verlegen: ik sta hier nu wel, maar hoe kom ik aan boord? Ik hielp haar met de bagage, ze zag er leuk uit. Legging, shirtje, schouderlang haar en een zonnebril. Even later bleek dat ze dacht dat het een reis voor éénoudergezinnen was, maar er waren die week alleen maar vaders en moeders en hun kinderen. Zoals de vertegenwoordiger in aardappelen en de twee bedrijfsartsen die zo op de penning waren dat toen er wijn gekocht moest worden in de supermarkt, zij één fles wel voldoende vond. Eén fles, op zestien volwassenen! ‘Nee, dan de vrijgezelle dame met het blonde dochtertje, die hield wel van een glaasje en een sigaret. Ze was slim, daar hou ik van, ze had negentien jaar voorsprong op mij en veel te vertellen. Maar op de krappe boot kreeg ze het benauwd. Vergeleken met de boerderij waar ze woonde, was de tjalk een veredeld kippenhok. ‘Op een middag tikte ze me op de schouder en zei: ik ga naar de kroeg en jij gaat mee. Lang dacht ik niet na over die uitnodiging, zoals ik in die weken eigenlijk al het denken dat verder ging dan het dek schrobben en dergelijke uit de weg ging. In de Oka 18 stonden we dicht tegen elkaar en ineens zoenden we. Maar een zoen met trompetgeschal was het niet en ik herinner me niet eens meer of zij begon of ik. Ik geloof zelfs dat zij mij een beetje afweerde. ‘Later die week hebben we nog wel op een rustige plek aan wal een beetje liggen vozen, maar mijn hoofd stond niet naar romantiek. En als je er niet voor openstaat kan de liefde nog zo in al haar glorie voor je staan, maar dan gebeurt er niets. Zo verging het mij althans. Op het schip vermaakte ik me vooral met de kinderen die ik wiertjes liet zien op het drooggevallen wad, en kreeftjes en krabbetjes. ‘Later, na die vakantie, toen ik bij haar ging eten en bonbons meenam die ze niet opat, toen ik haar regelmatig in de weekenden begon op te zoeken op de boerderij, drong pas tot mij door dat wij eigenlijk allang een relatie hadden toen ze me er concreet naar vroeg. We zaten op een avond in de auto op weg naar het station, waar ik de trein terug naar het schip zou nemen. Ze vertelde over een man die haar leuk vond en vroeg: wat is onze status nu precies? En ik antwoordde verbaasd dat we wat mij betreft verkering hadden, dat was toch zo duidelijk als wat? ‘Vanaf dat moment ging het snel. Het was toch spannend het woord verkering uit te spreken, maar tegelijk had ik nog nooit iets gezegd wat zo goed klopte. Wij hadden al zoveel gesprekken gehad samen, over mijn toekomst, haar toekomst, haar dochter, haar ex, het kon gewoon niet dat wij nu ineens verschillend dachten over wat wij samen hadden. Ons leeftijdsverschil is eigenlijk nooit ter sprake gekomen, het was alsof dat niet bestond. En nu, dertien jaar later, is daarin niets veranderd. ‘Wat ons bindt is een gedeelde moraal, een moraal die zich uit in de kleinste details van ons dagelijks leven. We hebben gezonde discussies, maar wat betreft de essentiële punten zijn we gelijkgestemd. Biologisch vlees, duurzaamheid, zorg voor de zwakkere. Ik heb altijd moeite gehad met het woord soulmate, want voor een bioloog is ‘ziel’ een ongemakkelijk begrip; waar in het menselijk lichaam zit die dan? Maar zo voelt het wel: wij zijn tot diep in de ziel verbonden. ‘Het is fijn om een vrouw te hebben die niet rijk is, maar wel genereus. Liefde, heb ik geleerd, wordt niet bepaald door één karaktereigenschap, niet één kenmerk of omstandigheid, maar door een combinatie, optelsom of hoe je het ook wilt noemen, van alles bij elkaar. Soms ligt ze hier op de bank, doet iets grappigs met haar hoofd en dan ben ik vertederd. De mooie ogen, haar lekkere figuur, de brede heupen. Aan het einde van de dag lopen we vaak samen een rondje door de tuin. Hand in hand langs de goudsbloemen, de jonge aanplant, de cherrytomaatjes en de aardbeienbedden. Bij haar vond ik de rust om mijn studie alsnog af te maken. Zij gaf me mijn zelfvertrouwen terug. Alweer heel wat jaren werk ik als eerstegraads biologiedocent en ben ik blij dat ik kan bijdragen in het onderhoud van ons kleine samengestelde gezin.’ Op verzoek van de geïnterviewden zijn de namen Eveline en Jacob gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/zonder-overdrijven-zou-je-kunnen-zeggen-dat-we-elkaar-hebben-gered~bb09c0eec/</guid>
      <pubDate>Thu, 1 Aug 2024 00:00:00 +02:00</pubDate>
    </item>
    <item>
      <title><![CDATA[‘De woorden ploften bijna mijn neus en oren uit, dus ik zei: I love you. Ze antwoordde niet, maar stond zwijgend op’]]></title>
      <description><![CDATA[<p>‘Die avond in september 2014 zat ik met wat vrienden op een terras in de wijk Trastevere. Ik had de hele dag gewerkt en trok mijn das wat losser, we kletsten wat, maakten grappen, een avond als zovele. Naast ons zaten twee vrouwen. Ze spraken een taal die we niet konden thuisbrengen. Waren het Russinnen? Min of meer bij wijze van gezelschapsspel begonnen we wat te speculeren, maar toen mijn vrienden een praatje begonnen, ‘ah Olandese’, hield ik me een beetje op de achtergrond. Ik was te moe om Engels te praten en voor vrouwen was ik, twee maanden na het verbreken van mijn relatie, sowieso niet in de stemming. Zomerliefde is de zomerse rubriek van Corine Koole waarin beide lovers herinneringen ophalen aan een zomerse liefde van kort of langer geleden. ‘Toch liepen we met zijn zessen door naar een andere bar. Het had de dagen ervoor geregend, midden op het terras lag een grote plas water. Suzanne en ik zaten elk aan een kant op van die typische blikkerige stoelen zoals je die overal ziet in Italië. Om ons heen was het rustig, Trastevere is een oude wijk met kleine hobbelstraatjes en op elke hoek eenzelfde soort terras. Niks nieuws. Dus dat er iets tussen ons gebeurde, had wat mij betreft niets met de omstandigheden te maken. Onze blikken kruisten elkaar en leken ons iets te willen vertellen. Ze verraste me. Ja, ze was mooi met lang blond haar en ja, ze was aantrekkelijk, maar dat was niet wat ik op dat moment voelde. In haar blik las ik vertrouwen, ik werd verliefd. Niet meteen, maar een dag later. ‘Op de voor de hand liggende complicaties die een relatie met een Nederlandse met zich mee zou brengen, wilde ik niet vooruitlopen, ik wilde gewoon weten wat die trilling tussen ons te betekenen had. Nadat ik de volgende avond met een vriendin naar de bioscoop was geweest, spoedde ik me naar Trastevere en stuurde haar een bericht: ik ben toevallig in de buurt, heb je tijd? Urenlang wachtte ik, zonder reactie. Uiteindelijk ben ik naar huis gegaan. Om 1 uur ’s nachts antwoordde ze alsnog, ze was samen met haar vriendin met twee mannen uit geweest. Niet bepaald een bemoedigend startpunt. Toch begonnen we te appen, toen ze eenmaal terug was in Nederland. Ik wilde erachter komen wie ze was, stelde vragen als: wat doe je vandaag, we wensten elkaar goedemorgen, goedenacht. Langzaam leerden we elkaar kennen. ‘We reisden een paar keer heen en weer en toen het kerstvakantie was, kwam ze opnieuw. Op de ochtend van 27 december werd ik naast haar wakker en iets zei me dat ik haar nu moest laten weten dat ik van haar hield. Ik had het de dag ervoor al willen zeggen en kon het simpelweg niet langer voor me houden, de woorden ploften bijna mijn neus en oren  uit, dus zodra ze haar ogen opendeed zei ik: I love you. Ze antwoordde niet meteen, maar stond zwijgend op en liep naar de huiskamer. De moed zakte me in de schoenen, ik schaamde me, nu had ik alles verpest. Toen liep ze naar me toe en omhelsde me. ‘Voor haar was dit niet het moment zich zo uit te spreken, maar dat betekende niet dat ze niet minstens evenveel voor mij voelde, zei ze. En in zekere zin was dit een beslissend moment in onze beginnende relatie. Want dat we verliefd op elkaar waren, dat wisten we wel. Ons probleem was de afstand, die maakte onzeker. Toen ik die grote woorden eenmaal had uitgesproken, konden we meer ontspannen. Ze nam een besluit: ze was al langer van plan een sabbatical te nemen, waarom zou ze die niet in Rome komen doorbrengen? ‘Een paar maanden later huurde ze een huis in de binnenstad. Dezelfde vriendin met wie ze eerder in Rome was geweest, bracht haar. Eerst gingen ze samen met vakantie en ik kon niet wachten tot ik haar voor mezelf had. Het wennen viel haar zwaar, maar het is gelukt. Nu, zes jaar later, is onze gezamenlijke droom in vervulling gegaan: we hebben een oude boerderij in Umbrië gekocht, die we aan het opknappen zijn. Daarnaast hebben we een appartement geschikt gemaakt voor Airbnb. Natuurlijk zijn er culturele verschillen, maar die zijn allemaal overbrugbaar. Onze twee kinderen eten tussen de middag gewoon een broodje en geen pasta, en ’s ochtends ontbijten ze met Brinta. ‘Als er moeilijke momenten zijn, verwijt ik die mezelf, de keren bijvoorbeeld dat ik veel te zwart-wit oordeel. En het afgelegen wonen maakt dat we soms meer tijd samen doorbrengen dan ideaal is voor een relatie. Naast de Airbnb, de moestuin en de olijfboomgaarden heb ik nog mijn werk als fotograaf, dat geldt niet voor haar. Soms gaat ze naar de stad of rijdt ze naar een heuvel om daar in haar eentje muziek te luisteren. Daar ben ik blij om, want ook al leef je in een idylle, tijd voor jezelf is belangrijk. Ik ben zo blij met de manier waarop zij mijn leven heeft verrijkt. Alleen had ik deze stap naar Umbrië nooit gemaakt. Tot ik haar ontmoette was alles óf licht óf donker, nu zie ik meer nuances. Ik zie het rood van de passie, het geel van vuur. En natuurlijk alle kleuren groen van de heuvels, het gras, de velden, de bomen, zover het oog reikt.’ ‘Het was september 2014. Mijn vriendin zou eigenlijk met een andere vriendin naar Rome gaan, maar die zegde af en ik was wel toe aan een verzetje. Niet lang daarvoor was mijn relatie beëindigd. We kwamen laat aan, gooiden snel onze tassen neer en gingen eten in een restaurantje in de buurt: Grazie e Graziella. De lucht in de smalle straatjes rook zwoel, ik was nog nooit in Italië geweest, maar vond het er meteen fijn. Een tafel verderop zat een groepje mannen van wie één volledig in pak, dat bleek Andrea te zijn. Hij was kaal en had donkere ogen. Ik dacht niet meteen: wat een leukerd. Maar toen ze ons uitnodigden nog even naar een bar te gaan, stemden we meteen in; altijd goed om wat locals te leren kennen als je in het buitenland bent. ‘We belandden op een terras in Trastevere met een enorme regenplas in het midden, waardoor we ver uit elkaar moesten zitten. Andrea en ik hadden oogcontact en ik gaf hem zonder nadenken mijn nummer. Die avond al kreeg ik een app: ‘Hi, I’m Andrea and this is my phone number.’  Toch hebben we elkaar die hele week niet meer gezien. Ook niet nadat hij mij een aandoenlijke quasi-nonchalante selfie had gestuurd, waarvoor hij speciaal vanuit zijn Romeinse buitenwijk naar Trastevere was gereisd: ‘Look where I am.’ ‘Ons contact werd eigenlijk pas echt intensief toen ik weer terug in Nederland was en hem een foto stuurde van de grijze luchten. We begonnen te appen. Ik werd steeds nieuwsgieriger naar hem, maar toen ik zijn stem wilde horen en belde, nam hij niet op omdat hij zich schaamde voor zijn gebrekkige Engels. Weet je wat, schreef ik, vanaf nu doen we of ik je lerares Engels ben. Dat gaf ons een reden contact te houden zonder romantische verwachtingen. ‘Die herfstvakantie zocht ik hem op, nog steeds vrijblijvend. In zijn auto reden we naar Florence en op de terugweg naar Rome, naast hem op de passagiersstoel, merkte ik dat er iets aan het veranderen was. Hij bewoog zich met jaloersmakend gemak door het drukke, chaotische verkeer, gebruikmakend van die typische Italiaanse handgebaren, en heel gek, maar plotseling voelde ik het verlangen hem beter te leren kennen. Ik voelde me veilig in zijn buurt. Mijn relatie ervoor was heel onrustig geweest, deze man was beschermend. Ik kon achteroverleunen, wetend dat het goed zou komen. En ook al verbond ik aan mijn nieuwe inzicht nog geen enkele conclusie, het was wel een belangrijke eerste stap. ‘Een paar keer hebben we elkaar opgezocht, tot ik in december van dat jaar opnieuw naar Rome ging en ter plekke besloot zes maanden met sabbatical te gaan en in Rome een studio te gaan huren. Daarmee gooide ik – eerst tijdelijk, toen definitief – alle Nederlandse zekerheden overboord: mijn appartement, mijn goedbetaalde baan, ik verliet familie en vrienden. Er begon een vreemde tijd. Het was heerlijk om tijd met Andrea door te brengen, ik was dol op hem en hij op mij. Hij hield de deur open en schoof mijn stoel aan. Maar als we met zijn vrienden waren, voelde ik me vaak verloren. Ondanks mijn taalcursus kon ik hun gesprekken niet volgen en lachte ik maar wat schaapachtig mee. ‘Ik had het gevoel dat mijn basis weg was, iets waarvan ik niet eens wist dat die er was omdat die zo vanzelfsprekend was, maar die ik intens miste nu die ontbrak. Alle dagelijkse handelingen kostten me moeite. Wilde ik taco’s maken, was er nergens crème fraîche te vinden. Broccoli bleek alleen in de winter te koop en zelfs autorijden was een uitdaging. Die aanvankelijk zo charmante drukke gebaren van al die automobilisten begonnen me te irriteren. De eerste ruzies kwamen, er waren momenten dat we elkaar even volledig kwijt waren. Wanneer ik te direct was, hulde Andrea zich in trots. En weer was het aan hem te danken dat ik in dat eerste half jaar niet ben gevlucht, onze liefde was gewoon te groot. Via Facebook ben ik een maandelijkse borrel gaan organiseren voor Nederlanders in Rome, dat hielp ook. Stoom afblazen bij landgenoten, lachen. ‘Wat ben ik blij dat we hebben volgehouden. Sinds twee jaar wonen we met onze twee jonge kinderen in het paradijs: een oude boerderij in Umbrië met 477 olijfbomen en een waanzinnig uitzicht. We hebben een Airbnb, een moestuin en een bloementuin. En misschien juist omdat we elkaars moedertaal niet goed spreken, heb ik intussen aan zijn lichaamstaal genoeg om te weten hoe hij zich voelt. Gisteravond in de keuken keek hij me aan, en ik hoefde verder niets te vragen om te zien dat hij zich zorgen maakt over zijn zieke vader. Erover praten kon even niet, we hadden visite, maar we begrepen elkaar door onze blikken. Dat zijn zulke dierbare momenten. Zolang we elkaar onze eigenheid en verschillen gunnen, is het goed. Hij vindt het leuk dat onze kinderen half Italiaans, half Nederlands zijn en van stroopwafels en worstenbroodjes houden, en boterhammen eten met hagelslag. Met Andrea is geluk heel simpel geworden, zoals zo-even, toen we tussen het werken in de moestuin door buiten een cappuccino dronken, te midden van alle kleuren groen.’ Geselecteerd door de redactie</p>]]></description>
      <guid>https://www.volkskrant.nl/volkskrant-magazine/de-woorden-ploften-bijna-mijn-neus-en-oren-uit-dus-ik-zei-i-love-you-ze-antwoordde-niet-maar-stond-zwijgend-op~ba7ea61f/</guid>
      <pubDate>Thu, 25 Jul 2024 00:00:00 +02:00</pubDate>
    </item>
    <item>
      <title><![CDATA[‘Zij zag onze verbinding als iets op hartsniveau, wat ik irritant en benauwend vond’]]></title>
      <description><![CDATA[<p>‘Hij was op reis door Zuid-Amerika, toen we contact kregen via een datingapp. Op reis had hij alle tijd om te appen en al heel snel schreven we elkaar alles wat we dachten en voelden. We namen geen blad voor de mond en deelden zonder enige schroom onze angsten en onze ervaringen met kinderen en relaties, we hadden immers niets te winnen noch te verliezen. ‘Hij verbleef aan de andere kant van de wereld en zou nog heel lang wegblijven en ik was gewoon in mijn Hollandse atelier. Via WhatsApp creëerden we ons eigen universumpje waarin de beschrijvingen van zijn reis de rode draad werden. Wekenlang zakte hij aan boord van een vrachtschip een rivier af,  zijn bed naast de machinekamer, en al lezend kon ik de motorolie ruiken. Zomerliefde is de zomerse rubriek van Corine Koole waarin beide lovers herinneringen ophalen aan een zomerse liefde van kort of langer geleden. Ik herkende mezelf in zijn behoefte aan een solitair bestaan. Al werd zijn reis nooit mijn reis en begreep ik de romantiek niet van op je 66ste in een dorm slapen met wildvreemden. Wat ik wel snapte was dat er perioden in je leven zijn waarin je er alleen op uit wilt en ik wist hoeveel moed ervoor nodig is om eenzaamheid op te zoeken. ‘Na zeven maanden waren hij en zijn lange reis een deel van me geworden. ’s Avonds, als ik naar bed ging, wist ik precies hoe laat het bij hem was, en dat ik dan een berichtje kon verwachten. En ook al hadden we elkaar nog nooit gezien, ineens was ik niet langer alleen, maar samen. Op elke vraag kreeg ik een ontwapenend antwoord. Hij schreef dat op reis gaan op de manier van twintigers hem verre van een jong gevoel gaf, het confronteerde hem juist met zijn lichamelijke tekortkomingen, een pijnlijk inzicht dat hij niet had voorzien. Ik werd steeds nieuwsgieriger naar deze man. Hoe bevrijdend de fysieke afstand in eerste instantie ook was, ik begon te verlangen naar een ontmoeting. Ik begon me voor te stellen hoe het zou zijn als hij voor me stond, hoe zijn lichaamstaal was, en misschien wel hoe hij voelde. ‘Op een dag appte ik brutaal: zal ik je komen opzoeken? Enthousiast stemde hij in. Maar een paar dagen later alweer kwam hij daarop terug. Nee, dat gaan we toch niet doen, schreef hij. Hij was zijn reis alleen begonnen en wilde die alleen afmaken, bovendien was hij bang verliefd te worden en dan met mij terug naar Nederland te willen. Maar, appte ik, al dat corresponderen, zo weten we toch nooit wat we voor elkaar voelen? En toch is het beter zo, antwoordde hij beslist. ‘Ik was teleurgesteld en boos en voelde me afgewezen. Misschien was dat universum dat ik met hem meende te delen wel een luchtbel, gevoed door verlangen en fantasie, en zaten we in wezen op een heel andere golflengte. Ik werd voorzichtiger, wie dacht hij wel niet dat-ie was, we kregen ruzie, en wat is WhatsApp dan ineens een wreed en grillig medium. Je ziet iemands aarzelingen niet, geen gezichtsuitdrukkingen, je denkt te kort na voor je iets schrijft en ineens draaide alles om; van het ene op het andere moment was alle contact ontdaan van de wens elkaar te begrijpen en veranderde zijn wellevendheid in taaie kauwgom. Hij begon me ‘tegeltjeswijsheid’ te verwijten waar ik alleen maar bondig mijn gevoelens probeerde te verwoorden, en uiteindelijk verbrak hij het contact. Het is beter als wij niet meer appen, schreef hij, en blokkeerde me. ‘Na zeven maanden appen reisde hij alleen verder, zonder mij als zijn getuige. Naar de Galapagoseilanden, Bolivia. Hij beklom bergen, had ontmoetingen met mensen die hem nog maanden zouden bijblijven, maar van de ‘vrouw op de brug’, de verbinding met zijn normale wereld thuis, werd ik een uit het zicht verdwenen passant. Ik beschouwde zijn koppigheid als een misverstand, en likete gewoon alles wat hij postte op Polarsteps. En toen ik zag dat hij op 31 maart van dit jaar weer zou terugkomen, stuurde ik hem een bericht: zullen we gewoon eens afspreken? ‘Zeven dagen later liep hij met een bos bloemen mijn huis binnen: een grote man met donkere ogen, een beetje vertwijfeld, verlegen, leuke lach. Hij omhelsde me en hield me heel lang vast. En plotseling voelde ik me erg blij worden. Zo leuk dat je er bent, bleef ik maar herhalen. Ik sprong op en neer van plezier en het was of alles van dat eerste appcontact, dat niemandsland waarin wij ons zo comfortabel voelden, de onuitgesproken intimiteit, weer terug was. We praatten over zijn reis, waarvan sommige details me zo waren bijgebleven dat ik zijn verhalen moeiteloos kon aanvullen – alsof ik ze zelf had meegemaakt. ‘Die nacht is hij gebleven. Sindsdien zien we elkaar wekelijks en toch aarzel ik of ik hem mijn geliefde mag noemen.  Al die maanden hebben we immers alleen maar geschreven, we zijn nooit samengekomen uit verliefdheid, maar uit nieuwsgierigheid en de wens ervaringen te delen. Is er een wet voor een juiste basis voor een relatie? Geen idee. Ik bel dol op hem en wil erg graag iets serieus, maar op een of andere manier blijven we voorzichtig.’ ‘In de zomer van 2022 ging iedereen om me heen op vakantie en ik dacht: ik moet ook weg, waar zal ik naartoe gaan? Ik wilde naar Cuba, toen naar Myanmar, maar daar was het te onrustig. Naar Tibet wilde ik ook altijd al, en uiteindelijk werd het Cuba, en vervolgens heel Midden- en Zuid-Amerika. Als lijntje met het moederland had ik Polarsteps en mijn Tinderaccount – dat laatste niet omdat ik op zoek was naar een vrouw die op me wachtte als ik weer thuiskwam, maar uit nieuwsgierigheid. ‘Ik was al zeker zes maanden op reis toen ik in de taxi met een vrouw in contact raakte. En het was niet eens haar mooie foto of wat ze zei wat dit korte gesprek zo bijzonder en uniek maakte, maar de manier waarop ik erop reageerde. De taxi stopte, ik was op mijn bestemming; een moment dat er altijd heel veel tegelijk moet gebeuren: betalen, opletten of je zonder gevaar het portier kunt openen, uitstappen en bagage uit de achterbak halen. Het had voor de hand gelegen als ik haar toen geschreven had: we appen later weer. Maar tijdens al die handelingen hield ik mijn telefoon in mijn hand, klaar om zodra dit alles achter de rug was, het gesprek voort te zetten. Staand voor mijn hostel. ‘Deze vrouw was anders dan de andere vrouwen die ik onlangs had ontmoet, want de intensiteit was anders. Mijn ontvankelijkheid zorgde in de weken en maanden die volgden ervoor dat ik haar voortdurend deelgenoot wilde maken van alles wat ik meemaakte. In Chili beklom ik een vulkaan met stijgbeugels en bezocht ik een indrukwekkende kopermijn met treintjes die zo dichtbij raasden dat je voortdurend achteruit moest springen om niet onder de wielen terecht te komen. ‘Ik hoefde niks, er waren geen verplichtingen en tegelijkertijd was de aard van onze gesprekken verre van vrijblijvend en oppervlakkig. Ik schreef haar op alle momenten van rust: op een bankje in het park, in een rammelende bus, op de rand van een fontein, in een museumrestaurant. Ik maakte haar deelgenoot van wat ik dacht en voelde. Ze werd een vaste waarde tussen alle toeval die zich aandiende, ik was niet meer alleen. Maar na een tijdje vond ik dat niet prettig meer. Ik was juist op reis gegaan om alleen te zijn; als ik gezelschap had gewild, had ik wel iemand meegevraagd. ‘In mijn eentje was ik tot de ontdekking gekomen dat ik geen 25 meer ben. Tussen al die jonge backpackers legde ik het af in tempo, hen zag ik nooit struikelen; en het klinkt misschien raar, maar dit was een van de grootste tegenvallers van mijn reis, een waarvan de effecten na twee maanden nog steeds doorwerken. Toen zij voorstelde me te komen opzoeken, dacht ik meteen: dat gaan we niet doen. Ik zat toen in Bogota, kende daar mijn weg. Als ze zou komen, werd ik als vanzelf in de rol van gids geduwd, daar had ik helemaal geen zin in. Bovendien hadden zij en ik duidelijk een andere levensstijl. Ik reisde heel basic en zij is een luxepaardje. ‘Nee, langskomen was een onzinnig idee, appte ik haar. Ze werd boos en ik begon me steeds meer te ergeren. Zij beschouwde onze verbinding als iets op hartsniveau, en zag een in de sterren geschreven gezamenlijke toekomst voor zich, wat ik irritant en benauwend vond en afdeed als gezwets. Ik merkte dat ze voorzichtiger werd in wat ze schreef, haar woorden leken ineens afgestemd op wat zij dacht dat ik graag wilde horen, niet erg aantrekkelijk. Nogal bot heb ik het contact daarop verbroken en de deur keihard dichtgegooid. Klaar met dat geduw en getrek op WhatsApp, het was niet leuk meer, dus stoppen ermee. ‘Maar ze bleef me volgen op Polarsteps, waar ik voor mijn kinderen, vrienden en verdere familie mijn wederwaardigheden deelde. Ze likete alles wat ik erop zette en ik dacht: waarom in godsnaam? Wil ik dit wel? En toen ik op 31 maart terugkwam, kreeg ik via Messenger, want overal elders had ik haar geblokkeerd, een bericht: zullen we een keer afspreken na al die maanden schrijven? Ik twijfelde, maar vond het ook grappig. Ze stelde voor met haar hond te gaan lopen, maar ik dacht: met zo’n hond erbij is er geen zinnig gesprek mogelijk. Uiteindelijk zocht ik haar op bij haar thuis. Ik gaf haar een knuffel, voelde haar warmte en ineens begreep ik dat het nog niet voorbij was. ‘Tijdens de rondleiding door haar huis liet ik me een beetje flauw op haar bed vallen om te voelen of het zacht genoeg was. Ik ben gebleven, het was 6 april. Sindsdien zien we elkaar ieder weekend. Het is heerlijk met haar, ik ben graag samen, maar het is lastig te zeggen waartoe dit leidt. Gekmakende verliefdheid voel ik niet. Soms kabbelt er iets net onder mijn middenrif, en denk ik: is dit het? Begint de verliefdheid alsnog? Maar het is een heel stil stemmetje. De sticker van relatie wil ik er nog niet op plakken. Eigenlijk wil ik dat het blijft zoals het nu is, en ik heb het gevoel dat ik me de vrijheid om te wachten kan veroorloven. Wat overigens niks afdoet aan het feit dat de liefde en de verbondenheid die ik voel heel sterk zijn.’ Op verzoek van de geïnterviewden zijn de namen Sylvia en Frits ­gefingeerd. Hun echte namen zijn bekend bij de redactie. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/zij-zag-onze-verbinding-als-iets-op-hartsniveau-wat-ik-irritant-en-benauwend-vond~bb1831c3/</guid>
      <pubDate>Thu, 18 Jul 2024 00:00:00 +02:00</pubDate>
    </item>
    <item>
      <title><![CDATA[‘Vind mij leuk, riep ik in gedachten, verbaasd en zelfs verontwaardigd dat het niet allang was gebeurd’]]></title>
      <description><![CDATA[<p>‘Ik zat tegenover haar op het dek van de veerboot naar Schotland, een blond meisje met prachtige, lange benen, zo introvert dat ze genoeg leek te hebben aan zichzelf. Het was 1981, ik was 19 en wist precies hoe ik meisjes aan het lachen moest maken. Maar dit mooie 17-jarige meisje lachte niet, hoe ik ook mijn best deed. Soms keek ze me aan alsof ze dacht: is dit grappig? Denk je echt dat je leuk bent? En dan was het of ze helemaal niet op deze klotsende boot wilde zijn, helemaal geen zin had in deze jongerengroep van wie de leiding bestond uit een hippie op leren sandalen en een humorloze vrouw die geen van beiden leken te begrijpen hoe je sfeer brengt in een groep onbekenden. Zomerliefde is de zomerse rubriek van Corine Koole waarin door beide lovers herinneringen worden opgehaald aan een zomerse liefde van kort of langer geleden. ‘Na het klassieke namenspel verdween ze die eerste avond vroeg naar bed, ze had last van zeeziekte, een excuus dat ze met graagte aannam. Zelf zat ik daar met iets meer overtuiging. Ik had de maanden ervoor te ruig geleefd, met veel blowen en drank, en ik wilde de reis gebruiken om tot mezelf te komen; al deed ik met mijn hoge spijkerbroek, bretels en kistjes mijn uiterste best om mijn imago als antikampeerder veilig te stellen. De volgende dag, in de trein naar het noorden, zat ik opnieuw tegenover haar. Buiten veranderde het landschap en begon het te regenen. Maar tussen ons bleef alles zo’n beetje hetzelfde. Vind mij leuk, riep ik in gedachten, een beetje verbaasd en zelfs verontwaardigd dat het niet allang gebeurd was. Maar zij bleef haar koele zelf. ‘Eenmaal op onze eerste kampeerplek zetten we met z’n allen schots en scheef de tenten neer, boven op een kale, groene berg zoals je die alleen in Schotland hebt. Hoe het zo uitkwam, weet ik niet meer, maar zij en ik sliepen samen met iemand van de leiding in dezelfde tent. Niet dat ik daar ook maar enige opwindende verwachtingen bij had, ik wist allang dat er tussen haar en mij nooit iets romantisch zou gebeuren. Ze negeerde hooghartig ieder signaal, elke toenadering wees ze af. Maar gelijktijdig gebeurde er nog iets anders: we vonden elkaar in het observeren van de anderen, we maakten ons vrolijk over de andere jongeren die pochten over de afstanden die ze aflegden en vrijwillig nog een bergtopje namen als wij al lang voor de tent zaten. We lachten om de leiding, die ene hippie dus, met zijn bergschoenen bungelend aan zijn rugzak. ‘En ’s ochtends als de tenten weer moesten worden opgebroken en iedereen zich haastte, treuzelden wij net zolang tot de boodschappen al door anderen werden gedaan, en tegen de tijd dat we weer met z’n allen naar de volgende plek liepen, sjokten wij er als laatsten achteraan. Ze had dan weliswaar eerst niet om mijn grappen gelachen, maar ze had wel humor en op een of andere manier vond ik haar nabijheid kalmerend. Het was eigenlijk ook wel prettig om me niet te hoeven aanstellen om aardig gevonden te worden. Wij waren de buitenbeentjes binnen die groep, dat bond ons. En om het samen leuk te hebben, hoefde ik niks, alleen maar naast haar te lopen door de klamme hooglanden. ‘Op een nacht werd ik ziek van iets wat ik had gegeten, mijn slaapzak zat onder het braaksel. Zij bood mij een plekje aan naast haar in haar slaapzak, met een vanzelfsprekendheid die zo aanstekelijk was dat ik eigenlijk geen seconde verrast was. ‘Wil je bij mij liggen?’ ‘Ja, goed.’ Dat waren alle woorden die voorafgingen aan dat warme begerenswaardige plekje tegen haar aan. De Schotse nachten zijn ook in de zomer best koud, dus de rits ging dicht, wat betekende dat we niet alleen dicht tegen elkaar lagen, maar ook dat we ons allebei tegelijk moesten omdraaien. En als we even met onze gezichten de andere kant op wilden liggen, rolden we over elkaar heen. Ik wilde haar wel zoenen, maar deed het niet. Eén keer heb ik voorzichtig haar gezicht gekanteld, en haar mond naar de mijne gedraaid, onze lippen raakten elkaar vluchtig en daar bleef het bij. Ze was zo stellig in haar gereserveerdheid. Ik was bij haar in de buurt, dat was goed, daar moest ik het mee doen. ‘Pas later realiseerde ik me hoe weldadig dat gebrek aan begeerte was. Want juist omdat ons contact die geijkte jongen-meisjedynamiek miste, kon dit zich veel gelijkwaardiger ontwikkelen. Aan het einde van de vakantie, terug in Nederland, toen we op punt stonden om afscheid te nemen, zei ze ineens: je kunt vannacht ook bij mij blijven. Samen namen we de trein naar het huis waar zij met haar moeder en broers woonde. Toen we binnenkwamen zei ze: mam, dit is Ger, hij blijft slapen. Die nacht lagen we kuis in haar grenenhouten ledikant: het wonderlijke begin van een relatie die nu al meer dan veertig jaar duurt. Nog altijd vind ik het bijzonder dat wij er half onbewust op vertrouwden dat al die grote en kleine elementen waaruit een relatie uiteindelijk is opgebouwd, er niet allemaal meteen al hoeven te zijn. Ook in dat meisjesbed hadden we geen haast met seks en zoenen, het was alsof we begrepen dat we samen nog jaren de tijd hadden. Ik ben blij dat onze liefde stap voor stap mocht groeien en dat wij onszelf daarvoor de tijd hebben gegeven. Het is een stevige basis gebleken.’ ‘In 1981 was ik 17 en intens onzeker over mijn veel te lange benen en mijn grote borsten. Mijn wereld thuis was gereformeerd en klein: mijn nichtjes waren tegelijk mijn beste vriendinnen en mijn oudere broers lachten om me. Toen ik na een tragische verliefdheid in de zomervakantie het huis niet uit te branden was, zei mijn moeder: hup, naar Schotland jij, op wandelvakantie met leeftijdgenoten zal je goed doen. Op het dek van de ferry van Hoek van Holland rook het zwaar naar teer, tussen alle anderen zag ik een jongen zitten met blonde krullen, een spijkerbroek, vreemde dikke zolen onder zijn schoenen en praatjes voor tien. ‘Geïrriteerd vroeg ik me af hoe iemand zich zo snel op zijn gemak kon voelen tussen allemaal wildvreemden. Voor mij was de week die komen ging een plicht en die eerste avond was ik blij dat ik misselijk van de zee vroeg naar bed kon gaan. In mijn hoofd was ik hem een aansteller gaan noemen, maar toen hij vertelde dat hij een opleiding deed tot groepsleider van een kindertehuis, begon het ijs te breken; ik deed zelf iets soortgelijks en langzaam trokken we naar elkaar toe. We maakten grappen over de incapabele chagrijnige leiding, het meisje met haar papieren wegwerponderbroeken en die ene jongen met zijn eeuwige gepuzzel aan zijn Rubiks kubus. We voelden ons verbonden. ‘Van verliefdheid was geen sprake, er gebeurde iets veel beters. Verliefdheid gaat gepaard met felle onrust, wat ik voelde was rust. Ik was verlegen, het soort meisje dat zich vaak had afgevraagd of er ooit iemand zou komen die haar om verkering zou vragen, dat zich voorstelde hoe het krijgen van verkering de poort naar een nieuwe wereld zou zijn. Ik had het hebben van een vriendje tot een haast onbereikbaar ideaal gemaakt, maar bij hem voelde ik al die spanning niet, bij hem was ik op mijn gemak, iets wat ik nog niet eens met mijn broers had meegemaakt. Ik vroeg me niks af, niet of hij mij goed genoeg zou vinden voor altijd, want er was geen altijd, na deze week zouden we elkaar nooit meer zien. ‘Na de zomer zou ik op kamers gaan wonen, de wijde wereld lonkte, al vond ik het ook eng. En nu was ik zomaar bevriend aan het worden met deze zelfverzekerde blaaskaak, die vertelde veel te hebben gedronken en geblowd en die moest lachen toen ik zei dat ik daar niks aan vond. Langzaam begon ik me trots te voelen op de aandacht die hij me gaf. Op een keer, tijdens een lunchpauze in het natte gras, pakte hij een van mijn groene kaplaarzen en begon er met een stift kleine poppetjes op te tekenen, want op die manier zou ik hem nooit vergeten. We sliepen met z’n drieën in een tent, hij, ik en iemand van de leiding, we frunnikten wat aan elkaar. Ik zal die avond dat hij als vanzelfsprekend in mijn slaapzak was komen liggen omdat die van hem besmeurd was met braaksel, best hebben gedacht: wat een leuke jongen heb ik nu naast me liggen, maar dat was niet het belangrijkst. Het belangrijkst was dat andere gevoel, veel minder duidelijk en snoeverig: dat ik me niet anders voor hoefde te doen dan ik was. ‘Aan de eerste zoen heb ik dan ook geen enkele herinnering, wel aan hoe hij steeds opnieuw mijn gezelschap zocht in de Schotse regen en mist. Tot op dat moment was ik alleen op vakantie geweest naar Zwitserland en Oostenrijk, alles was nieuw. Opgezweept door alle ervaringen samen, nam ik hem aan het einde van de week mee naar huis en stelde hem voor aan mijn moeder met de woorden: mam, dit is Ger, hij blijft vanavond slapen. Mijn moeders mond viel open, was dit het bedeesde kind dat ze een week eerder gedag had gezegd? ‘Ik realiseerde me natuurlijk het rebelse van mijn gebaar, maar tegelijk was het ook zo volkomen logisch. Het losweken was begonnen, of ze het leuk vond of niet. Deze Ger was de metafoor, de stap naar een bevrijding uit de wereld die ik spoedig achter me zou laten. En toen ik me op een van de eerste avonden op mijn kamer in Enschede wat alleen voelde, dacht ik weer aan Ger en belde hem op. Ik weet nog steeds niet hoe ik het heb gedurfd, maar hij kwam. We kookten samen en ’s avonds gingen we wat drinken in een café, iets wat ik nog nooit had gedaan. Er speelde een bandje en ik voelde me blij en licht worden, want het was zo bijzonder om me zo dicht bij iemand te kunnen voelen en zo met iemand te kunnen optrekken. ‘We hebben altijd gezegd: we blijven bij elkaar tot we iemand hebben gevonden die leuker is, en ik denk dat ik die grappende luchtigheid nodig had om mijn leven minder ernstig te maken. Jarenlang zagen we elkaar alleen in het weekend en vertelden dan wat we doordeweeks hadden meegemaakt, dat bood mij precies de juiste mate van veiligheid. Hij heeft me veranderd en me geleerd mezelf mooi te vinden, dat lange benen en grote borsten niks waren om me voor te schamen, integendeel. Samen zijn we volwassen geworden, maar in de kern zijn we nooit veranderd. Na bijna veertig jaar kan hij nog steeds een beetje blaaskakerig zijn en net als in Schotland, toen we de achterblijvers waren in die stoet wandelaars, doen we het beter met zijn tweeën dan in gezelschap.’ Geselecteerd door de redactie</p>]]></description>
      <guid>https://www.volkskrant.nl/volkskrant-magazine/vind-mij-leuk-riep-ik-in-gedachten-verbaasd-en-zelfs-verontwaardigd-dat-het-niet-allang-was-gebeurd~ba2d10d4/</guid>
      <pubDate>Thu, 11 Jul 2024 00:00:00 +02:00</pubDate>
    </item>
    <item>
      <title><![CDATA[‘Ik raakte zijn billen aan en hij die van mij, en opgewonden vroegen we ons af: is dit nu seks, hebben we het nu echt gedaan?’]]></title>
      <description><![CDATA[<p>Marion (70): ‘Het was de zomer van 1971. Ik zat met mijn zus en broer op de achterbank van de auto. Drie dagen zouden we erover doen om van Brabant naar Spanje te komen. Mijn vader was een voorzichtige chauffeur, we reden langzaam, en als er werd geklierd snauwde hij iets, of riep: ga maar rode auto’s tellen. Het was een bezoeking, die tocht, maar ik wist: aan het einde van de reis lonkt de slagboom van camping Cala Gogo. Daarachter lag het paradijs en zouden we vier weken lang zwemmen, dansen en op de rotsen hangen met alle andere jongeren. De liefde van nu is een rubriek in Volkskrant Magazine over seks en relaties. ‘De eerste avond op de camping liep ik samen met mijn zus naar zee. Op de rotsen zat een jongen met lang blond, golvend haar en een strakke zwembroek waar zijn magere heupbotten bovenuit staken. Hij speelde The Beatles op zijn gitaar. Ik was verrukt, want ik was fan; al toen ik heel jong was, kon ik alles van The Beatles fonetisch meezingen en nu had ik het Spaanse walhalla nog niet betreden of ik werd verrast door mijn favoriete songs. Ik liep naar hem toe, ging naast hem zitten en begon uit volle borst mee te zingen. Vanaf dat moment bleven we dicht bij elkaar in de buurt. Veel moeite hoefden we daar niet voor te doen, niemand van ons ging ooit het campingterrein af. We verplaatsten ons altijd met zijn dertigen tegelijk. Van strand naar rotsen naar disco. Iedere dag hetzelfde en iedere dag begon en eindigde met de gitaarspelende Duitse Klaus. ‘We hadden niet de behoefte om er met z’n tweeën tussenuit te knijpen, het was goed zoals het was. Af en toe deelden we een beleefd kusje op de wang en ik wist: nu ben ik verliefd. Bij het afscheid vier weken later was ik erg verdrietig. We beloofden elkaar dagelijks een brief te schrijven en de hele terugweg zat ik ineengedoken in een hoek op de achterbank. Toen begon het wachten. Naast onze voordeur zat een gemetselde gleuf. Om te voorkomen dat de post op de grond in de meterkast terechtkwam, had mijn vader een klein kastje gebouwd dat opende met een snerpend geluid. Hoe bepalend dat geluid voor de loop van mijn leven zou worden, wist ik toen nog niet. ‘Meerdere malen per dag begon ik erin te kijken, in de hoop op een bericht van Klaus. De post is al geweest hoor, er is niks, riep mijn vader dan geïrriteerd vanuit de huiskamer, maar ik geloofde het pas als ik het zelf had gezien en zelfs dan controleerde ik gewoon weer opnieuw. Klaus hield zich aan zijn belofte. Drie, vier brieven in de week kreeg ik, en telkens schreef ik terug. Hoe was de verjaardag van je moeder, schreven we, en: ich liebe dich. Mijn ouders werden gek van mijn obsessie. Om me af te leiden stuurden ze me naar dansles, maar ik wilde gitaarspelen, net als Klaus. Bij V&amp;D spaarde ik als vakkenvuller een gitaar bij elkaar waar ik vervolgens vier, vijf uur per dag op studeerde, zodat ik het jaar erop, als we opnieuw naar Cala Gogo zouden gaan, Klaus zou kunnen verrassen. ‘Toen de zomervakantie aanbrak zat ik met mijn broer en zus op diezelfde achterbank op weg naar Spanje, weer boven op de slaapzakken, maar nu met een Spaanse gitaar tussen mijn benen geklemd. Ik had Klaus niets verteld en ’s avonds liep ik met mijn gitaar naar de rotsen en begon te spelen en te zingen, alle liedjes van The Beatles. Ik had een droge mond van de zenuwen, maar het ging fantastisch en ik was blij dat mijn moeder me onderweg op een Franse parkeerplaats nog had gevraagd even te oefenen, zo waren mijn vingers soepel gebleven. Klaus keek me aan met heel veel liefde en bewondering en hield niet op te zeggen: fabelhaft, wunderschön, en na afloop applaudisseerde de hele rots. Ik geloof dat ik nog nooit zo gelukkig was geweest. ‘Toen werd alles duidelijk: nu hadden Klaus en ik verkering. Ik mocht zelfs in de herfstvakantie met mijn zus bij hem in Bochum logeren. Ik sprak al redelijk Duits, zijn moeder liet me weten dat er in Duitsland een gebrek was aan kleuterleidsters, dus als ik zeker wist dat ik het onderwijs in wilde, dan kon ik dat na mijn eindexamen net zo goed daar doen. We sliepen die herfstvakantie niet samen, maar één keer stonden zijn ouders toe dat wij tweeën op zijn bed gingen liggen met de deur dicht. Voor het eerst in anderhalf jaar waren we alleen, ik voelde met mijn vingers zijn huid onder zijn kleren, ik raakte zijn billen aan en hij die van mij, en opgewonden vroegen we ons af: is dit nu seks, hebben we het nu echt gedaan? ‘Terug in Nederland werden zijn brieven spaarzamer en het fanatieke geklap met het snerpende brievenbusje almaar frequenter. Toen ik hem voor zijn verjaardag mocht bellen met de diensttelefoon van mijn vader, nam hij niet op. Op een dag, toen ik terugkwam van oppassen, trof ik mijn moeder aan met een vertrokken gezicht. ‘Klaus was hier’, zei ze. Het bleek dat hij in het geheim zijn rijbewijs had gehaald, een auto had gekocht en onmiddellijk naar mij toe was gereden. ‘Maar waar is hij dan?’, vroeg ik. ‘Je vader heeft hem weggestuurd’, zei ze. ‘Mijn vader bleek ineens genoeg te hebben van het snerpende scharnier en van mijn teleurstelling als er niks in de bus zat. Het wordt toch niks, had hij tegen mijn moeder gezegd. Zelf heb ik hem er nooit naar durven vragen. Want over zulke dingen wor nie geproat. Bovendien had ik het mijn moeder beloofd. Klaus heb ik daarna nooit meer gezien, op mijn smekende brieven antwoordde hij niet meer. En toen ik hem later googelde en op Facebook zocht, kon ik hem niet vinden. Vorige week vertelde ik dit hele verhaal aan een vriendin. Ik ga hem nu zoeken, zei ze, en pakte haar telefoon. Dat heb ik al zo vaak geprobeerd, zei ik. Maar nog geen minuut later had ze een bericht gevonden. Eentje, meer niet. Dat van zijn overlijden vorige maand.’ Op verzoek van de geïnterviewde is de naam Marion ­gefingeerd. Wil je meer van deze verhalen horen? Luister dan ook naar onze&nbsp;podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/ik-raakte-zijn-billen-aan-en-hij-die-van-mij-en-opgewonden-vroegen-we-ons-af-is-dit-nu-seks-hebben-we-het-nu-echt-gedaan~bc19e4ad/</guid>
      <pubDate>Thu, 4 Jul 2024 00:00:00 +02:00</pubDate>
    </item>
    <item>
      <title><![CDATA[‘Stel dat ik een briefje in zijn zadeltas zou stoppen waarop stond dat zijn vriendin en ik al hun hele relatie iets hebben?’]]></title>
      <description><![CDATA[<p>Koos (63): ‘Het gebeurde in een weekend, nu een paar weken geleden. Ik ging met mijn zoon naar de fietswinkel en zag in de werkplaats de fiets van mijn rivaal staan: de vriend van de vrouw van wie ik hou, de man aan wie ze een maand eerder de voorkeur had gegeven boven mij. Geen twijfel mogelijk, het moest zijn fiets zijn. Ik herkende het wiel, want dat had ik zelf gemaakt. Mijn maag kromp ineen en plotseling kwam uit het niets een gedachte in me op: stel dat ik een briefje in zijn zadeltas zou stoppen waarop stond dat zijn vriendin en ik al hun hele relatie iets hebben samen? De liefde van nu is een rubriek in Volkskrant Magazine over seks en relaties. ‘Ik kende haar langer dan hij. In de zomer van 2019 hadden we elkaar ontmoet. We zaten met zijn tweeën in hetzelfde sportclubje. Ze was toen nog getrouwd en we praatten er vaak over hoe verbazingwekkend veel moed er eigenlijk voor nodig is om uit een verstikkende situatie te stappen zoals een huwelijk dat niet werkt. Onze gesprekken smeedden een vertrouwelijkheid die leidde tot meer. Vier jaar dartelden we los-vast om elkaar heen. Vrijheid blijheid. ‘Al die tijd bleef ik mezelf voorhouden dat ik na drie mislukkingen nooit meer een relatie wilde. Ik geloofde echt dat het beter was me nooit meer te binden, ook al zei zij dat ze van me hield en deden we intussen alles wat bij een relatie hoort: vrijen, uit eten, naar de film en appen als we niet bij elkaar waren. Maar zolang ik het geen verkering noemde, voelde ik me veilig, zolang we niets concreets hebben afgesproken, zou het vast ook niet erg zijn als het weer ophield, dacht ik. Ook toen ze een relatie kreeg met een ander en daarna nog een, omdat zij wel behoefte had aan iets serieus, bleven we elkaar zien; de naamloosheid van wat ons bond stond dat toe. ‘Dat veranderde een tijdje terug. Ze was intussen al ruim een jaar met deze nieuwe man. We waren op een avond naar de film geweest toen ze na afloop een appje kreeg van hem: ik kan je niet bereiken, waar ben je. Toen begrepen we allebei dat deze geheime liaison zijn langste tijd had gehad. Wat wij hadden was de vrijheid ontgroeid en was ons gaan beperken. We moesten stoppen. Maar een paar dagen later kreeg ik enorme spijt. Het inzicht kwam fel, alsof een gordijn plots werd opgetrokken. Wat was ik stom geweest. Ik had gewoon al die jaren niet gedurfd mijn gevoelens in de ogen te kijken, maar nu zou ik haar vertellen hoeveel ik van haar hield. ‘Ze was op dat moment net vertrokken naar een congres in het buitenland. Ik belde haar te midden van haar collega’s, zei dat ik al die jaren te voorzichtig was geweest, maar nu klaar was om haar eindelijk mijn vriendin te noemen. ‘Ik hou van je.’ Ze reageerde stomverbaasd en antwoordde: ‘Waarom heb je dit niet anderhalf jaar eerder gezegd?’ Ze gaf toe dat ze ook nog steeds van mij hield, maar wilde uiteindelijk niet voor me kiezen. Ze was nu immers al met hem. Ik was te laat. Voor scheiden was moed nodig, maar voor commitment ook. En toen ik die eindelijk had verzameld, was er niets meer aan te doen. ‘Later die zaterdagochtend bracht ik afval naar de vuilstortplaats en op weg met de auto bleef het maar malen. Ineens wist ik het: ik moest terug naar de fietszaak, ik moest mijn fout herstellen. Dat briefje met die wraakzuchtige boodschap dat mijn leven zou veranderen, zou ik alsnog in die zadeltas stoppen. Als hij het zou uitmaken, redeneerde ik op een manier waarop alleen verliefden hallucineren, konden wij weer samen verder en dit keer echt als man en vrouw. Waren zij en ik niet allang een stel geweest als ik niet zo had getreuzeld? Hoe vaak had ze dat niet gesuggereerd? Ja, ik moest gewoon terug naar de fietszaak. ‘Ik reed terug naar huis, bracht mijn zoon naar binnen, scheurde een velletje van de gelinieerde blocnote op het dressoir en schreef: ‘Het lijkt erop dat zij voor jou gekozen heeft, maar er is iets wat je moet weten: de hele periode dat jullie samen waren, had ze ook iets met mij.’ Toen vouwde ik het op, pakte mijn fiets en reed ermee naar de fietswinkel. Schaamte duwde ik weg. Toen ik de deur uitging had ik me even afgevraagd: is dit wat je echt wil? Maar nu was alle twijfel verdwenen. Als ik haar niet kon krijgen, dan hij ook niet. ‘Een paar uur daarvoor, toen ik er met mijn zoon was, was de werkplaats leeg geweest; het personeel was aan het lunchen. Nu liep iedereen af en aan. De meeste monteurs kende ik, ik heb mijn fiets bij hen in onderhoud en we werken soms samen, niemand vond het raar dat ik er was. Maar hoe kreeg ik ongezien dat velletje papier in die tas? Ik friemelde eraan en wachtte op een geschikt moment om de zadeltas te openen. Toen dat niet kwam, en de mannen maar af en aan bleven lopen met gereedschap, propte ik het briefje heel snel in een opening tussen het zadel en het tasje. Misschien zou het zijn bestemming nooit vinden, het zou op de grond kunnen vallen als iemand ertegenaan stootte, of, erger nog, niet hij maar zijn vriendin, mijn ex en hopelijk spoedig zíjn ex, zou zijn fiets komen ophalen en het lezen. Ik liep naar buiten, neutraal, eigenlijk zonder duidelijk gevoel. ‘Ik wachtte een kleine week. Er gebeurde niets, maar na een dag of zeven kreeg ik ineens een appje. Van haar. Ik las: ‘Wil je me kapot hebben?’ Ze noemde mijn liefdesdaad een smerige streek en ik begreep haar wel. Het was ook niet fraai wat ik had gedaan, maar nu had ik in ieder geval alles geprobeerd. Liefde is een beest, het ene moment heb je er alles voor over om elkaar voor eeuwig gelukkig te maken en het volgende moment doe je elkaar moedwillig pijn en verraad je elkaar. En het gekste van alles: de genoegdoening duurde veel korter dan ik had verwacht en maakte na een paar dagen alweer plaats voor het doffe verdriet en gemis van ervoor. Vorige week zag ik ze zitten op een terras, in de buurt van de fietswinkel. Ze zijn nog steeds samen.’ Op verzoek van de geïnterviewde is de naam Koos ­gefingeerd. Wil je meer van deze verhalen horen? Luister dan ook naar onze&nbsp;podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl. Geselecteerd door de redactie</p>]]></description>
      <guid>https://www.volkskrant.nl/volkskrant-magazine/stel-dat-ik-een-briefje-in-zijn-zadeltas-zou-stoppen-waarop-stond-dat-zijn-vriendin-en-ik-al-hun-hele-relatie-iets-hebben~bae98e92/</guid>
      <pubDate>Thu, 27 Jun 2024 00:00:00 +02:00</pubDate>
    </item>
  </channel>
</rss>
