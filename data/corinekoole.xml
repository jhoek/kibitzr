<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Ik was niet blind voor zijn problemen, maar ik dacht: ik kan hem wel aan’]]></title>
      <description><![CDATA[<p>Francien (57): ‘Elf jaar lang waren we samen, en ik heb uiteindelijk EMDR-therapie nodig gehad om over deze traumatische relatie heen te komen. Ik ben psychiater, mensen komen uit de wijde omgeving naar me toe om te worden geholpen, maar het contrast tussen mijn heldere professionele inzichten en de keuzen die ik maak in mijn privéleven is schril. Ik zou willen begrijpen waarom, of beter: ik zou willen dat ik eerder weerstand tegen hem had kunnen bieden. Alhoewel, ik hield van hem. Tijdens onze eerste nacht samen liet hij mij foto’s zien van een vrouw die hij achteloos zijn tennisvriendin noemde, maar met wie hij al twee jaar het bed deelde. En zij bleek niet de enige. De liefde van nu is een rubriek in Volkskrant Magazine over seks en relaties. Vanaf het begin was duidelijk dat deze man hield van aantrekken en afstoten. Hij had grote schulden, zakelijke conflicten, zijn broer sprak al jaren niet met hem, hij had een moeizame relatie met zijn enige dochter en hing extreem aan zijn moeder die hij dagelijks belde en met wie hij vaak op pad ging. Als psychiater zag ik dat hij kampte met een ernstige persoonlijkheidsstoornis, maar als verliefde vrouw negeerde ik alle rode vlaggen. Ik was niet blind voor zijn problemen, maar ik dacht: ik kan hem wel aan. Ik werkte hard, zag mijn drie kinderen om de week en in de weinige vrije tijd die ik had laafde ik me maar al te graag aan de spanning, seks en innigheid die hij mijn leven inblies. Vergeleken met hem waren andere mannen saai en voorspelbaar en na mijn huwelijk met de vechtscheiding was het fijn opgetild te worden, zelfs wanneer ik daarna van grote hoogte keihard op de grond viel. We wandelden, gingen op reis, kwamen veel in Antwerpen waar we onze vaste plekken hadden. Je kunt nog zo’n goeie psychiater zijn, maar als je zelf een belang hebt, ben je kennelijk net zo gevoelig voor aandacht en afleiding als ieder ander. Ik verloor het overzicht. Hij daagde me uit, noemde me bij mijn achternaam en maakte daar een zelfstandig naamwoord van: De M., larger than life, voegde hij er dan aan toe. Hij was niet geïntimideerd door mijn status, we waren aan elkaar gewaagd. Ik dacht in hem een gelijke te hebben gevonden, en op een parallel spoor was dat ook zo. Hij maakte grapjes die alleen ik begreep. Wanneer we naar de film gingen, discussieerden we na afloop over de manier waarop die was gemaakt en dan kreeg zo’n avond ineens meer kleur en diepte. Zijn tempo duizelde me en trok me weg uit mijn verstandige bestaan met zo veel verantwoordelijkheden. Op de beste momenten begreep ik hem beter dan wie ook. En waarom kiezen voor een stabiele 7 met een ‘gewone’ man als ik ook een 9 kon krijgen; die dagen met een 2 nam ik dan maar voor lief. De uitersten hielden me scherp en ik kende mijn grenzen, dacht ik. Maar intussen werd ik gek van woede wanneer hij bijvoorbeeld na een strandbezoek met zandvoeten het hele huis vuilmaakte en er vervolgens allemaal zand in bed lag. Het ontbrak hem aan wellevendheid, hij had geen respect voor conventies en wie dat wel had, was bekrompen en gek. Natuurlijk twijfelde ik voortdurend. Hij was ongrijpbaar en onbetrouwbaar, altijd druk en op pad maar dan ineens verraste hij mij weer met een geweldig geschreven mail. Andersom vond hij mij ook lastig. Wanneer ik een man-onvriendelijke opmerking maakte bijvoorbeeld waarin ik mij beklaagde over mijn ex. Hij trok altijd partij voor de man. En, naar later bleek, tegen de vrouw. Op een dag zou hij me opzoeken op een congres, ik had me verheugd op samen eten en logeren in een hotel. Maar onderweg bleek dat hij zijn telefoon bij een klant was vergeten, hij moest terug en kwam uiteindelijk pas om half 11 ’s avonds aan. Dat gedrag was kenmerkend. Zijn werk ging altijd voor, afspraken kwam hij niet na, en achteraf verdraaide hij de feiten. Hij zag andere vrouwen zonder daar eerlijk over te zijn, want ‘wat niet weet wat niet deert’. Toch bleef ik aan hem hangen. In een poging hem aan me te binden, heb ik zelfs een huis voor hem gekocht. Bizar. Dat staat nu te koop, een prachtig monumentenpandje. Zolang elke ruzie uitmondde in een geweldig vrijen, was het of we telkens weer met een fris gemoed opnieuw konden beginnen. Op elke down volgde een nieuwe up. Tot afgelopen zomer. Tijdens een hoogoplopende ruzie waarin hij mij gestoord en ziek noemde, verbrak ik de relatie. Om bij te komen ging ik een week later met mijn kinderen naar Antwerpen, en ineens stond hij voor mijn neus. Wij zaten te ontbijten in het leuke cafeetje waar wij samen ook altijd kwamen en doodgemoedereerd kwam hij binnenlopen met een vrouw die al langer achter hem aan zat. Er volgde een enorme scène waarbij mijn dochter hem voor van alles uitschold, maar hij bleef kalm en beweerde dat alles mijn schuld was, ik had het immers uitgemaakt. Op sociale media lees je de laatste tijd meer dan ooit over narcisten. Het patroon is telkens hetzelfde: je wordt vernederd, opzijgezet en weer op een voetstuk geplaatst. Ik ken het gedrag maar al te goed van cliënten uit mijn praktijk. Maar na die krankzinnige ruzie in Antwerpen heb ik hem na wat heen en weer getrek gewoon weer binnengelaten. Hij zei: ‘geen enkele vrouw kan tegen jou op, je bent de grootste vis in de zee.’ En niemand zal misschien begrijpen dat een slimme psychiater als ik zich daardoor laat lijmen. Ze klinken goedkoop, die woorden, maar toch kwamen ze op dat moment als geroepen. Dat ik uiteindelijk toch met hem heb gebroken, was ook voor mij onvermijdelijk. Maar zijn woordgrapjes, de gedeelde gewoonten, het feit dat ik altijd meteen begreep wat hij bedoelde, maken dat ik hem nu nog steeds zo vreselijk mis en iedere dag om hem huil. Hij vindt vast dat ik alles aan mezelf te danken heb, dat vind ik moeilijk. Hij heeft nooit verantwoordelijkheid genomen voor zijn eigen aandeel en zal met niemand ooit een gezonde relatie kunnen hebben. Maar ik ga weer verder en verander – heel langzaam maar toch – in de vrouw die ik was voor deze, wat zo populair ‘toxische’ relatie wordt genoemd.’ Op verzoek van de geïnterviewde is de naam Francien ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-was-niet-blind-voor-zijn-problemen-maar-ik-dacht-ik-kan-hem-wel-aan~bc4386cd/</guid>
      <pubDate>Fri, 23 Jun 2023 00:00:00 +00:00</pubDate>
    </item>
    <item>
      <title><![CDATA[‘Ik kende simpelweg maar één vorm van leven, en dat was samen met hem, zo zou het altijd zijn’]]></title>
      <description><![CDATA[<p>Johanna (53): ‘In 1990 ben ik getrouwd met een man die me 24 jaar later als een donderslag bij heldere hemel zou verlaten. Ik was 19 en had de verwachting dat mijn huwelijk een grote romantische droom zou worden, ruim voorzien van oranje zonsondergangen, kaarslicht en wandelingen door nieuwe steden waarbij we steevast elkaars hand zouden vasthouden. Dat werd het allemaal niet, maar symbiotisch was ons huwelijk wel. Je zou kunnen zeggen dat het niet goed uit te maken viel waar de een begon en de ander eindigde. Mijn man hield van Video 8-camera’s en samen gingen we bijna ieder weekend naar beurzen om die camera’s te zoeken. We hielden beiden van fotografie en kochten allebei dezelfde fiets, en als ik geen zin had in een tochtje bleef hij ook thuis, want ‘alleen was zo ongezellig’. In de auto zat hij achter het stuur, ik reed nooit. De liefde van nu is een rubriek in Volkskrant Magazine over seks en relaties. ‘Achteraf zou je misschien kunnen zeggen dat mijn man een ontsnapping was uit het gezin waar ik opgroeide, maar dat doet ons huwelijk tekort, het was geen mislukking. Het zat anders. Al die 24 jaar heb ik me bijvoorbeeld nooit afgevraagd of ik gelukkig was. Met een vanzelfsprekendheid die symbiotische mensen kenmerkt deden we alles samen. Zonder enige twijfel, zonder de behoefte onze eigenheid te ontwikkelen. Pas toen we tegen het einde van die 24 jaar verhuisden naar een ander deel van het land en hij daar maar geen werk vond, zodat hij gedwongen was vier uur per dag te reizen naar zijn werk en in de weekenden totaal uitgeput was, groeiden we steeds meer uit elkaar. Maar echt zorgen over mijn huwelijk maakte ik me nog steeds niet. Ik kende simpelweg maar één vorm van leven, en dat was samen met hem, zo zou het altijd zijn. ‘Dus toen hij zijn vertrek aankondigde, was ik radeloos en boos. Ik voelde me vernederd. Niet omdat ik hem iets kwalijk nam, niet omdat hij al die jaren een stempel op mijn leven had gedrukt en me nu liet vallen. Nee, zelfs toen hij aan het begin van onze relatie eenzijdig het besluit nam dat wij geen kinderen zouden krijgen, omdat hij dat niet wilde, legde ik me daar gewoon bij neer, als de helft van de Siamese tweeling die we waren. Toen hij wegging was ik dus niet wanhopig over gemiste kansen tijdens ons huwelijk, maar ik was wanhopig omdat ik me zonder hem geamputeerd voelde; tot niets in staat. ‘Hoe deed je dat, alleen leven? Hoe begin je met het nemen van eigen besluiten als je bijna een kwarteeuw gewend bent geweest om alles, tot aan de boodschappen aan toe, samen te bespreken en je voor je huwelijk eigenlijk nog een puber was? Ik had altijd volgens gedeelde gewoonten geleefd. Ik kan me niet herinneren dat ik hem wat het krijgen van kinderen betreft ooit op andere gedachten heb proberen te brengen. Ik kom uit een gezin van zes, kinderen waren een vanzelfsprekendheid, maar zijn prompte besluit maakte me alleen maar verliefder, want wat was hij autonoom. Later dacht ik: hij trekt wel bij, maar toen dat niet gebeurde, liet ik het erbij zitten zonder ook maar een splinter bitterheid of rancune. Het beeld dat ik als 19-jarige had van ‘samen één’, heb ik eigenlijk al die jaren niet bijgesteld, alles ging prima zo. Geen kaarslicht, wel gedeelde hobby’s. En toen hij weg was, heb ik maandenlang met gebogen hoofd over straat gelopen, bang dat iedereen zag dat ik niet de moeite waard was om oud mee te worden. Want dat was verdorie toch het grootste wat een mens kan bereiken: een ander naast je, een heel leven lang. Mijn moeder is mijn vader na hun scheiding nooit vergeten en na zijn overlijden eiste ze een plek op de eerste kerkbank, naast zijn weduwe. Trouw als overtuiging, maar ook uit gewoonte. Op een dag, een paar maanden na de scheiding, liep ik in de Xenos. Wat het ermee te maken heeft weet ik niet, maar ineens merkte ik dat mijn schouders niet langer opgetrokken en gespannen waren, maar losjes naar beneden hingen, mijn ogen waren niet langer terneergeslagen maar durfden anderen recht aan te kijken. Ik was op zoek naar een wandklok, en vond er een met een tekst op de wijzerplaat: enjoy the day. En precies dat was wat ik ging doen, nam ik me voor. Ik rekende af en hing hem in de keuken en begon vol nieuwe moed te daten, nog steeds vanuit de overtuiging dat wie geen vaste partner heeft, een beetje sneu is. Dat de mens niet is bedoeld om alleen door het leven te gaan. Dat een relatie er nu eenmaal bij hoort. Veel van de mannen die ik ontmoette zochten zekerheid. Er waren er die op maandag al voor het weekend erop wilden afspreken, mannen die erop zinspeelden dat wanneer het tussen ons zou ‘klikken’ we elkaar wellicht zelfs ieder weekend zouden kunnen zien, dan hoefden we nooit meer afspraken te maken. Er waren mannen met honden, die niet langer dan een paar uur van huis konden, er waren mannen die met mij en hun hond over het strand wilden lopen, maar dat vond ik net zoiets als samen boodschappen doen en daar was ik inmiddels overheen gegroeid. En er waren mannen met schoolgaande kinderen die nooit spontaan konden afspreken. Maar ik wilde geen rekening meer houden met agenda’s van anderen, en alleen degenen die dat snapten bleven over. Het lag niet aan die mannen, die waren leuk en sexy. Maar ik bleef telkens net iets verliefder op mijn nieuwe vrijheid. Ik ontdekte hoe heerlijk het is om zelf achter het stuur te kruipen en waar ik maar wilde naartoe te rijden. Als ik een nieuw bed wil, koop ik er een en hoef ik niet eerst te overleggen: goh, schat, wat zullen we doen en wat wil jij, een hard matras of een zachtere, of zullen we een bed doen met één helft zachter dan de andere? Nee. Ik scharrel wat online, en hup, bestel er een, en heerlijk dat ik erin slaap. Sinds een tijdje date ik helemaal niet meer. Ik zie genoeg mannen maar hoef nooit meer een relatie. Enjoy the day!’ Op verzoek van de geïnterviewde is de naam Johanna ­gefingeerd. Wil je meer van deze verhalen horen? Luister dan ook naar onze podcast De liefde van nu. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-kende-simpelweg-maar-een-vorm-van-leven-en-dat-was-samen-met-hem-zo-zou-het-altijd-zijn~ba04e58c/</guid>
      <pubDate>Sat, 17 Jun 2023 00:00:00 +00:00</pubDate>
    </item>
    <item>
      <title><![CDATA[‘Die maffe Zwitserse heeft mijn beeld van vrouwen voorgoed veranderd’]]></title>
      <description><![CDATA[<p>Sven (62): ‘Ik was net afgestudeerd als verpleegkundige en stond op het punt te beginnen aan een nieuwe baan, maar eerst wilde ik nog op reis. Niet op vakantie, maar op wereldreis. Via Bangkok ging ik naar een klein paradijselijk Thais eiland om energie en moed te verzamelen voor mijn volgende stap naar Australië. Die eerste maanden vond ik het reizen behoorlijk stressvol. Ik was 31 en nooit eerder zo lang alleen op stap geweest. Geen dag was hetzelfde, geen dag zonder avontuur en gevaar. Een keer was ik samen met andere jongens bijna vermoord, maar op de boot naar Koh Phangan viel alle spanning van me af. Ik had goede verhalen gehoord over dat eiland, je slaapt er in hutjes op het strand en ’s avonds eet je varken van het spit. ‘Op het achterdek keek ik naar het steeds kleiner wordende land en verheugde me op de rust en strand en zee, toen ineens een grote blonde vrouw naast me kwam staan. Ze moet zeker 1 meter 80 zijn geweest, want ze was minstens zo lang als ik. ‘There is a connection between us’, zei ze, zonder verdere introductie. Ik was verbijsterd, een wereldreis was een groot avontuur van ontmoetingen, maar deze zin had ik nog nooit iemand horen uitspreken. Ik wist niet of ik moest lachen of luisteren naar wat ze nog meer te vertellen had. Ik keek opzij, haar gezicht toonde geen spoor van ironie. De liefde van nu is een rubriek in Volkskrant Magazine over seks en relaties. Ze bleek boeddhist te zijn en op weg naar een klooster. Wat voor connectie hebben we dan volgens jou, vroeg ik, je kent me niet. Maar dat was in haar ogen een futiliteit, want de connectie was natuurlijk spiritueel. Haar blik was zacht toen ze vertelde dat ze uit Zwitserland kwam, maar al lang in Thailand woonde. Op een of andere manier sprak haar rust me zeer aan; de rust waarvan ik had gehoopt dat mijn reis me die zou brengen maar waarvan tot het aan boord gaan van de veerboot weinig sprake was. ‘Of ik haar knap vond kan ik niet eens zeggen. De aantrekkingskracht – mocht ik die op dat moment al gewaar zijn geweest, want dat weet ik niet meer heel zeker – zat hem in haar evenwichtigheid. Ze had iets weg van een haven. Zelf had ik net voor mijn vertrek een leuk meisje in Nederland leren kennen, met wie het best weleens serieus zou kunnen worden, maar een verdere kennismaking was abrupt verbroken door mijn vertrek. Hoe exotisch de steden en subtropische landschappen onderweg ook, er was altijd een onderstroom die mij deed verlangen naar huis, naar haar. Het was voor het eerst dat ik zoveel voor een meisje voelde, en ik vroeg me af of dit soms betekende dat ik verliefd was op de vrouw van mijn leven. Na twee uur meerden we aan, en namen de blondine en ik afscheid. Zij ging kloosterwaarts en ik ging met twee Nederlandse meisjes die ik al eerder had leren kennen richting strand, waar we alle drie een hutje huurden. Maar de volgende dag, na een droomloze en verkwikkende nacht, stond ze ineens voor mijn neus. Met loshangend haar tot halverwege haar rug, in een wijd gewaad en op slippers. Gemengde gedachten botsten en streden om een plekje op de eerste rij, maar wat won was het vleiende gevoel van exclusiviteit dat ze me gaf. Deze vrouw had haar best gedaan mij tussen al die strandhutjes te zoeken en had me gevonden. En ineens kwam de man in mij naar boven – ik kan er wel andere woorden aan geven, maar die kloppen niet. Ik was gefascineerd, deze vrouw wilde mij, alsof er op die boot en op dit eiland niet honderden en honderden andere mannen rondliepen. En ik wilde haar. ‘Ze pakte mijn hand en samen liepen we de zee in. Ik voelde de ogen van de twee bevriende Nederlandse meisjes prikken in mijn rug. Ik had hun verteld over de wonderlijke ontmoeting op de veerboot, we hadden er samen wat om gelachen, en ik had hun gezegd dat mijn hart was vergrendeld, vanwege dat meisje in Nederland. En nu liet ik me zomaar die zee inleiden, er zat eenvoudigweg niks anders op. Ik had geen andere keus dan afwachten wat er zou gebeuren. Een paar meter van de kust stond een rots, we liepen eromheen en kwamen buiten het zicht van de badgasten. En toen we in een rustig deel van de branding waren met alleen ons tweeën, legde zij mij met een draai half in het water. Gedachten zweefden als kleine onschuldige wolkjes door mijn hoofd, ik had twee maanden kuis geleefd, trouw aan een meisje dat ik eigenlijk nog helemaal niet kende, wat kon het voor kwaad me te laten verrassen, was dat niet waar deze hele reis voor bedoeld was? ‘We zoenden. Ze ging boven op me liggen en in de golven hadden we elkaar lief. Ik geloof niet dat iemand ons heeft gezien en was dat wel het geval, dan had ik gewoon mijn ogen dichtgeknepen. Het water en het zand waren warm, een half uurtje hebben we daar roezig gelegen, en langzaam maar zeker, vezel na vezel, raakte ik bij zinnen. Het ontwaken begon zo’n tien minuten na de daad, zoals een stuk vlees uit de vriezer beetje bij beetje ontdooit door de toestromende lucht, zo nam de wroeging het over van de lust. Ja, het was een geweldige vrijpartij geweest, op een geweldige locatie, maar met welke mannen had deze vrouw nog meer onveilige seks gehad de afgelopen weken? Was haar magische zin op de veerboot niet gewoon een spectaculair goed getimede openingszin? En mijn meisje in Nederland dan? De volgende dag kwam ze opnieuw aanlopen. Mijn hart bonkte. Ze belichaamde onweerstaanbare vrijheid, maar de rots zijn we niet meer omgelopen. Ze vertelde plompverloren dat ze haar lichaam gaf aan behoeftige Thaise monniken, en ineens vloeide het gevoel van exclusiviteit weg. ‘Nu, jaren later, zijn mijn gedachten aan haar alleen maar positief. In het streng christelijke gezin waar ik opgroeide, was de man de baas en de vrouw volgde. Deze maffe Zwitserse leerde me hoe fijn het is als de rollen zijn omgedraaid. Zij heeft mijn beeld van vrouwen voorgoed veranderd. Het meisje in Nederland, dat later mijn vrouw zou worden, moet dat hebben gemerkt.’ Op verzoek van de geïnterviewde is de naam Sven ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/die-maffe-zwitserse-heeft-mijn-beeld-van-vrouwen-voorgoed-veranderd~b516bea0/</guid>
      <pubDate>Thu, 8 Jun 2023 00:00:00 +00:00</pubDate>
    </item>
    <item>
      <title><![CDATA[Waarom zou Pauline overal iets achter zoeken? Ze had tenslotte een heel attente man]]></title>
      <description><![CDATA[<p>Pauline (57): ‘In 1994, toen je binnen nog mocht roken, vroeg hij om een vloeitje. Er zat iets hypnotiserends en gevaarlijks in zijn blik en ik herinner me dat ik zo in de war raakte dat ik hem het vloeitje gaf en daarna vluchtte naar een ander deel van het pand, weg van de werkborrel, weg van deze onbekende man. In de ultrakorte tijd dat ik in zijn buurt was, leek het of ik nietig en willoos was geworden, of beter vloeibaar, wat zowel doodeng als het fijnste ooit was, en ik moest even op adem komen om tot mezelf te komen. Even later, terug op de afdeling waar mijn collega’s op me wachtten, zochten mijn ogen de shagroker en op een verontrustende manier was ik opgelucht toen ik hem zag. Het leek of er een touwtje tussen ons was gespannen waaraan hij me naar zich toe trok. Later zou een collega zeggen: het was of jullie onder een glazen stolp stonden – iedereen zag jullie, maar toch zagen jullie niemand. Ik ben die avond desondanks met de anderen gaan eten. Ik werd pas echt aan het denken gezet toen mijn vader een paar dagen later zei: wat is er met jou, je geeft licht, je bent gewoon stikverliefd. ‘Ik besloot het te gaan uitzoeken, zocht hem op in zijn kantoor en ontspande toen hij vertelde dat hij een vriendin had. Gelukkig, dacht ik, dat is dat. Als nieuwe kennissen gingen we wat eten, tot hij zich naar voren boog en me kuste. Die nacht werd de meest intense van mijn leven. Nooit eerder had iemand me met zoveel aandacht liefgehad. Hij leek me te willen leren kennen, met zowel woorden als aanrakingen. Het praten en voelen en strelen versterkten elkaar en de volgende ochtend al was het of ik meer met hem verbonden was dan met alle mannen voor hem. Ik had liefdes gekend, maar dit was geen normale liefde, dit was de grote liefde, dat stond vast. En toen hij terugkwam van een week in een klooster, zei hij: ‘Ik heb nagedacht, het is uit met mijn vriendin. Ik kies jou.’ Ik was 28. Ik had mezelf nooit als een vrouw gezien, laat staan als een moeder, maar wanneer we vreeën zei hij dingen als: wat zal jij mooi zijn als je zwanger bent. Hij opende poorten naar vergezichten die ik alleen kende uit verhalen. Na zes weken trok hij bij mij in en na negen maanden was ik zwanger. ‘In het begin sprak ik nog weleens met ex-vriendjes af, maar daar bleek hij moeite mee te hebben. Zijn moeder was jong gestorven en hij had een slechte band met zijn vader, het was niet moeilijk te begrijpen waar zijn verlatingsangst vandaan kwam. Zou zijn toenemende drankzucht daar ook mee te maken hebben, vroeg ik me in de jaren die volgden steeds vaker bezorgd af. Op een avond aten we met vrienden, hij was geïrriteerd over iets binnen ons gezin waar hij geen invloed op had, en ineens riep hij: wat ben jij een vieze vuile hoer. Ik schrok enorm, het was niet de eerste keer dat hij zich zo liet gaan, maar wel een van de eerste keren dat zijn grofheid zo tegen mij persoonlijk was gericht en ik wist niet hoe snel ik onze gasten de deur uit moest werken. De volgende dag hebben we lang over het strand gelopen, ik was furieus. Hij erkende dat hij soms onberedeneerbare momenten van onmacht had die hij op mij afreageerde, en excuseerde zich. ‘Wanneer ik nu terugdenk aan ons huwelijk van 25 jaar, zie ik dit incident als een markering, kenmerkend voor een patroon dat steeds duidelijker en destructiever werd en zich uitte in gefrustreerd, maar vooral onvoorspelbaar en inconsequent gedrag. Soms verscheen hij onaangekondigd op mijn werk met een duur cadeau, een ring in een gevoerd doosje bijvoorbeeld, dan voelde ik me ongemakkelijk, alsof er iets niet klopte. En het volgende moment schaamde ik me weer voor mijn ondankbaarheid. Welk bezwaar zou ik kunnen hebben tegen zo’n attente man? Waarom overal iets achter zoeken? Nu, zovele jaren later met mijn nieuwe liefde, weet ik wat echte warmte is, maar toen smoorde ik het aloude gevaar gewoontegetrouw in goede wil en hoop. Mijn vermoedens dat hij andere vrouwen zag, dat hij mij paaide met cadeaus omdat hij zich schuldig voelde, dat hij dronk en uitviel tegen mij over iets wat eigenlijk tussen hen speelde, daar begon ik weleens over, maar dan ontkende hij zo verontwaardigd dat ik mijn woorden meteen weer terugnam. Mijn onzekerheid, dacht ik, moest te maken hebben met mijn overgang, we waren minder vaak intiem dan vroeger en het werd tijd dat ik daar iets aan ging doen. We zochten een therapeut en toen ze vroeg hoe het zat met verliefdheden op anderen, antwoordde mijn man: nee, dat soort issues wij hebben niet, wij zijn gelukkig. ‘In 2018 werd hij ernstig ziek. Een paar weken voor zijn dood dacht ik: het is nu of nooit. Wanneer hij nu zijn affaires zou opbiechten, kon hij met een zuiver geweten sterven, dat gunde ik hem, dat gunde ik ons. Al die uren op de tennisbaan bijvoorbeeld, was dat echt alleen om te sporten? Op een avond kroop ik naar hem toe. Ik drukte mijn neus tegen de zijne en zei: soms is het of ik gek word. Mijn gevoel zegt me al jaren dat je niet eerlijk bent, maar jij blijft maar volhouden dat er niks aan de hand is. Hij keek me verdrietig aan. Er rolde een traan over zijn wang en hij zei: ‘Lieverd, hoe kan ik sterven als jij me niet vertrouwt?’ Toen was ik overtuigd en samen met de kinderen bezorgde ik hem een liefdevolle dood. Pas toen ik weken later de brieven van zijn exen van zolder haalde, begreep ik alles. Ze eindigden allemaal hetzelfde: ‘Wij waren elkaars grote liefde en nu verlaat je me voor een ander?’ Alsof ik mijn eigen woorden las. Ik belde die ene vrouw die ik allang verdacht van een relatie met mijn man en blufte dat ik alles van hen wist. Ze bekende. Acht jaar lang, tot aan zijn dood, was ze zijn minnares geweest. Al die jaren heb ik in een illusie geleefd. En ergens heb ik het altijd geweten.’ De liefde van nu is een rubriek in Volkskrant Magazine over seks en relaties Op verzoek van de geïnterviewde is de naam Pauline ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/waarom-zou-pauline-overal-iets-achter-zoeken-ze-had-tenslotte-een-heel-attente-man~ba9f12c0/</guid>
      <pubDate>Sun, 28 May 2023 00:00:00 +00:00</pubDate>
    </item>
    <item>
      <title><![CDATA[‘Gek genoeg voel ik me stabieler bij instabiliteit’]]></title>
      <description><![CDATA[<p>Gerard (51): ‘Toen we elkaar een half jaar kenden, hebben mijn vrouw en ik onze baan opgezegd en zijn we verhuisd. Eerst naar Catalonië en later naar een natuurgebied ten westen van Madrid. We bouwden ons eigen huis, vonden nieuw werk en waren gelukkig, maar op een parallel spoor was ik net zo eenzaam als blij. Ik probeerde erachter te komen wat er scheelde, miste ik mijn Nederlandse vrienden? Was er op seksueel gebied iets wat tussen haar en mij niet goed zat? ‘Over polyamorie was tien jaar geleden nog weinig bekend. Toen ik jonger was had ik een grote behoefte me te verbinden met veel mensen tegelijk. Als klein jongetje had ik drie vriendinnetjes en mijn moeder vertelt vaak dat ik eens buiten haar medeweten alle buurvrouwen op de koffie had uitgenodigd. De liefde van nu is een rubriek in Volkskrant Magazine over seks en relaties. ‘Op een bijeenkomst over polyamorie in Madrid waar ik poolshoogte nam, riep iemand op tot de deconstructie van de romantische liefde en het einde van het patriarchaat; dat was me te dogmatisch en niet wat ik zocht. Ik wilde juist flexibiliteit in mijn leven, ik wilde denken vanuit overvloed en rijkdom. Die instelling had me naar Spanje gebracht en op een of andere manier wilde ik niet dat die ophield bij mijn emigratie en het zelf bouwen van een huis. Ik wilde in alle opzichten vrij zijn, niet uit hedonisme, maar uit nieuwsgierigheid en betrokkenheid. En toen ik er maar niet uitkwam wat de volgende stappen moesten zijn, meende ik dat er niks anders op zat dan een einde te maken aan mijn relatie. ‘Binnen de kortste keren zaten mijn vrouw en ik samen aan de keukentafel om onze scheiding zo goed mogelijk te regelen. En ineens begonnen we met praten, niet als twee echtelieden, rekening houdend met elkaars gevoeligheden, maar als twee mensen die elkaar door en door kenden en van elkaar hielden. We kochten het boek Mating in captivity van Esther Perel en begonnen elkaar eruit voor te lezen, tussen het ontwarren van onze eigendommen door. Over de moeilijkste onderwerpen konden we ineens vrijuit praten. Eindelijk kon ik uitleggen hoe aantrekkingskracht bij mij werkt, dat ik het soms fijn vind om afstand te nemen, om haar daarna weer begerenswaardig te kunnen vinden. ‘Ik legde uit dat ik er niet ordinair een ‘ander bij wilde’, maar dat voor wat ik dan wel wilde, geen taal bestond. Het begrip swingers sprak me ook niet aan. Ik wilde een soort respectvolle onbegrensdheid, als zoiets bestond. Ons huwelijk was zeker waardevol geweest, maar nu kwam er iets in beweging en werd het interessant. Wat de uitkomst zou zijn wisten we niet, om daarachter te komen hadden we elkaar eerst moeten loslaten. Het was me niet te doen om puur seksueel contact, verzekerde ik haar. Om wat dan wel? Op de tast zochten we de perfecte match die voor alle partijen goed werkt, al viel dat niet mee. ‘Het liefst was ik niet uit elkaar gegaan, maar een deel van me was dood, ik moest iets doen. En ook zij wist dat mijn weggaan nooit als keuze tegen haar was bedoeld. Maar door die gesprekken kwamen we weer tot leven. We ontmoetten mensen met wie we relaties kregen. Na een korte tijd apart besloten we het samen weer te proberen, dit keer zonder angst. Het vertrouwen was er nog, het vertrouwen dat ons samen naar Spanje had gebracht, bracht ons nu op de weg naar een nieuwe manier van samenleven, maar waar zou die ons brengen? In het begin was het chaotisch, we strompelden zonder einddoel. Ik ontmoette een longarts uit Madrid, vlak voor corona. Tijdens de lockdown heb ik veel met haar gebeld als ze doodmoe uit het ziekenhuis kwam, en erna hebben we gedatet en raakte ze ook bevriend met mijn vrouw. We gaan zelfs met zijn drieën op vakantie, moet je eens zien hoe iedereen kijkt wanneer er twee vrouwen en een man de camper uitstappen. ‘Maar in die begintijd, toen we ons nog aan het oriënteren waren, stond alles op losse schroeven. Soms was er zoveel beweging dat we er duizelig van werden. Maar het maakte alles uit dat mijn vrouw mij gelukkig wilde zien. Dáárom had ze zich niet met hand en tand verzet tegen de scheiding en daarom haakte ze nu niet compleet af toen ik hakkelend mijn wensen uitte. Ze haalde het contact aan met haar jeugdliefde. Ik heb moeten leren dat jaloezie niet meer is dan angst, en angst kun je wegnemen wanneer je die uitspreekt. Ik kan bijvoorbeeld vragen of ze het even wat rustiger aan wil doen met hem. Dat heb ik ook weleens gevraagd, maar toen heeft ze toch stiekem met hem afgesproken. We kregen ruzie, en achteraf moest ik toegeven dat ik wel erg makkelijk aan de noodrem had getrokken. ‘Natuurlijk kun je om compassie vragen als je het moeilijk hebt, zolang het maar niet je bedoeling is de ander haar geluk te onthouden. Ook dat was een les. En soms is het chagrijn om het delen van je vrouw heel makkelijk praktisch op te lossen. Toen ze met die man op reis was, stond ik in mijn eentje doodongelukkig de wc’s van ons verhuurappartement te schrobben. Tot ik er een schoonmaker bij haalde. Weg zelfmedelijden. Niet dat het nu, jaren later, altijd vanzelf en makkelijk gaat, maar wel makkelijker dan een vastgeroeste monogame man misschien denkt. Ik kan kiezen hoe ik reageer. Ik kan de ontsteking uit de granaat halen zonder dat-ie ontploft. Jaloezie is geen natuurwet. Voor angst zijn oplossingen. ‘Zoals we steen voor steen dat huis hebben neergezet, zo zoeken we nu samen stap voor stap naar antwoorden. Onze relatie is er wendbaarder door geworden. De overtuiging bij iemand te willen horen blijkt belangrijker voor de bestendigheid van een relatie dan seksuele trouw. Je kunt een zeedijk aanleggen, wetend dat je verzuipt als-ie doorbreekt. Of je kunt op de golven surfen. Al surfend heb je niet minder respect voor elkaar, maar bouw je wel de vaardigheden op om met ruw weer om te gaan. Ik ben veel zelfverzekerder en gelukkiger geworden en niet langer afhankelijk van wat zij doet. Gek genoeg voel ik me stabieler bij instabiliteit. Het klopt weer, mijn vrouw en ik, wij spelen samen in de golven.’ Op verzoek van de geïnterviewde is de naam Gerard gefingeerd. Ook voor komende zomer zijn we op zoek naar lezers die ons willen vertellen over hun vakantieliefde - alles tussen een kleine flirt, een fling en een grote liefde - van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/gek-genoeg-voel-ik-me-stabieler-bij-instabiliteit~b6e694a8/</guid>
      <pubDate>Thu, 11 May 2023 00:00:00 +00:00</pubDate>
    </item>
    <item>
      <title><![CDATA[‘Mijn liefde was zo groot dat ik het niet kon verdragen dat ze slecht voor zichzelf zorgde’]]></title>
      <description><![CDATA[<p>Hanna (25): ‘Al bij onze eerste ontmoeting zei ik: je naam past niet bij je. Madelief was te vrouwelijk voor een stoer, masculien meisje als zij. Geen idee wat ze antwoordde en of ik überhaupt een antwoord kreeg, we waren allebei zo opgewonden over onze nieuwe omgeving waar zoveel tegelijk gebeurde en zoveel tegelijk onze aandacht vroeg, dat we geen tijd hadden lang bij één opmerking stil te staan. Stormachtig nieuwsgierig waren we naar onze nieuwe school en naar elkaar. Het waren onze eerste dagen ver van huis. We waren 19. Vanaf nu zouden we wonen en werken op één terrein, 10 meter van het praktijkbedrijf waar we werden opgeleid in de antroposofische landbouw. ‘Op haar foto had ze een mooie bos krullen, maar die had ze net afgeknipt. Kom je mee naar mijn kamer?, vroeg ik. Als een van de weinigen had ik een tweepersoonskamer die ik haar trots wilde laten zien, maar meer nog wilde ik haar even helemaal voor mezelf. Ik vond haar leuk, er was iets wat ik niet kon benoemen, wat haar interessanter maakte dan de andere meisjes. Diezelfde dag nog werden we vriendinnen, elke dag brachten we samen door, we wroetten in de aarde en keken televisie, filosofeerden over onze bestemming in het leven. ‘Op een avond, zo’n anderhalve maand na onze eerste kennismaking, lagen we bij mij op de bank, er was iets wat ons aan het lachen maakte en ineens zoenden we. Vanaf dat moment werden we een stel, al veranderde er verder weinig. Als uitgelaten kinderen maakten we grappen, verzonnen spelletjes, plakten met onze mobiel filters op elkaars hoofd, dronken chocolademelk en aten broodjes ei, en toen het sneeuwde peperden we elkaar in. Ze was mijn eerste relatie, ik voelde me toch al uitverkoren op deze intieme groene sprookjesschool, maar nu nog meer. We hadden alleen aandacht voor elkaar. ‘Maar na een tijdje verdween die zorgeloosheid en maakte die plaats voor iets anders, iets doffers. Ik begon haar kwalijk te nemen dat ze rookte. Ik kan niet uitleggen waarom, want ik rookte zelf ook, en nu, zes jaar later, kan ik het nog steeds niet helemaal duiden, maar het moet ermee te maken hebben dat mijn liefde zo groot was dat ik het niet kon verdragen dat ze slecht voor zichzelf zorgde. Mijn bezorgdheid uitte ik niet bepaald tactisch, elke keer als ze een sigaret opstak werd ik boos. Ik bood niet aan samen te stoppen, maar veroordeelde botweg haar verslaving. Alles wat fonkelde en vreugdevol was geweest, bedierf ik. Ik wilde haar beschermen, maar schoot tekort in de uitvoering. ‘Als kind had ik altijd veel voor mijn moeder gezorgd, misschien dat ik die oude angst haar te verliezen projecteerde op dit nieuwe kostbare bezit. Gewoonten uit mijn verleden boorden zich dwars door onze relatie en overwoekerden die. Ik legde beslag op mijn vriendin, en zij duwde me van zich af. Zij had bovendien belangrijker zaken aan haar hoofd dan mijn gedram. Ze wilde in transitie naar man. Ook daarin toonde ik me bezorgd. Niet dat het mij uitmaakte of ze man of vrouw was, maar ik wilde er zeker van zijn dat haar transitie niet gewoon een manier was om een punt achter haar oude leven te zetten en een nieuwe te beginnen. Aan de andere kant verbaasde ze me niet, wist ik niet al sinds het allereerste moment dat ze geen gewoon meisje was? ‘Ik zat naast haar op de bank toen we samen een Facebookbericht opstelden waarmee ze uit de kast kwam als Floris. Ik was trots, maar ook een beetje afgunstig. Ze was zo vol van haar transitie dat ze geen ruimte meer had voor onze relatieproblemen. Ik had zo graag samen willen ontdekken hoe we op een gezondere manier met elkaar konden omgaan. Maar daar kwam het niet van. De eerste dag dat ze in de klas verscheen als Floris was indrukwekkend. Ook al was er fysiek nog niets veranderd, iedereen zag dat er een jongen binnenkwam. Je zag het aan de schouders die net iets meer naar achter stonden en daardoor breder leken, en aan de rechte houding waaruit een zelfverzekerdheid sprak die ik niet eerder had gezien. Zelfs de stem leek zwaarder nu Madelief Floris heette. ‘Op Tweede Kerstdag, vlak voor de hormoonbehandeling begon, maakten we onze relatie uit. Ik dacht nog: dat trekt wel bij, het komt wel weer goed, in de maanden ervoor was het wel vaker uit geweest. Maar na twee weken had hij al verkering met een klasgenootje van ons, en zo hemels als ik me had gevoeld, zo afschuwelijk voelde ik me nu. Het was onverdraaglijk hem dagelijks op school te zien zonder deel uit te maken van zijn leven. De weg terug was voorgoed afgesneden, want mijn ex-partner, Madelief, hield letterlijk op te bestaan. En wie was die Floris precies die daarvoor in de plaats kwam? ‘Na mijn stage stopte ik vroegtijdig met school. Ik was te verdrietig. Er was zoveel niet afgemaakt, niet gezegd, ik had de woorden en de juiste manier niet kunnen vinden. Ik ben in therapie gegaan en na lange sessies en heel veel boeken over liefde en omgaan met anderen, kreeg ik mijn fundering weer een beetje op orde. Ik maakte een lange reis door Zuid-Europa met mijn gitaar, en toen ik dacht helemaal over hem heen te zijn, besloot ik terug te gaan naar school. Vreemd genoeg was ik niet eens heel erg verrast toen bleek dat ook hij zijn studie had onderbroken en die tegelijk met mij hervatte. Hij had een klein snorretje en een baardje en een zware stem, en was niet meer zo hyper als vroeger, maar aards en kalm. ‘Als nieuwelingen werden we aan elkaar voorgesteld met het verzoek of we elkaar ter introductie kort wilden interviewen. De verplichte tien minuten werden meer dan een uur, we konden niet meer stoppen met vragen en alles wat ik in de jaren ervoor zo bijzonder aan hem had gevonden, was er nog. Bijna alles. Want de begeerte was weg. Ieder afzonderlijk hadden we onze eigen ontwikkeling doorgemaakt, ik zag in hem geen liefdespartner meer. De weg kwam vrij naar vriendschap, naar echte, gezonde vriendschap die nog altijd voortduurt.’ Op verzoek van de geïnterviewde zijn de voornamen gefingeerd. Ook voor komende zomer zijn we op zoek naar lezers die ons willen vertellen over hun vakantieliefde – alles tussen een kleine flirt, een fling en een grote liefde – van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/mijn-liefde-was-zo-groot-dat-ik-het-niet-kon-verdragen-dat-ze-slecht-voor-zichzelf-zorgde~b8943faf/</guid>
      <pubDate>Fri, 5 May 2023 00:00:00 +00:00</pubDate>
    </item>
    <item>
      <title><![CDATA[‘Dat Hollywoodcliché dat je moet kiezen als je verliefd wordt, daar klopt niks van’]]></title>
      <description><![CDATA[<p>Joris (35): ‘Vorig jaar besloten mijn vriend en ik onze relatie open te breken. De gesprekken hierover waren al veel eerder begonnen, nadat hij was vreemdgegaan. Destijds dacht ik: nu is alles voorbij, dit is het einde van zeven jaar samen. We begonnen te praten vanuit de overtuiging dat er niks meer te verliezen viel. Voor het eerst legden we alles op tafel, zonder reserves en zonder elkaar te willen sparen. We verklaarden elkaar opnieuw de liefde, maar vertelden ook hoe we beiden monogamie ongemerkt als beklemmend waren begonnen te ervaren. Toen de open relatie daarmee een feit was, praatten we door over de voorwaarden waaronder we anderen zouden ontmoeten. ‘We vonden het spannend, hadden het over hoe bang we waren elkaar te verliezen, maar ook over de voordelen. Ik ging op Grindr, een datingapp waar de meesten uit zijn op casual seks en die dus geen bedreiging vormde voor ons als stel. Maar afgelopen december gebeurde iets onverwachts. Op een vrolijk vrijgezellenfeest ontmoette ik een jongen die ik nog kende van mijn vorige baan. We deden van die typische vrijgezellenavonddingen als karaoke en dronken veel. Aan het einde van de avond belandden we in een club waar wij als laatsten en als enige twee homo’s van het feest, overbleven. Ik zie nog zijn plagende gezicht, vlekkerig beschenen door de discolampen in het donker. Uitdagend pakte hij mijn drankje en dronk het leeg, hij keek naar me en weer weg, we draaiden om elkaar heen en de smaak van amaretto-cola zal me voor altijd aan die nacht blijven herinneren. We tongden midden op de dansvloer, zonder nadenken, en een uur later ging ik als vanzelf met hem mee. ‘Dit alles viel nog helemaal onder de afspraken die ik met mijn vriend had, ik deed niks wat verboden was, schaamde me nergens voor. Het duurde niet lang of ik voelde de verliefdheid opborrelen. Ik was verrukt en verbaasd tegelijk, want ik was nog maar twee keer eerder verliefd geweest. Beide keren op mannen met wie ik vervolgens een relatie kreeg. Ik zag het gevaar niet, ook al merkte ik aan alles dat dit zoveel minder controleerbaar was dan een gemiddelde Grindr-date waar je van tevoren precies afspreekt wat je samen gaat doen. Dit keer gebeurde alles toevallig, zonder vooropgezet plan. Ik rolde als het ware zo zijn leven binnen en hij het mijne. ‘Nog voor ik ook maar iets had kunnen analyseren, of platslaan, gebeurde het, ik werd stapelgek op hem. Weer zie ik de kluwen witte lakens van zijn bed, de lichte gordijnen waar het grijsblauwe ochtendlicht dwars doorheen kwam, weer voel ik de kou aan mijn voeten toen ik naar de wc ging; de verwarming stond uit vanwege de hoge gasprijzen. En weer voel ik hoe hij me aanraakte en we seks hadden en hoe we de volgende ochtend extra lang bleven liggen. ‘Mijn vriend reageerde nieuwsgierig, hij kende deze blonde knappe jongen een beetje en begreep het wel. Hij had eerder immers hetzelfde meegemaakt. De jongen en ik begonnen te appen, hij was zeven jaar jonger en speels en licht, precies waar ik behoefte aan had in mijn serieuze mannenleven. Hij was het altijd die op het werk de borrels organiseerde en ik zat al zeven jaar in een relatie met een leuke vent. Erg toeschietelijk was hij niet in zijn apps, maar gelukkig kwam na het vrijgezellenfeest onvermijdelijk de bruiloft. In aanloop naar die dag voelde ik me gespannen, hoe zou de confrontatie zijn tussen hem en mijn vriend? ‘Bij binnenkomst scande ik de kerk; niets. Mijn vriend en ik gingen zitten in een van de banken en ineens kwam hij binnen met een vriendin die ook bij het feest was. Hij droeg een beige pak met een lichtblauw overhemd en een strikje met bloemetjes en sneakers. Ze liepen regelrecht op ons af en gingen naast ons zitten. ‘Hoi.’ Alle vier begroetten we elkaar met een knuffel en na afloop van de plechtigheid begon tijdens het bellenblazen het teasen opnieuw. Ditmaal in alle openheid, en mijn vriend deed mee. Er deden zich een paar onwennige momenten voor. Toen mijn vriend me op de dansvloer een kus gaf, vond ik dat voor de jongen ongemakkelijk. Ik wilde niet dat-ie dacht dat hij geen kans maakte. Tegelijk wilde ik mijn vriend niet afwijzen. Voor mijn ogen bewogen twee mannen op de muziek: een van wie ik zielsveel hield en een op wie ik stapelverliefd was. Ik vond het heerlijk, dacht euforisch: dat Hollywoodcliché dat je moet kiezen als je verliefd wordt, daar klopt niks van. ‘In de weken ervoor had ik mijn vriend steeds gevraagd: voel je je bedreigd, ben je bang? Maar telkens had hij me bezworen dat hij mij dit gunde. Ik liet hem zelfs alle berichten lezen die de jongen en ik naar elkaar stuurden. We eindigden die avond met ons drieën in de stad, tot mijn vriend afhaakte omdat hij de volgende dag moest werken. Ik ging mee, al had ik liever willen blijven. Sorry dat we je alleen lieten, appte ik de jongen nog diezelfde nacht. Laten we elkaar snel weer zien, appte hij terug. Ha, dacht ik. Een paar weken later aten we samen in mijn stad. Ik was onzeker; vond hij de gerechtjes die ik bestelde wel lekker? En elke keer als ik mijn glas pakte dacht ik: vindt-ie niet dat ik te veel drink? We spraken over van alles, maar niet over ons. Pas toen we naar de trein liepen, zei ik: ik vind je leuk. ‘Uiteindelijk kapte hij het af. Hij vond het te ingewikkeld en wilde het toch liever vriendschappelijk houden. Dat was anderhalve maand geleden. Heel jammer, ik denk nog dagelijks aan hem. Maar geleerd heb ik ook. Tot een jaar geleden was ik doodsbang voor verliefdheid op een ander, maar mijn relatie heeft geen seconde gevaar gelopen. En waarom zou dat ook. Van je eerste kind houd je ook niet ineens minder wanneer er een tweede bijkomt. Het kan kennelijk, twee mannen tegelijk leuk vinden, elk om een andere reden. We beat the system. Als ik nu iemand hoor panikeren over een verliefdheid van zijn vriend, denk ik: pfff, praat eens met elkaar en blijf praten.’ Op verzoek van de geïnterviewde is de naam Joris ­gefingeerd. Ook voor komende zomer zijn we op zoek naar lezers die ons willen vertellen over hun vakantieliefde - alles tussen een kleine flirt, een fling en een grote liefde - van lang of korter geleden. Ook wanneer jullie niet meer bij elkaar zijn. We willen ook de lovers in kwestie aan het woord laten; zo nodig gaan we samen op zoek. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/dat-hollywoodcliche-dat-je-moet-kiezen-als-je-verliefd-wordt-daar-klopt-niks-van~b79be213/</guid>
      <pubDate>Fri, 28 Apr 2023 00:00:00 +00:00</pubDate>
    </item>
    <item>
      <title><![CDATA[‘Ik had geen romantische intenties, maar wilde alleen seks’]]></title>
      <description><![CDATA[<p>Annie (21): ‘Hij stond achter de koffiemachine in een hoek van de zaak, en keek op toen ik binnenkwam. Ik bestelde een chai latte en vroeg zoals wel vaker: ‘Weet je nog welke smaak ik wil?’ Hij keek me aan. Zou hij die doordringende blik bij andere klanten ook hebben, vroeg ik me af. Vast niet, dacht ik toen hij plagend het verkeerde antwoord gaf. We glimlachten, zoals twee mensen die samen een geheim bewaren. ‘Die ochtend had ik zorgvuldig mijn outfit gekozen: een flared broek en een bloesje waarin mijn borsten goed uitkwamen. De vorm ervan. Geen decolleté. Ik wachtte tot mijn chai latte klaar was, hij maakte nog een flirtend grapje en met de beker liep ik naar het terras en bracht die even later leeg terug. Ik was 21 en hij 39. ‘Ik wist niks van deze kale man, alleen dat-ie gescheiden was en twee kleine kinderen had en toch fantaseerde ik al weken over hem. Hoe ik hem thuis zou opzoeken en we samen op zijn bank zouden zitten en welke seksuele handelingen er zouden volgen. Ik maakte me geen voorstelling van samen hand in hand over straat lopen, ik had geen romantische intenties, maar wilde alleen seks. Een paar weken later, op weg naar buiten, vroeg ik na weer wat wederzijds geflirt: wanneer ga je me nou je nummer geven? Hakkelend begon hij een gesprekje, maar ik onderbrak hem. ‘Geef me je nummer nou maar, want ik weet dat jij dat ook wilt.’ Hij was verlegen, dit had hij nooit gedaan. Ik was veel te jong of hij veel te oud. ‘Kort daarvoor was het uitgegaan met mijn vriendje, met wie alles nogal heftig was geweest. Die relatie had me totaal uitgeput, ik was er te lang mee doorgegaan, nu was het tijd voor wat lucht. Het prettige van seks is dat het iedere handeling, hoe klein ook, betekenis geeft. Seks verhoogt het bewustzijn en vernauwt de concentratie. Ook wanneer je er verder geen consequenties aan verbindt, kalmeert seks het nooit stoppende denken en analyseren, alles dus wat de omgang met anderen zo diffuus kan maken. En er was me nog iets opgevallen: als ik seks heb voel ik me pas echt opgemerkt en bijzonder. ‘Waarom ik precies door deze oudere man opgemerkt wilde worden, is me nog steeds een raadsel. Het moet te maken hebben gehad met de manier waarop hij die koffietent bestierde. Zoals hij die machtige zilverkleurige, sissende, pruttelende machine tot in elk slangetje en knopje beheerste en tegelijk flirtte met mij, hij was in alles de baas. En mijn verlangen naar precies die vanzelfsprekendheid en zekerheid, sloeg om in een verlangen naar hem, de kale koffieman, bijna twee keer mijn leeftijd. ‘Hij wachtte een hele middag, toen stuurde hij een bericht. Ik stond als ‘Chai chick’ in zijn telefoon, appte hij, maar hoe heette ik echt? Ik vertelde over school en over mijn ouders en hij over zijn kinderen en zijn scheiding en geen van beiden maakten we een opmerking of grap over onze uiteenlopende werelden. De avond eindigde met zijn beschrijving hoe hij me liefdevol zou beffen. Het maakte me nieuwsgierig maar ik moest ook wennen. Want dit kende ik niet. ‘Toen ik hem de volgende dag tegenkwam op straat was mijn eerste reactie: doen of ik hem niet zie. Hé, loop je gewoon door, kan je geen hallo zeggen?, hield hij me staande. ‘Ik voel me een beetje raar na gisteravond’, antwoordde ik. We spraken af te gaan squashen. Ik speelde keiharde ballen en langzaam won ik de leiding weer terug, al won hij het potje. Na afloop reden we naar zijn huis waar niet veel meer stond dan een grijze bank, een eettafel met okergele stoelen. Aan de muur hingen affiches van koffiereclames en een paar kleurplaten van zijn kinderen. De scheiding was duidelijk nog maar net voltrokken. Ik besloot te gaan douchen, in mijn tas brandde mijn nieuwe topje. Maar het bleek een maat te klein en even later, naast hem op die bank, durfde ik nauwelijks te gaan verzitten, bang dat mijn borsten uit mijn bloes zouden vallen. Hij praatte over zijn werk in de koffietent, veel groter was zijn wereld niet. ‘Ik had weg kunnen gaan, maar ik bleef. Nieuwsgierig naar het onbekende en aangetrokken door de rust, de suggestie van een volwassen leven. Het normale won het van de spanning. Het normale wás de spanning. Ik kende dit soort bankzittende mannen niet, gedesillusioneerd, niet begrijpend wat ik naast hem deed. Ineens zei hij: over vijf minuten ga ik je zoenen. Dan pas, zei ik bijdehand. Hij kleedde me langzaam uit en deed alles wat hij in ons eerste appgesprek had beloofd. ‘In de maanden erop zagen we elkaar drie keer in de week. Dan praatten we wat en hadden seks. En het gekke is, en dat zit me nog steeds dwars, ook al begon ik hem na een tijdje saai te vinden, toch bleven we elkaar opzoeken. Verliefd, gemankeerd, maar vastberaden. Was dat het pijnlijke? Niet het leeftijdsverschil, maar het feit dat ik obsessief mijn tanden in hem zette terwijl ik allang wist dat het kansloos was? Wat zegt dat over mij? Hoezo zorgeloos uit op avontuur? Het spel om meer vrijheid en meer lucht was ergens halverwege ongemerkt veranderd in toch weer liefde, in een irreële ernst en de niet te beteugelen wens om gezien en bemind te worden. ‘Urenlang luisterden we naar mijn muziek en keken naar buiten, of ik staarde zomaar naar zijn lieve gezicht. Ik ging van hem houden omdat hij veilig was, maar elkaars soulmate werden we niet, eerder elkaars boei. Weer deed ik hetzelfde als bij mijn ex-vriendje. Net zo lang doorgaan tot ik mezelf kwijtraakte. ‘Pas toen ik hem op een dag meenam naar mijn studentenbaan en ik zag hoe hij buiten zijn eigen territorium en machtige espressomachine gewoon een kale doorsnee man met kraaloogjes was, kon ik hem loslaten. Zelf wilde hij er al veel eerder mee stoppen, hij vond me te intens. Vijf maanden had het geduurd. En nu kan ik alleen maar hopen dat ik ooit de echte liefde ontdek, gespeend van bluf en willen winnen. Een waarin ik simpelweg mezelf kan zijn, nieuwsgierig naar antwoorden. En dan daar om gewaardeerd worden.’ Op verzoek van de geïnterviewde is de naam Annie ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-had-geen-romantische-intenties-maar-wilde-alleen-seks~b9ac6b20/</guid>
      <pubDate>Fri, 21 Apr 2023 00:00:00 +00:00</pubDate>
    </item>
    <item>
      <title><![CDATA[‘In het begin beschermde ik mezelf, want straks zou hij er niet meer zijn’]]></title>
      <description><![CDATA[<p>Franka (27): ‘Kort na mijn verhuizing uit de drukke Randstad had ik een datingapp geïnstalleerd. Op zijn profielfoto zat hij achter de piano, zijn blik afgewend. Hij keek noch naar de toetsen, noch in de camera, alsof hij naar iets zocht wat alleen hijzelf kon begrijpen. Onze eerste afspraak was in maart 2018, bij de ingang van het bos, op zo’n grijze dag waarop het voorjaar nog heel ver weg lijkt. Hij had mooi donker haar, zijn stem klonk rokerig en diep toen hij zei: wat een walgelijke bril heb je op. Dat hij over mijn roze glitterbril zei wat hij meende, verraste me op een prettige manier. Al mijn hele leven tob ik met omgangsvormen. Dat niemand ooit eerlijk is en dus ook geen eerlijkheid terugverwacht, dat niemand ooit lijkt te zeggen wat-ie bedoelt en er intussen gewoon van blijft uit gaan dat ik vanzelf wel begrijp wat er echt wordt bedoeld, heeft me in een permanente staat van verwarring en zwaarmoedigheid gebracht. ‘Om me heen lijkt iedereen zich te hebben geconformeerd aan een onduidelijke, gezamenlijke wenselijkheid, maar deze jongen zei gewoon wat hij meende. Dat gaf niet alleen een gevoel van erkenning, het scheelde ook veel tijd; plichtplegingen en aftasten waren niet nodig. Al meteen aan het begin van onze wandeling wond hij zich op over een bord op het bospad. ‘Verboden voor voetgangers, behalve met een pas.’ Dat er niks van die zin klopte, was voor hem het zoveelste bewijs dat de wereld voor hem altijd een schrille dissonantie zou blijven. Ik snapte dat, lachte om zijn manier van kijken en helemaal toen bleek dat ‘walgelijk’ zijn woord voor prachtig was, groeide er tussen ons een onmiddellijke intieme verbinding. Bij een over het pad gevallen boom zoenden we. Het pepermuntje dat hij snel ervoor in zijn mond had gestopt, kon de sigarettensmaak niet wegnemen, maar ik kon alleen maar juichen over het geluk iemand ontmoet te hebben die zich op deze aarde net zo verweesd voelde als ik. ‘Wanneer het je ontbreekt aan filters en je alles waarneemt en zegt zoals het is, kun je over depressies en vervreemding praten alsof je het over het weer hebt. Dat was precies wat we deden. Nog voor we elkaar hadden ontmoet, had hij geschreven over zijn plannen een einde aan zijn leven te maken. Hij was autist, ik heb dysthymie of chronische depressie. Zelf had ik mijn ouders ooit plechtig beloofd nooit suïcide te plegen, maar zijn wens was me niet vreemd. Als je bent als wij, is de dood niet afschrikwekkend. Hij had nooit de juiste therapeut of medicatie kunnen of willen vinden. Het maakte hem wanhopig. ‘Vaak haalde ik hem ’s nachts op na mijn werk in de horeca. Dan reden we met de auto het bos in over verboden onverharde paden en midden tussen de bomen zette ik de motor uit. Ik legde mijn benen gestrekt over zijn knieën en hij masseerde mijn voeten. Dan stapten we uit en gingen liggen op de motorkap en hadden seks en keken naar de sterren. Terug in de auto meanderde het gesprek heel vaak als vanzelf weer naar de dood. Via een opmerking over de anderen, met wie we nooit zo’n connectie zeiden te hebben gevoeld als nu met elkaar, de anderen die onbedoeld ons leven tot een doolhof maakten vol verlammende, op het oog gelijke afslagen. Wij begrepen ons. Dus wanneer hij na het vrijen op de warme motorkap weer begon over zijn plannen, probeerde ik het onderwerp niet op iets anders te brengen, maar praatten we er gewoon over. Over de manier waarop hij het zou doen, of het eng zou zijn, waar hij het zou doen, en hoe de omgeving erop zou reageren. ‘Geen moment verwachtte ik dat ik hem op andere gedachten zou kunnen brengen. Die overredingskracht bezat ik simpelweg niet. Dat wisten we allebei. In de drie maanden dat we elkaar hebben gekend stelden we elkaar heel veel vragen. Als geliefden, niet als hulpverlener en patiënt. En ik hoop dat hij dat als prettig heeft ervaren. Als ik hem had kunnen tegenhouden, had ik het gedaan. Maar alleen al die verwachting zou betekenen dat ik hem niet serieus nam. Nu praatte hij vrijuit. Hij was zo bezig met zijn dood, had zo’n moeite met het leven en ik dacht almaar: als hij doodgaat, kan ik dat wel aan, want ik kan goed omgaan met tijdelijkheid en alleen zijn. ‘In het begin beschermde ik mezelf, want straks zou hij er niet meer zijn. Maar ineens, na een paar maanden, kreeg hij een opleving. Hij wilde uit eten en naar de film en zag van alles wat wel mooi was. Hij gaf me complimenten en begon plannen te maken, wilde zelfs solliciteren. Ja, toen dacht ik wel even: stel je voor, stel je voor. Op een middag ging hij naar huis, liep achteruit de gang uit en drukte op het liftknopje in de hoop dat de deur zich onmiddellijk en theatraal zou openen, maar dat gebeurde niet. Het duurde even voor de lift kwam en hij zei: jammer, het was een mooie laatste aftocht geweest. En ik hoorde nauwelijks wat hij zei, want we hadden het zo vaak over laatste keren. Bovendien was ik chagrijnig dat hij al zo vroeg weer wegging. ‘De dag erop stuurde hij vlak voor ik moest werken een locatie op, een plek in het bos waarvan ik dacht dat hij daar die avond naartoe wilde. Tegen negen uur belde zijn vader of ik wist waar zijn zoon was en toen begreep ik het pas. ‘Hij heeft het gedaan’, riep ik en ik hoorde zijn vader schreeuwen. Om me heen probeerden collega’s me gerust te stellen door dingen te zeggen die niet waar waren: straks zie je hem weer, let maar op, niks aan de hand. En weer merkte ik hoe frustrerend het is als iemand niet gewoon zegt wat-ie denkt, hoe verzachtende woorden ontkennende woorden zijn, woorden die niemand ooit geholpen hebben en hem al helemaal niet. Hij werd gevonden in het bos. Ik heb spijt dat ik hem nooit heb gezegd: ik hou van je.’ Praten over gedachten aan zelfdoding kan bij 113 Zelfmoordpreventie. Bel 0800-0113 of 113 voor een gesprek. U kunt ook chatten op www.113.nl. Op verzoek van de geïnterviewde is de naam Franka ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/in-het-begin-beschermde-ik-mezelf-want-straks-zou-hij-er-niet-meer-zijn~babb8d4b/</guid>
      <pubDate>Sat, 15 Apr 2023 00:00:00 +00:00</pubDate>
    </item>
    <item>
      <title><![CDATA[‘Ik zou van de daken willen schreeuwen hoe fijn het is monogame relatievormen open te breken’]]></title>
      <description><![CDATA[<p>Stella (42): ‘Toen ik 29 was reisde ik iedere dag met de trein naar mijn werk. Onderweg ontmoette ik steeds dezelfde mensen, onder wie een man, veertien jaar ouder dan ik. Het duurde niet eens zo heel lang voor ons contact meer werd dan het beleefd groeten tussen forenzen, in alle vroegte hadden we het soms zelfs over onze relaties, en ’s avonds als we terugreisden opnieuw. Wanneer we eens op andere tijden reisden, lieten we het elkaar weten en stemden we onze schema’s op elkaar af. Soms namen we een omweg om nog wat langer in elkaars gezelschap te zijn. Zonder ons te laten weerhouden door de blikken van vaak dezelfde reisgenoten die misschien wel beter wisten dan wijzelf waar deze gretigheid toe zou leiden: een buitenechtelijke affaire. ‘Toch, toen zijn vrouw ontdekte dat we af en toe ook buiten het reizen met elkaar afspraken, kreeg ik het benauwd. Ik heb nogal bot gezegd dat het nooit mijn bedoeling was geweest iemand ongelukkig te maken, dat onze affaire niet veel meer was dan een manier om het forenzen wat gezelliger te maken, of woorden van gelijke strekking. Dat was niet waar, maar het was voor mij de enige manier mezelf weer los te maken. Ik wist dat ik sowieso verder wilde met mijn vriend, met hem wilde ik kinderen, de forens en ik zaten in een totaal andere levensfase. Vanaf dat moment koos ik andere reistijden en verschanste hij zich in de eerste klas. ‘Een paar maanden geleden, twaalf jaar later, kwam ik hem bij toeval tegen op LinkedIn. Ik heb inmiddels twee kinderen en ben gelukkig getrouwd. Nieuwsgierig naar hoe het hem was vergaan, stuurde ik een neutraal berichtje. Hij reageerde enthousiast en verbaasd, ik had immers gezegd dat onze liaison een niemendal was en een vergissing. Daar moest hij niet te veel achter zoeken, legde ik uit. Mijn woorden destijds waren meer bedoeld om mezelf te overtuigen dan hem. En dit berichtje nu stuurde ik niet met het idee opnieuw te beginnen, maar omdat ik nieuwsgierig was hoe het met hem ging. ‘Hij schreef dat hij gescheiden was, sinds vijf jaar een geweldige nieuwe vriendin had, en me altijd was blijven volgen. Hij vertelde ook dat zij op zoek waren naar nieuwe vormen van intimiteit en relaties. Een concrete invulling hadden ze nog niet, maar zeker was dat ze geen vertrouwen meer hadden in het concept monogamie. Zelf had ik het daar thuis ook wel over gehad. Ik wist zeker dat mijn huwelijk voor altijd was, maar hoe houd je ‘altijd’ goed? Anderen toelaten in ons huwelijk, dat hadden we besproken, maar wat mijn man betreft was de gedachte daaraan al prikkelend genoeg. Dit stel, bleek mij, was alweer vele stappen verder. ‘Voor ik het wist had ik met mijn oude forensvriend weer net zulke intieme gesprekken als jaren geleden. Het duurde niet lang of hij zei: ‘Het is mijn droom dat jij een volwaardige plek naast mijn vriendin inneemt. In alle openheid, zij wil jou ook ontmoeten.’ We spraken eerst samen af, hij bleek wat ouder geworden maar nog steeds even aantrekkelijk. Ik zag meteen dat gewoon vrienden zijn met deze man geen optie was. Door in te gaan op zijn uitnodiging nam ik een groot risico, ik plonsde als het ware in diep water met een sterke stroming. Is dit echt? Gaan we dit echt doen, hij, die vrouw en ik? En hoe houd ik mijn eigen man, mijn grote liefde, aan boord? De stroomversnelling waarin ik raakte, maakte de gesprekken thuis en het verlangen naar avontuur nog intenser. Maar het werd ook duidelijk dat mijn man veel meer tijd nodig had om op dit onderwerp te kauwen en dat het zinloos was hem op te jagen. ‘Onze kinderen zijn 4 en 7, het was misschien beter geweest als deze kans zich later in mijn leven had voorgedaan. Maar mijn hoofd stroomde intussen zo over van alle nieuwe perspectieven dat ik niet meer terug kon. Ik voelde me bevoorrecht dat mijn oude forensvriend en zijn vriendin mij het vertrouwen gaven om samen met hen nieuwe onbegrensde en veelkleurige werelden te ontdekken. ‘De eerste keer dat ik zijn vriendin ontmoette was ik toch nog even bang dat ze achterdochtig zou zijn, maar ze was aardig en geïnteresseerd. Ze voelde zich niet bedreigd, was vooral benieuwd of zij en ik het samen konden vinden. Voor mij was dit alles nieuw, ik vroeg honderduit, wat waren de regels? Was het hen om mij te doen of had ik ook een willekeurige andere vrouw kunnen zijn? Ik wilde niet hun seksspeeltje zijn. Na afloop liepen we naar de forens, nu ons beider vriend, die thuis op ons wachtte. Twee blonde vrouwen. Onderweg zoenden we. En bij hem thuis hadden we voor het eerst met zijn drieën seks. Ik werd van twee kanten omarmd. Al die armen en benen waren overweldigend en voor ons alle drie de eerste keer. Van tevoren had de vriend ons voorgelezen uit het handboek voor trio’s. Alsof we op reis gingen door een drassig gebied en we goed moesten opletten waar we onze voeten zetten. ‘En nu zit ik in een relatie met een stel. Een betoverende reis waar mijn man geen deel aan heeft. Laatst vroeg ik: hoe zou je het vinden als wij met een ander stel iets zouden krijgen? Leek hem niks. Er is van alles waar het handboek voor trio’s geen antwoord op heeft. Hoe blijf je gelijkwaardig, bijvoorbeeld? Ik ben dan wel niet hun speeltje, maar zij blijven samen achter als ik in mijn eentje met een geheim naar huis ga. En langskomen zonder afspraak is niet de bedoeling. Met haar spreek ik wel met zijn tweeën af, met hem niet; vindt zij niet fijn. Er valt nog veel op te lossen, maar al doende leren we. We praten veel en luisteren goed. Binnenkort hoop ik mijn man deelgenoot te kunnen maken van al het nieuwe waar ik vol van ben. Ik zou van de daken willen schreeuwen hoe fijn het is monogame relatievormen open te breken, ook al is het alternatief niet perfect. Maar ik wil mijn man niet kwijt en dus zwijg ik, raakt hij achterop en ga ik vreemd.’ Op verzoek van de geïnterviewde is de naam Stella ­gefingeerd. Van eenmalige avonturen tot langlopende relaties: Corine Koole is voor deze rubriek en de gelijknamige podcast op zoek naar verhalen over álle soorten liefde en bijzondere ervaringen die (ook bij jongere lezers) tot nieuwe inzichten hebben geleid. Meedoen? Mail een korte ­toelichting naar: deliefdevannu@volkskrant.nl.</p>]]></description>
      <guid>https://www.volkskrant.nl/volkskrant-magazine/ik-zou-van-de-daken-willen-schreeuwen-hoe-fijn-het-is-monogame-relatievormen-open-te-breken~b13416f4/</guid>
      <pubDate>Sun, 2 Apr 2023 00:00:00 +00:00</pubDate>
    </item>
  </channel>
</rss>
