<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Waar ik me vroeger in gedachten al voorbereidde op de pijn die zou komen, ben ik nu relaxed’]]></title>
      <description><![CDATA[<p>Viola, 33: ‘Tim en ik leerden elkaar kennen toen we 18 waren, tijdens het eerste jaar van het University College. We woonden op de campus en brachten veel tijd door met zijn tweeën. Ik had geen ervaring met jongens en hij niet met meisjes. ’s Avonds lagen we in pyjama dicht tegen elkaar, dan knuffelden we, kletsten wat en vielen in slaap. Tot hij na een paar maanden vroeg: zullen we samen een keer seks proberen? Zijn vraag overviel me. We waren allebei heel lichamelijk en zelfs klef, maar onder onze pyjama’s was alles nog steeds tamelijk nieuw voor elkaar. Ik had pas een half jaar daarvoor voor het eerst onwennig gezoend, ‘seks’ kende ik alleen in theorie en was niet iets wat ik op mezelf betrok. Maar ik dacht, hoe lastig kan het zijn. Toen we begonnen met zoenen ging dat stroef, maar na een tijdje werd het steeds fijner, zo zou het met seks vast ook gaan. Tim had gelijk, het was tijd voor de volgende stap. ‘Ja, dat wil ik wel’, antwoordde ik. We trokken onze kleren uit en begonnen met strelen, maar het idee dat er straks gepenetreerd ging worden, maakte van knuffelen ineens iets met een doel. Geen van beiden wisten we goed wat we aan het doen waren en we troostten ons met de gedachte dat er voor iedereen ooit een eerste keer was. Het lukte niet. Ik kreeg zijn piemel niet bij mij naar binnen. We bleven nog even liggen, toen kleedden we ons weer aan en gingen naar buiten. Een paar dagen later probeerden we het opnieuw. Ik ben een doorbijter, het arbeidsethos in het gezin waar ik ben opgegroeid ligt hoog en ik dacht: dit hoor ik toch gewoon te kunnen. We hadden dit nu eenmaal besloten, dus gingen we het gewoon doen. Drie, vier keer probeerden we het. Toen ging het wel. Een scherpe pijn trok door mijn schede en onderbuik. Maar het gevoel van overwinning overheerste. Het was ons gelukt en die pijn was heftig maar niet ondraaglijk, hield ik me voor. Ik informeerde bij een vriendin, zij beaamde dat die pijn na een paar keer over zou gaan. Maar het ging niet over, de pijn bleef. Soms heel fel, soms iets minder, maar pijnloos werd het vrijen nooit. Seks werd steeds meer een opgave. Ik vond al het andere heerlijk met hem en met klaarkomen had ik geen enkele moeite, maar penetratie bleef een klus en zo werd pijn een vanzelfsprekend onderdeel van onze intimiteit. We spraken er nauwelijks over, de eerste jaren benoemden we het probleem alleen in vage bewoordingen. Het leek makkelijker om het probleem te negeren, we konden er toch allebei niets aan verhelpen. Pas veel later begreep ik dat Tim toen al een afwijzing zag in mijn blokkade, hij dacht dat ik me afsloot omdat ik hem niet aantrekkelijk genoeg vond. Er ging een paar jaar voorbij, zonder enige verbetering. Toen vroeg ik mijn moeder om raad. ‘Je moet gewoon een wijntje drinken van tevoren’, zei ze, ‘dat heeft een vriendin van me ook gedaan, het maakt je meer ontspannen.’ Eigenlijk een heel verdrietig advies. Het werkte niet en om onszelf even rust te gunnen, besloten we gewoon een half jaar geen penetratieseks te hebben. Na dat half jaar veranderde er niets. Ik bezocht de huisarts, een man die een nogal traumatiserend onderzoek uitvoerde. Hij verwees me door naar een gynaecoloog die meende dat er niets aan de hand was, die stuurde me door naar een bekkenbodemspecialist. En zo schreed de tijd voort. Onze relatie bleef goed, het leek of we de seks konden scheiden van de rest. Tot het moment dat we samen op de rand van zijn bed zaten en Tim zich hardop afvroeg of hij bereid was seks voorgoed op te geven om samen met mij te kunnen zijn. We hadden inmiddels zo’n vier à vijf jaar een relatie, en ik weet het niet zeker, maar ik geloof zelfs dat dit gesprek al plaatsvond voor ik aan het heilloze medische circuit begon. Had hij gelijk, moesten we gewoon stoppen met deze relatie? Ik verweet mezelf dat penetratie niet lukte en ik verweet hem dat hij iets onmogelijks van me verlangde. Ik verweet hem nog iets: dat hij wilde dat ik penetratie fijn vond. Hoe kon hij dat ook nog van me verwachten, ik verdroeg de pijn toch gewoon? Gewoon mijn kiezen op elkaar bleef een aantrekkelijker perspectief dan het probleem erkennen en de gang langs alle experts. Mijn moeder is trouwens nooit meer op mijn vraag teruggekomen, laatst begon ik er voor het eerst weer over, maar ze was zich van geen kwaad bewust. Ik heb met haar nooit over seks kunnen praten. Die middag op de rand van het bed waren we allebei emotioneel en wanhopig. We merkten dat we elkaar begonnen kwijt te raken, steeds meer vanaf ons eigen eilandje naar elkaar keken. Het was allemaal zo tegenstrijdig. Ik voelde me schuldig tegenover Tim, maar tegelijk voelde ik me ook door hem tekortgedaan. Na de bekkenbodemspecialist bezochten we een seksuoloog, een psycholoog, een haptonoom. Zonder resultaat. We zijn nu vijftien jaar samen en nog altijd doet penetreren pijn. Er is wel iets veranderd: sinds kort praten we erover. De pijn is niet langer alleen mijn probleem, maar dat van ons beiden. Ik begrijp nu beter dat het voor hem ook moeilijk is. Dat Tim zich afgewezen voelde door mij bijvoorbeeld, daar had ik nog nooit bij stilgestaan tot hij het nog niet zo lang geleden voor het eerst vertelde. Laatst zei hij: ‘Ik heb nu echt geaccepteerd dat we niet meer penetreren.’ Ik zei: ‘Maar dat zei je drie jaar geleden ook’. ‘Ja,’ zei hij, ‘maar nu is het echt’. De nadruk tijdens het vrijen is verschoven naar het lekker en fijn hebben. Er valt nog zoveel meer te beleven samen in bed dan penetratieseks. Elke vrijpartij is meer ontspannen dan de vorige en waar ik me vroeger in gedachten al aan het voorbereiden was op de pijn die straks zou komen, ben ik nu relaxed. Maar op de achtergrond is er nog steeds dat stemmetje dat zegt: ‘Doe niet zo moeilijk, zet gewoon door. Dan zal het een beetje pijn doen, wat dan nog, het probleem is dan wel voorgoed opgelost en achter de rug.’</p>]]></description>
      <guid>https://www.volkskrant.nl/volkskrant-magazine/waar-ik-me-vroeger-in-gedachten-al-voorbereidde-op-de-pijn-die-zou-komen-ben-ik-nu-relaxed~b735cf98/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[‘Zij was mijn toekomst, zij zou mijn leven totaal veranderen, zij was het’]]></title>
      <description><![CDATA[<p>‘Op 3 april 2000 woonde ik in Dublin een Europese conferentie bij, georganiseerd door de Ierse politie. Ik werd opgehaald door een man met een indrukwekkende onderscheiding die me naar het hotel bracht. De volgende ochtend om negen uur werd ik opnieuw opgehaald, dit keer door een politiebusje met zwaailicht. Ik stapte in. De helft van het aantal stoelen was bezet; ik ging zitten op de eerste lege plek die ik zag. ‘Hallo, ik ben Joline’, stelde ik me voor. ‘De vrouw naast me noemde ook haar naam: ‘Karima’. Er schoot iets scherps door mijn borst. Liefde op het eerste gezicht was tot dan toe iets wat ik toeschreef aan de fantasie van bestsellerauteurs. Maar op dat moment wist ik ineens heel zeker, zonder enige twijfel: dit is mijn vrouw. Ik kende haar niet, had alleen haar stem gehoord, ik had haar haar naam horen uitspreken en gedurende die paar seconden in haar donkere ogen gekeken. Meer was het niet, en toch bestond er geen enkele twijfel. Zij vertegenwoordigde van alles wat groots en eeuwig was, zij was mijn toekomst, zij zou mijn leven totaal veranderen, zij was het. Ik was op dat moment 53 jaar en 22 jaar getrouwd met de vader van mijn drie kinderen. ‘Toen ik 5 was, had ik een crush op de juf, maar daarna had ik nooit meer zoiets intens voor een vrouw gevoeld. Uit verantwoordelijkheidsgevoel voor mijn jongens in hun puberjaren, had ik me min of meer neergelegd bij mijn niet al te beste huwelijk. Mijn man was depressief en niet makkelijk om mee te leven. Maar dit alles kon niet de reden zijn voor deze plotselinge coup de foudre. Je kon op zijn hoogst beweren dat ik meer dan gemiddeld ontvankelijk was voor liefde, maar deze acute verliefdheid was absurd. Toch beleefde ik dat niet zo. Vanaf de eerste seconde in dat busje nam ik mijn gevoelens voor honderd procent serieus. Ook al deden ze denken aan die van een 14-jarige. Ik moest en zou bij haar in de buurt blijven. ‘Dat lukte welgeteld twee dagen. Toen was de conferentie weer afgelopen en namen we afscheid, zonder dat het me was gelukt hoogte van haar te krijgen. In haar broekpak bij het iconische torentje van het Trinity College Dublin maakte ze een professionele indruk. We gaven elkaar een zoen op de wang. Wat betekende dit alles? Zij was Algerijns en met haar 34 jaar negentien jaar jonger dan ik. Toen ze wegliep met een collega, volgde ik haar met mijn ogen en dacht: nu ga je weg, hoe krijg ik je weer terug? Je hoort bij mij, zie je dat niet? ‘Ineens stond ik midden op dat plein zo te huilen dat een vrouw zich naar me toe draaide om me te helpen. Ik haastte me haar gerust te stellen. Een van de politieagenten stelde voor iets toeristisch te doen in de stad. Die avond viel ik doodmoe neer op mijn hotelbed. ‘Thuis stuurde ik Karima een mailtje, dat ik haar nog weleens zou willen zien. Dat wilde ze ook wel, antwoordde ze, maar op mijn volgende mail kwam geen antwoord. Via via hoorde ik dat ze ernstig ziek was, maar onze vriendschap, als dat het al was, was nog steeds zo flinterdun dat verder informeren opdringerig en ridicuul zou zijn geweest. Pas bijna een jaar later, op 13 september 2001, kreeg ik ineens een telefoontje. ‘Dit is Karima, ik sta voor je kantoor, wil je een kopje koffie met me drinken?’ Mijn hart ging tekeer, ik juichte: ‘Ik ben gered. Ik ben haar niet kwijt.’ Zo zeker was ik van iets wat eigenlijk heel onzeker was. Niemand was op de hoogte, niemand had ook de werkelijke betekenis ervan kunnen begrijpen. ‘Ze woonde in Belfast, maar moest voor haar werk regelmatig in Brussel zijn. Daar spraken we af. Ik kocht sushi en champagne. ‘Wat denk je ervan’, vroeg ik, ‘als we hiermee naar je hotelkamer gaan?’ Tot dat moment was er nog steeds niets uitgesproken tussen ons, we waren die twee collega’s die het goed konden vinden samen. Ze keek naar me op de manier die ik me herinnerde van het busje: intens en donker, maar zonder iets prijs te geven. ‘Eenmaal in haar kamer zoenden we. Het gebeurde gewoon, precies zoals ik had verwacht. We zoenden zoals we aten en dronken, met eenzelfde vanzelfsprekendheid. Onze liefde bleek wederzijds. En diezelfde avond al begon ik voorbereidingen te treffen voor mijn vertrek bij mijn gezin. Makkelijk was dat niet, er was een vakantie gepland, die kon ik toch niet zomaar afzeggen? We zouden kerstmis vieren met zijn allen, ik kon het de kinderen toch niet aandoen daar niet bij aanwezig te zijn? Voor haar was het ook niet eenvoudig; zij had een vrouw. ‘In de maanden erna kwam ze regelmatig naar Brussel, waar we dagen het bed niet uit kwamen. Andere keren ontmoetten we elkaar in Londen of Dublin, maar net hoe het uitkwam. Toen begon mijn man vragen te stellen. Daarna haar vrouw, en na acht maanden barstte de bom. Op een avond kwam ik terug van een bezoek aan haar, en trof mijn man staand achter de tafel. Er brandde een kaarsje, er was zalm en wijn, de jongens van 21, 18 en 16 waren er ook. Ik zei: ‘Goed, ik zal jullie een voor een vertellen wat mij is overkomen’. ‘De dagen erop ben ik met ieder van hen gaan eten en heb hun gezegd dat ik moest gaan, ik kon eenvoudig niet anders. Op mijn kantoor reageerde mijn chef geschokt: ‘Wat, jij toch niet ook al verliefd op een vrouw?’ Mijn moeder van 90 reageerde: ‘Kind, ik vond je man toch al niet zo lief’. Alleen mijn zusje was wat van haar à propos. Karima’s islamitische familie toonde weinig bezwaren. De eerste tijd woonden we nog niet samen, zij studeerde in Leuven en kwam de weekenden naar mij. Ik vond het zalig; we deden niets in het bijzonder, gingen zeilen op het Grevelingenmeer, luisterden naar muziek of ontvingen vrienden. In 2007 zijn we getrouwd, iedereen was erbij. Elke avond rond zes uur zit ik te popelen, tot ze me een berichtje stuurt: ‘Ik ben op weg naar huis.’ Dan verheug ik me, gewoon om haar weer zien. Samen lachen we, samen schuren en beitsen we de vloer en samen gaan we snel weer op vakantie en komen met een auto vol wijn weer terug. Samen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/zij-was-mijn-toekomst-zij-zou-mijn-leven-totaal-veranderen-zij-was-het~b111ae0e/</guid>
      <pubDate>Thu, 13 Nov 2025 00:00:00 +0100</pubDate>
    </item>
    <item>
      <title><![CDATA[‘Ik werd gek, ik had helemaal geen behoefte aan dit soort affectie’]]></title>
      <description><![CDATA[<p>‘Twintig jaar geleden had ik een heel grote liefde. Maar telkens als hij me hartelijke sms’jes stuurde, dacht ik: iets minder vaak zou wel fijn zijn. ‘Goedemorgen lieverd, lekker aan het werk? Ik wil je even een fijne dag wensen.’ En dan, twee uur later: ‘Zomaar even een kusje tussendoor.’ ‘Ik werd gek, ik was aan het werk, ik had helemaal geen behoefte aan dit soort affectie en reageerde kortaf. Was het raar om niet gestoord te willen worden op werk? Nee, maar het is wel raar dat ik hem de reden niet vertelde. Ik had ook een hekel aan verjaardagen; al die stemmen, de muziek, roepende kinderen, gekletter van glazen. Ik vond het leuk om mensen te zien, maar liever niet allemaal tegelijk. Waarom niet, vroeg hij dan. Ik vind ze irritant, zei ik. Helemaal niet, zei hij dan, laatst had je met die en die juist een heel leuke avond. En dan kon ik niet uitleggen wat er echt aan de hand was en werd ik chagrijnig. ‘Intussen deed hij alles voor me. Zonder dat ik erom hoefde vragen kocht hij roze koeken en mijn favoriete wijn. Als ik thuiskwam zei hij: ga jij maar even lekker op de bank zitten, doe je schoenen uit, dan maak ik iets te eten. In de badkamer lag mijn strip met de pil en tegen de tijd dat ik ongesteld moest worden, lagen het warme kussentje en de deken al klaar. Niet dat hij een slijmbal was of onderdanig, hij was een en al liefde en wellevendheid. En ik kon er niet mee omgaan. Het was heerlijk, maar ook te veel. ‘Nu zou ik zeggen dat ik snel overprikkeld raak en veel tijd nodig heb om in mijn eentje op te laden. Een drukke, lawaaierige sociale bijeenkomst speelt nog dagen door mijn hoofd, ik hoor de letterlijke conversaties, zie de beelden. Ik slaap daarna slecht en dat heb ik er niet altijd voor over. Maar twintig jaar geleden kon ik dat niet zo verwoorden. Drukte zorgde voor paniek. ‘Het pijnlijke was, maar dat ben ik natuurlijk achteraf pas gaan inzien: als er één man was die begrip zou hebben getoond voor wat ik nodig had, dan was hij het. Als ik tegen hem had gezegd: ik heb een teveel aan indrukken te verwerken, ik moet even een paar dagen alleen zijn en onderduiken in mijn eigen hoofd, had hij mij dat zeker gegund. Misschien had hij het niet leuk gevonden, maar als ik had verteld dat mijn kop nu eenmaal zo in elkaar zit, dat ik niet alleen eens in de maand pijn in mijn buik heb omdat ik menstrueer, maar moeite heb me te concentreren op veel verschillende dingen tegelijk, dat me dat uitput, dan had hij zeker met een equivalent van een warm dekentje klaargestaan. Hij was mijn dekentje. ‘Grenzen stellen, verwachtingen beantwoorden, dat zijn begrippen waar nu kwistig mee gestrooid wordt, maar waar ik toen nog geen gebruik van maakte. Mijn hoofd was een blur en ten slotte kon ik nog maar een ding bedenken: weg met alle ballast en daar schaarde ik voor het gemak ook mijn relatie onder. Dat ik intens van hem hield, dat hij mijn veilige haven was, dat ik me geen ander kon voorstellen om mee te leven dan hij, dat speelde een ondergeschikte rol. Er was maar een ding echt belangrijk: de kalmte in mijn hoofd herstellen. Zonder relatie zou ik in ieder geval bevrijd zijn van die overvloed aan berichtjes die ik allemaal moest beantwoorden, dat moest vast een fijn gevoel zijn. ‘Het was op een vrijdagmiddag, na werk. Ik was lopend op weg naar huis toen ik een sms kreeg: ik kom straks naar je toe. En ineens leek het of ik aan het verdrinken was, alsof ik uit de zee probeerde te komen maar steeds terug het water in werd getrokken. Wat ik exact tikte weet ik niet meer, maar het was alsof ik mijn leven moest redden. Eerder had ik op soortgelijke momenten zomaar ineens studies afgebroken. ‘Ik belde hem: ‘Ik heb er geen zin meer in en daarom maak ik het uit.’ ‘Wat bedoel je’, zei hij. ‘Dat meen je niet.’ Uit pure verbijstering bleef hij die zin herhalen. Dat meen je niet. Dat meen je niet. Ik bleef heel resoluut, hoewel ik ook toen al inzag dat ik enkel handelde uit een behoefte te ontsnappen aan de druk. Het had een hechte vriendschap kunnen zijn die ik van het een op het andere moment beëindigde, maar het werd mijn relatie. Alles was me te veel. ‘Lang duurde het gesprek niet en toen ik doorliep, bleef tot mijn verbazing de opluchting uit. Jij saboteert je eigen geluk, had hij nog gezegd en daar kon ik niks tegenin brengen. Nu, twintig jaar later, weet ik dat hij de enige grote liefde van mijn leven is. Ik heb na hem nog twee langdurige relaties gehad, maar die waren niet zo liefdevol als die met hem. Zo was er een weekend, toen we elkaar nog niet zo lang kenden, dat ik iets zei over de okerkleurige tegels in zijn keuken. Diezelfde dag nam hij me mee naar de woonboulevard, en de ochtend erop werd ik wakker van het geluid van een steenbeitel. Aan het eind van het weekend waren mijn oude tegels vervangen. ‘We zijn elkaar nooit helemaal uit het oog verloren, ik heb hem gefeliciteerd met zijn nieuwe relatie en later met de geboorte van zijn dochter. Als ik een Yamaha R1 zie word ik blij, nog voor die motorfiets me goed en wel aan hem herinnert. Pas een maand geleden heb ik officieel mijn excuses aangeboden. ‘Hoe ik het toen heb uitgemaakt, is niet oké’, appte ik. ‘Dankjewel’, schreef hij terug, ‘je zit in mijn hart.’ Maar wat ik niet durfde zeggen: ‘Als je eens wist hoeveel spijt ik nog steeds van die beslissing heb.’ ‘De diagnose autisme kwam in 2021. Ineens begreep ik mezelf, maar voor ons kwam het te laat. Ik hoop zo op dat ene appje: ‘hé, mijn relatie is uit.’ Dan antwoord ik: ‘Wat rot voor je.’ En hij weer: ‘Nee joh, ik heb hier zelf voor gekozen.’ En dan ik: ‘Zullen we weer eens koffiedrinken?</p>]]></description>
      <guid>https://www.volkskrant.nl/volkskrant-magazine/ik-werd-gek-ik-had-helemaal-geen-behoefte-aan-dit-soort-affectie~bbc7ad32/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[‘We begrepen: als je af en toe met een ander vrijt, doet dat geen afbreuk aan de relatie’]]></title>
      <description><![CDATA[<p>‘Toen ik 15 was leerde ik op een internationaal gay chatplatform een man kennen die negen jaar ouder was dan ik. Hij woonde in Delft en ik in Drunen. Hoewel ik chatte met jongens over de hele wereld, was ik nog nooit in mijn eentje Brabant uit geweest. Dus toen hij op een dag zei, kom eens langs, was ik nerveuzer voor de lange treinreis en de overstap in Breda dan voor onze ontmoeting. Heel anders dan in de maanden ervoor kon het niet zijn, dacht ik. We waren geen vreemden voor elkaar; per Skype hadden we bijna al onze intieme gedachten verkend. Het zou wel goed komen, dacht ik optimistisch. Ik koesterde geen verwachtingen of verlangen, eerder nieuwsgierigheid. Ik zag in hem een mentor en een vriend, iemand die me tijdens het videobellen had geleerd onbevangen over mijn emoties te praten en anderen vragen te stellen zonder oordeel. En als ik al een vage hoop had dat er iets meer in zat dan vriendschap, dan was dat het enige waar ik niet met hem over praatte, iets vaags en vormeloos wat weggestopt zat tussen de alledaagse beslommeringen van school en thuis. De stadsgrens over lukte me prima, maar een leeftijdsverschil van 15 en 24 was onoverbrugbaar. In Delft gebeurde niks bijzonders, we kookten samen en pakten het gesprek op waar we eerder gebleven waren. Aan het eind van de middag kroop ik nog even tegen hem aan, wat fijn was. Maar terug in de trein was ik alweer verdwaald in het zoveelste fantasy-deel van Het Rad des Tijds dat ik in die jaren verslond. In de maanden erop bleven we elkaar zien. Hij zocht me thuis op en viel meteen bij mijn ouders in de smaak. Daten hebben we het nooit genoemd, hij bleef gewoon een vriend, ook toen zijn relatie stopte. Na twee jaar gingen we samen naar een concert, ik zou eigenlijk met mijn vader gaan, maar die stond zijn kaartje groothartig af. Dat was de avond dat ik verliefd werd. De avond dat hij voor het eerst bleef slapen. Ineens ontvlamde er iets en wilde ik dat hij mijn vriendje zou worden. Toen hij na een korte aarzeling toegaf, gingen we al vrij snel samenwonen. Achteraf was het natuurlijk nogal onhandig om me zo jong al vast te leggen in een monogame relatie. Hij had groot gelijk dat hij niet meteen toegaf. Als je 17 bent, valt er nog veel te ontdekken op seksueel en relationeel vlak. Hoewel de relatie diepgeworteld was in grote vriendschap en het ons steeds lukte de openheid waarmee alles begonnen was vast te houden, werd ik een paar jaar later toch verliefd op een goede vriend van me. Logisch, zou je zeggen, dit was te verwachten bij een jongen met zo weinig ervaring, maar op dat moment zorgde het voor veel verwarring. Ik had er nooit eerder bij stilgestaan dat dit kon gebeuren. Een crush op een ander betekende misschien wel het einde van onze relatie, want verliefd word je natuurlijk niet zomaar. Dat betekent dat je dus niet meer van elkaar houdt. En toch wist ik zeker dat stoppen niet de oplossing was. Want ik hield nog wel van hem. Ik was gelukkig, we hadden het goed samen, ik miste niets. Hoe kon ik dan toch zomaar verliefd worden op een ander? Voorzichtig verkenden we samen dit onbekende terrein. Nieuwe vragen slopen onze relatie binnen. Vragen als: wat vind je belangrijker, seksuele vrijheid of stabiliteit? Intimiteit of nieuwsgierigheid? En zijn deze tegenstellingen op de een of andere manier misschien toch met elkaar te verenigen? Welke waarden laat je je leven domineren, en zijn die waarden absoluut of veranderen die met de jaren, zoals je zelf ook verandert? Al pratend formuleerden we onze behoeften en wensen, eerst aarzelend, later steeds zekerder. Eén ding stond vast: ik wilde mijn relatie niet kwijt. De ene man verruilen voor de ander was niet de oplossing. De kans was groot dat ik dan een paar jaar later weer voor eenzelfde soort dilemma zou staan en dan vervolgens elke vijf, tien jaar de ene relatie zou afbreken en de ander beginnen. Ik was verliefd maar dat stond los van mijn liefde voor mijn vriend. Tegelijk was het iets wat, als ik er gehoor aan gaf, grote consequenties had voor ons beiden. Ik moest iets met deze alles absorberende verliefdheid. Maar wat? Op een of andere manier raakten onze gesprekken aan de kern van onze relatie, die immers ooit was begonnen met vrijuit praten over intimiteit en verwachtingen. Wij beschikten als het ware al over het idioom dat nodig is om zonder oordeel te communiceren, dat maakte het makkelijker. Ik zei dat ik zeker wist dat mijn verliefdheid niets te maken had met een gebrek aan iets. Het deed zich voor, en misschien had ik daar helemaal geen reden voor nodig. Wel wilde ik graag uitzoeken wat dat ‘het’ dan precies was. En mijn vriend snapte dat. Niet omdat hij bang was mij kwijt te raken, maar omdat hij mij zelf had geleerd dat elkaar iets gunnen een essentieel onderdeel is van liefde. Als twee partners ben je deelgenoot van elkaars leven, maar je hebt er geen zeggenschap over. We begrepen: als je af en toe met een ander vrijt, doet dat geen afbreuk aan de relatie. De vriend op wie ik verliefd was, ben ik dus gewoon blijven zien. Nog steeds spreken we met onregelmatige tussenpozen af, daar zijn geen regels voor. Mijn vriend permitteert zich dezelfde vrijheid, en het grote voordeel van de gaywereld is dat niemand raar opkijkt van zo’n open relatie. Al is het ons, anders dan veel anderen, niet te doen om seks alleen. Eerder om een rekkelijke vriendschapsband. De twee werelden, die met elkaar en met anderen, raken elkaar slechts af en toe. We houden elkaar op de hoogte, maar details delen we meestal niet. Ook al zijn we vorig jaar getrouwd, het kan natuurlijk altijd gebeuren dat een van ons iemand tegenkomt met wie hij liever verder gaat. Het klinkt misschien raar, maar mocht dat het geval zijn, dan zou ik hem daarin nooit tegenhouden. Hij is niet van mij, we delen voor onbepaalde tijd ons leven samen. Ik zie dat voorlopig niet veranderen. Ik kijk uit naar vanavond, naar straks, als hij thuiskomt van een werkreisje. Ik heb hem gemist deze week.’</p>]]></description>
      <guid>https://www.volkskrant.nl/volkskrant-magazine/we-begrepen-als-je-af-en-toe-met-een-ander-vrijt-doet-dat-geen-afbreuk-aan-de-relatie~b7f4af58/</guid>
      <pubDate>Thu, 30 Oct 2025 00:00:00 +0100</pubDate>
    </item>
    <item>
      <title><![CDATA[‘Al mijn vliegschaamte verdween toen ik bijna elk weekend met een tas vol dildo’s en vibrators naar Stuttgart vloog’]]></title>
      <description><![CDATA[<p>Milou (38): ‘Die zomer ging ik alleen op fietsvakantie. Mijn vriend zou later komen, maar nog voor ik vertrok, besloten we dat het beter was als ik dat jaar in mijn eentje zou gaan. Een relatie kan soms voelen als een vissenkom. Op een gegeven moment weet je niet beter dan dat je samen een stel bent en lijkt iedere twijfel daarover bij voorbaat in de kiem (te worden) gesmoord. ‘Mijn plan was om naar de Bodensee te fietsen en daarna verder oostwaarts in de richting van Salzburg, maar ik was zulke lange tochten niet gewend en de hele reis hield ik er rekening mee dat ik het niet zou halen. Tot ik op een warme middag ineens dat enorme meer aan mijn voeten zag liggen. Verrukt daalde ik de heuvel af en ik vond een naaktstrandje, deed snel mijn fietspakje uit en nam een duik. De dagen erop sloeg het weer om. Verregend en in mineur boekte ik een kamer in een troosteloze jeugdherberg en hing mijn tent in een hoek te drogen. ‘Herken je dat, appte ik een goede vriend, dat je ineens eenzaam bent, in je eentje op reis? Mijn leven thuis leek heel ver weg en toen ik even later voor het eerst in tien jaar een Tinderprofiel aanmaakte, voelde dat niet eens als bedrog. Ik was in mijn eentje in een ander land, waar een andere taal werd gesproken en zwom gewoon voor even de vissenkom uit. De besluiten die ik hier nam – of ik rechts zou afslaan of links, of ik zelf mijn fietstas zou repareren of op zoek zou gaan naar een fietsenmaker, of ik me zorgen moest maken over de pijn in mijn knie – nam ik zonder overleg en dat voelde goed. Ik was niet op zoek naar seks, ik was op zoek naar wat leukigheid en zette de deur op een kier. ‘Ich bin auf / im Urlaub schreef ik op mijn profiel, en de man die reageerde deed dat met het juiste voorzetsel. In Urlaub. Zijn woorden klonken heel gewoon, zonder geflirt, en toen we die avond afspraken had ik geen enkel plan. In mijn regenbroek en sandalen met waterdichte sokken aten we pizza op een bankje aan de rand van het meer. Een man die kleiner was dan hij op de foto leek, met een heel open blik. Ik dacht: dit doe ik toch maar, honderden kilometers fietsen om pizza te gaan eten met een goedlachse man. Ik was vrij als ik wilde. ‘Mijn vriend was als man niet beklemmend, maar onze relatie was dat wel. Het voelde goed even alleen maar trouw aan mezelf te kunnen zijn. We praatten lang en toen het ging regenen, dronken we bier in een café. Daarna liep hij met me mee naar mijn fiets en vervolgens liep ik met de fiets aan mijn hand mee naar zijn motor. Op een plein, onder het gele licht van een dönertent met het tweekoppige personeel als supporters, hebben we gezoend. Mijn handen gleden onder zijn jas, over zijn stevige armen, gespierd door het vele klimmen dat hij deed. Ik voelde zijn handen over mijn heupen en mijn borsten en toen hij even later condooms ging kopen, fietste ik naar mijn hotel en dacht na over hoe ik hem mijn eenpersoonskamer zou kunnen binnensmokkelen. ‘Het raakte me hoe ook hij totaal onvoorbereid was geweest op het verloop van deze avond. Toen het houten ledikant te veel kraakte, legden we het matras op de grond. Ik ging naakt boven op hem zitten, wat mijn hele lichaam zichtbaar maakte. En nog los van hoe schaamteloos lekker het was met hem, was het zo lekker om te weten wat ik wilde. Die nacht is hij blijven slapen en de nacht erop kwam hij terug, we hebben een bergwandeling gemaakt, gepraat over onze levens. Hij nodigde me uit bij hem thuis en op weg naar de trein fietste ik langs Hunkemöller voor een zwart kanten lingeriesetje – al bleek later dat hij mijn billen mooier vond in mijn joggingbroek. En toen ik na een aantal dagen weer zin kreeg om verder te fietsen en de trein nam naar het startpunt, zong het de hele tijd door mijn hoofd: Ich liebe dich, ich liebe dich nicht, een oude Duitse schlager. ‘Vlak voor ik terug naar huis zou gaan, wilde ik de musea van München nog zien. Zal ik naar je toe komen, vroeg hij en boekte een hotel. Het werden vijf verrukkelijke, roezige dagen. Soms ging ik er in mijn eentje op uit en bleef hij nog even liggen, soms deden we dingen met zijn tweeën. Hij kende de plekken waar we goed konden eten, alles was even zinnelijk en het hele hotelpersoneel genoot mee van de glans op onze gezichten wanneer we ’s ochtends onze kamer uit liepen. Maar aan het einde van die vijf dagen wachtte Nederland en mijn gedeelde leven. Al die tijd hield ik vol dat mijn eigenlijke leven nog steeds de vissenkom van mijn tienjarige relatie was – tegen beter weten in natuurlijk. Want wat we eigenlijk al wisten toen ik vertrok, werd ons duidelijk zodra ik een voet over de drempel zette: de afstand in tijd en ruimte had de stroefheid tussen ons verscherpt en ik verhuisde nog diezelfde week. ‘Mijn hele GroenLinks-vliegschaamte verdween toen ik vervolgens bijna ieder weekend met een tas vol dildo’s en vibrators naar Stuttgart vloog. Maar tijdens een gezamenlijke herfstvakantie in Italië werd me duidelijk: dit wil ik niet, met een man in een huisje en dan rekening moeten houden met zijn gewoonten. Hij wilde ’s ochtends koffie met een croissant en ik yoghurt met muesli. Er ontstonden, kortom, kleine ergernissen die horen bij relaties en geleidelijk gleed er een schaduw over ons heen. ‘Toen we met oud en nieuw bij hem thuis wat zaten te zappen voor de tv en mijn meegebrachte oliebollen aten, wist ik dat dit de laatste keer was. Een relatie verbreken is ingrijpend. Het hebben van een relatie ook. Er valt voor mij zoveel meer te beleven wanneer niemand iets van je verwacht. Nu, sinds drie jaar, is mijn leven een wonderlijke reis langs allerlei avonturen met vaak fantastische mannen en vrouwen. Ik ontdek van alles over liefde en seksualiteit en voel me onbekommerd. De mooie gespierde Duitser, de pizza en het juiste voorzetsel waren daarvan onbetwistbaar het begin.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/al-mijn-vliegschaamte-verdween-toen-ik-bijna-elk-weekend-met-een-tas-vol-dildo-s-en-vibrators-naar-stuttgart-vloog~bc266917/</guid>
      <pubDate>Thu, 23 Oct 2025 00:00:00 +0200</pubDate>
    </item>
    <item>
      <title><![CDATA[‘Mijn lichaam was ziek, maar in zijn omhelzing voelde ik begeerte in plaats van medelijden’]]></title>
      <description><![CDATA[<p>‘Van iedereen die ik die middag had kunnen bellen, belde ik hem: de getrouwde man die 22 jaar ouder was dan ik en met wie ik al jaren een rommelige, geheime relatie had. ‘Ze denken dat het niet goed is’, zei ik. ‘Ik heb misschien wel kanker.’ De hele dag waren er scans gemaakt, er was een biopt afgenomen. En nu was het zo goed als zeker dat ik borstkanker had. Mijn wereld stond al op zijn kop door de scheiding waar ik middenin zat, ik had uitgekeken naar het einde van dit hele proces, naar het nieuwe huis voor mij en mijn zoon. En ineens kwam alles tot stilstand. Hij reageerde geschokt en lief, maar zei meteen: je hebt nu iemand nodig die met je meegaat naar alle ziekenhuisbezoeken en dat kan ik niet zijn. En dat begreep ik, want wat wij samen hadden, had niet eens een naam. Ik was verliefd, we hadden veel gescharreld, maar ik had nog nooit langer dan een paar uur met hem doorgebracht. De diagnose maakte ruw een eind aan de hoop dat we, met mijn scheiding in zicht, de tijd zouden hebben om uit te zoeken wat we voelden voor elkaar. Vanaf nu was de toekomst steeds de volgende uitslag. ‘Ga maar naar huis’, zei hij, ‘ik kom straks bij je langs.’ Die middag hield hij me stevig vast, minutenlang. Ik voelde zijn armen om mijn romp, mijn hoofd tegen zijn borst. Ik dacht: mijn zieke lichaam is alleen nog interessant voor chirurgen en andere artsen. Anderen die mij aanraken doen dat om te troosten, niet meer omdat ik aantrekkelijk word gevonden. Ik wantrouwde zijn stevige greep en genoot ervan. We keken elkaar aan. Hoe nu verder? Hij ging niet mee naar de onderzoeken, maar haalde me na afloop wel elke keer op. Meermaals zat hij tijdens de chemokuren hele dagdelen naast me. Toen de chirurg vroeg wat onze relatie was, antwoordde hij: ik ben een heel goede vriend. Rond iedere vijfde dag van de chemo krabbelde ik weer een beetje op uit de misère. Dan haalde hij me op in zijn Mercedes. Het was warm, die zomer van 2022. Op een dag kregen we tijdens een ritje ineens zin om te gaan zwemmen. Hij reed naar een meertje, we hingen onze kleren op aan een boomtak en hij liep voor me uit het water in. Een zeker gevoel voor fatsoen had ons er altijd van weerhouden een hotelkamer te boeken. Telkens als het verder dreigde te gaan dan uitgebreid knuffelen en voezelen, lieten we elkaar weer los. Nu zag ik hem voor het eerst helemaal naakt. Hij was een mooie man van 63 jaar. Ik bleef staan en keek. Hij draaide zich om: kom je? Die dagen was ik emotioneler dan voor mijn ziekte, niet langer de überzelfstandige vrouw die alles per se zelf wilde doen. Misschien was het die kwetsbaarheid die ook hem zachter en toegankelijker maakte. Want eenmaal in het water bleek de erotiek die ik dacht in het ziekenhuis achter te hebben gelaten, niet verdwenen. Mijn lichaam was ziek, het chemomutsje op mijn hoofd was daarvan het zichtbare bewijs, maar toen hij me omhelsde voelde ik geen medelijden maar begeerte. Hij was naar me toe gezwommen. Zijn voeten stonden stevig op de bodem, ik hing in zijn armen. Zijn vingers raakten de borst met de tumor aan en hij vroeg: doet het pijn? Drie jaar later herinner ik me nog de golfjes in het water die van onze lichamen maakten en de gonzende insecten om ons hoofd. Het was niet alsof de kanker er niet meer was – die was er wel. Wreed genoeg om de amputatie van mijn borst noodzakelijk te maken, maar niet zo wreed om mij alle lichamelijk genot te ontnemen. Euforisch droogde ik me daarna af met het hemd dat hij me gaf. Onderweg naar de auto durfde ik zomaar zijn hand te pakken en hij liet dat toe. Mijn ziekte had hem een duidelijke rol gegeven, leek het. Een rol waarbij hij zich prettig voelde. En ook al zou die rol naar alle waarschijnlijkheid tijdelijk zijn, in de weken die volgden was hij er bij iedere tegenslag. Telkens als ik wilde opgeven, zei hij: doe het dan voor ons. En natuurlijk beet ik dan door. Na de laatste chemobehandeling zei de arts: ga nog even wat leuks doen voor de operatie, rust uit, je krijgt het nog zwaar genoeg. Mijn lief opperde Schiermonnikoog en somde van alles op wat daar te doen was. Dan gaan we samen, dacht ik, maar dat hield hij af. ‘Als we daaraan beginnen, krijgen we gesodemieter. Dat kan ik thuis niet verkopen.’ ‘Ik hou wel van gesodemieter’, sputterde ik tegen. Ik dacht: we zijn er zo vaak van uitgegaan dat iets onhaalbaar was, maar kijk ons nu eens. Ik huurde een huisje op Schier en hij kwam, met de allereerste boot van zeven uur. Hij belde: ik sta voor je deur. In mijn pyjama deed ik open. We hadden meteen naar bed kunnen gaan, maar kozen voor een warme omhelzing en dronken koffie in het gehuurde huisje. Na een strandwandeling wilde hij de sauna in en daar hadden we voor het allereerst seks, zoals echte stellen seks hebben. We kwamen los van onze levens op een plek waar niemand ons kende, tijd speelde geen rol. Tot hij aan het begin van de avond toch op zijn horloge keek en zei: over een half uur vertrekt de laatste boot. En op dat moment wist ik zeker dat hij die boot niet zou missen. Ik bracht hem naar de bus, meegaan tot aan de haven kon ik niet opbrengen. Nog voor ik terug bij het huisje was, begon ik te huilen. Op tafel stonden de koffiekopjes nog van die ochtend, op de vloer lagen zandsporen. Hij was niet gebleven, wat ik wel had gewild. Al die valse hoop, het was beter als het nu klaar was met wat er tussen ons speelde. De operatie zou ik alleen doen, dat kon ik. Vlak voor de narcose, toen iemand me vroeg aan een mooi moment te denken, dacht ik aan deze laatste dag met hem. Het klopte wat hij de chirurg had gezegd, hij was een heel, heel goede vriend.’</p>]]></description>
      <guid>https://www.volkskrant.nl/volkskrant-magazine/mijn-lichaam-was-ziek-maar-in-zijn-omhelzing-voelde-ik-begeerte-in-plaats-van-medelijden~be7b4628/</guid>
      <pubDate>Thu, 16 Oct 2025 00:00:00 +0200</pubDate>
    </item>
    <item>
      <title><![CDATA[‘Net op tijd stelde ik de vraag die ons leven een duwtje zou geven: mag ik je kerstboom even zien?’]]></title>
      <description><![CDATA[<p>‘Ze zag eruit als geen ander. Strakke kaaklijn, donker haar, lichte ogen. Intimiderend voor sommigen maar niet voor mij, want wij kenden elkaar, we waren ex-klasgenoten. We begroetten elkaar met een knuffel. Ze had een lunchtentje uitgezocht waar ze wel vaker kwam. En toen ik me tegen het eind van de middag realiseerde dat ik die vrijdag de kinderen niet hoefde op te halen, vroeg ik: heb je nog zin in een wijntje? Genoeg te vertellen, dit was de eerste keer dat we elkaar zagen sinds de middelbare school, waar ik de braverik was en zij het voorlijke, veel langere meisje met hakken en make-up. Ik volgde de lessen, zij was een spijbelaar. Onze werelden liepen parallel maar overlapten elkaar niet. Van de zes meiden in de klas had ik er met vier gezoend en daar zat zij niet bij. Ze interesseerde me gewoon niet. Maar na onze scheidingen zaten we ineens allebei op hetzelfde datingplatform. Ik had op Instagram gezien dat ze marathons liep. Dat asportieve meisje, de traagste bij gymnastiek, was ineens de snelste geworden. Ik was haar zelfs bij het hardlopen eens tegengekomen op de Erasmusbrug in Rotterdam, toen hadden we gezwaaid, al wist ze dat niet meer. Hoe bevalt jou het online daten, wilden we van elkaar weten. Wat ging er mis in jouw jarenlange relatie, hoe is het voor jou om weer alleen te zijn, ah, dat meen je, bij mij ging het net iets anders, maar ik snap je. En de kinderen, ja, de kinderen, hoe doen jullie dat. Ook al hadden we op school nauwelijks contact, het was net of het ene feit dat we zes jaar in hetzelfde klaslokaal hadden doorgebracht, genoeg was om het aftastende kennismaken te kunnen overslaan. De keer erop gingen we ’s avonds uit eten. Haar yogalegging had ze verruild voor een zwarte bloes. Maar nog altijd waren we de niet-bevriende kennissen van de middelbare school. Geïnteresseerd zolang het moment dat onze paden elkaar kruisten duurde. Zo zag ik dat graag en zij ook. Zonder verwachtingen bijpraten, bij elkaar inchecken, herinneringen ophalen, maar ook: hoe nu verder na vijftien jaar relatie en het hebben van een gezin? Zoals dat gaat in tijden van persoonlijke crises, waren we allebei na onze scheiding veel gaan lezen, ik over het stoïcisme en zij over het boeddhisme, twee eeuwenoude zienswijzen die flink wat raakvlakken bleken te hebben. Beide wijzen op het belang van loslaten van alles wat buiten je macht ligt, in dat streven vonden we elkaar. Aan het einde van de avond – dat was dus nadat ik haar van top tot teen in me had opgenomen terwijl ze het restaurant doorliep, iets waar ze me pas veel later op wees – liep ik mee naar haar deelscooter en gaven we elkaar een knuffel. Daarna veranderde iets. We maakten een nieuwe afspraak voor over drie weken, ze stuurde een app: ligt het aan mij of is drie weken heel lang? We noemden de derde afspraak geen reünie maar een date, waarmee verwachtingen en hoop onze prille vriendschap binnenslopen, met in de ganzenpas erachteraan: onzekerheid en angst iets kwijt te raken wat er nog niet was. Iemand ontmoeten onder het motto van reünie is comfortabel, nu leek er ineens iets op het spel te staan. Als deze derde afspraak een teleurstelling zou worden, was ik even ver als ik nu was, een alleenstaande man op datingpad, en had ik dus niks verloren. Toch voelde dat anders. De vrijblijvendheid was weg toen ik haar meenam naar de ijsbaan op het dak van de Bijenkorf. Eerst het ongemakkelijke wachten bij de klantenservice waar we niet meteen geholpen werden. Toen boven op dat dak waar Mariah Carey door de speakers schalde, we schaatsten wat rondjes onder de sfeerlampjes, we keken uit over onze geliefde stad, de eerste selfies werden gemaakt en ineens werd ik nerveus. Was dit dan het moment dat we gingen zoenen? De mierzoete omgeving keerde zich tegen me, lag dit niet al te zeer voor de hand, zoenen op de ijsbaan? Onder een kerstboom met het gezicht op de skyline van Rotterdam en een glas glühwein? En nu ik toch aan het overdenken was geslagen: liep ik niet sowieso te hard van stapel? Even later stapten we het sprookje uit, het schel verlichte trappenhuis van het warenhuis in. Die kans heb ik dus gemist, concludeerde ik spijtig. Sukkel. Ze stelde voor nog wat te eten bij haar om de hoek, maar daar kende ze iedereen en van meer dan een onhandig botsen van knieën kwam het niet. Met de pest in mijn lijf begon ik me er al mee te verzoenen dat er vandaag geen vervolg in zat, en dat terwijl ze in januari drie maanden op reis zou gaan. Net op tijd stelde ik de vraag die ons leven een duwtje zou geven: mag ik je kerstboom even zien? En bij haar thuis, niet onder de boom, maar in de veel minder romantische hal bij de kapstok, kwam, Love Actually-waardig, toch de zoen. Er zat begeerte in, maar ook voorzichtigheid. Dat laatste, zo heb ik dat althans ervaren, uit naam van de zes losjes gedeelde jaren – een ex-klasgenoot is niet zomaar iemand, daarmee ben je tot in je wortels verbonden. Die gelaagdheid van elkaar kennen en ook weer niet, van weten en nog meer willen weten, bleek de geschikte basis voor een onmiddellijk vertrouwen. Ze vertrok naar Bali en India, we hielden dagelijks contact en haar laatste maand Italië viel toevallig net samen met het weekend Rome dat ik al eerder voor mezelf had geboekt. Ik stapte de taxi uit op een druk plein, keek om me heen en daar stond ze, gebruind, stralend. Heel even was het onwennig, daarna durfden we zonder remmingen alles te laten stromen. Op de dag dat ik weer weg zou gaan, zei ze: heb je al ingecheckt? Ze bleef maar aandringen, tot ik geïrriteerd raakte en zij zei: ‘maar ik wil zeker weten dat ik naast je kan zitten’. Haar geplande reis onderbrak ze om met mij mee terug te gaan. ‘Ik ga met jou mee, ik laat je niet meer gaan.’ We zijn nu drie jaar verder, ze ontroert me nog iedere dag en iedere avond vertellen we elkaar één reden voor onze liefde. Kleine zomaar-dingen, die opgeteld het allergrootste zijn.’</p>]]></description>
      <guid>https://www.volkskrant.nl/volkskrant-magazine/net-op-tijd-stelde-ik-de-vraag-die-ons-leven-een-duwtje-zou-geven-mag-ik-je-kerstboom-even-zien~bf668b13/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[‘Voor het eerst van mijn leven had ik seks zonder nadenken’]]></title>
      <description><![CDATA[<p>‘Ik was ruim twee jaar samen met mijn vriendin en had een fijne relatie, toen ik op een dag – niet in het nachtleven, maar tijdens mijn werk – een vrouw ontmoette die me aankeek en zei: er zit iets in jou wat ik heel spannend vind, laten we dat samen uitzoeken. Haar woorden waren zo indringend dat ik ze me nu, jaren later, nog letterlijk herinner. Toen had ik geen idee waar ze het over had, nu wel. Mijn blik, mijn gebaren moeten haar iets hebben verteld wat ik zelf niet kon zeggen en niet eens wist. Wat ik uitlegde als een versierpoging, was in feite de herkenning van mijn latente interesse voor kink. ‘Ze nodigde me uit en de seks die we hadden was een stuk ruiger dan de seks die ik kende met mijn vriendin. Ze daagde me uit, ik reageerde daarop, en al stoeiend, duwend en trekkend namen we afwisselend de leiding. Op zich allemaal misschien niet eens zo opzienbarend, een jonge vrouw die wat experimenteert, maar wat de allergrootste indruk maakte, was het extatische geluk dat ik voelde na afloop. Een ongelofelijk diep, van rust vervuld geluk. Wat was dit? Ik vertelde het mijn vriendin, maar wezenlijk uitleggen wat ik had meegemaakt lukte niet. Hoe zou ze kunnen begrijpen dat mijn lichaam pijn aan genot koppelt en dat het resultaat een immense vredigheid is? ‘Ik besloot wat er gebeurd was te parkeren, dit verder uitzoeken zou ons alleen maar van elkaar vervreemden. En seks is maar zo’n klein onderdeel van een relatie, hield ik me voor. Maar de herinnering bleef me plagen. Als een ballon die je tevergeefs onder water duwt, popte bijvoorbeeld een keer toen ik wat zat te schrijven, de zin ‘ik wil je vastbinden met je polsen boven je hoofd’ op. Heel geheimzinnig vond ik dat, maar zolang mijn verlangen verpakt bleef als tekst kon het weinig kwaad. Een paar keer nog bracht ik mijn ontdekking, ongedefinieerd en verwarrend als die nog steeds was, bij mijn vriendin ter sprake, maar ik kon haar niet inspireren. En als ik googelde op kink, schoot het ook niet op, dan stuitte ik op sites met platte tips over zwepen en ‘10 dingen die je kunt zeggen om iemand te vernederen’. Wacht even, dacht ik, is mijn inzicht niet wat voorbarig, gebaseerd immers op één enkele ervaring? ‘Toen covid kwam was het niet moeilijk te kiezen voor het comfort van een stabiele relatie. Pas vijf jaar later, toen het stroever begon te lopen tussen ons en we onze relatie openden, kwam mijn onderzoek alsnog op gang. Op een avond hadden mijn vriendin en ik allebei een date. Ter voorbereiding stonden we naast elkaar in de badkamer en schoren onze benen. We wensten elkaar veel plezier, wetend dat mijn seksueel plezier er voortaan heel anders zou uitzien dan het hare. ‘Het was winter en donker. Om stipt half acht belde ik aan bij een twee-onder-een-kapwoning in een buitenwijk. De deur werd van binnen opengedraaid en ik zag een lange vrouw. Zelfverzekerd, is de eerste typering die me nu achteraf te binnen schiet. Van tevoren vroeg ik me af of we zouden zoenen, wat we zouden doen. Maar oog in oog met haar vroeg ik me niks meer af. Ze trok me naar binnen en we zoenden in de hal naast de voordeur. Daarna een kleine pauze met een glas wijn om mijn hartslag een beetje tot bedaren te brengen. Ik verwachtte van mijn sokken te worden geblazen, dat ik me redelijk bij haar zou kunnen laten gaan. Ik wist dat we zouden experimenteren met pijn, en was benieuwd hoe mijn lichaam daarop zou reageren. Maar wat er gebeurde was meer dan de krachtmetingen en het duwen bij die andere vrouw: voor het eerst van mijn leven had ik seks zonder nadenken. ‘Het is moeilijk uitleggen welke sensaties ik precies ervoer. Met het zuiver beschrijven van wat ze deed, wat we deden, hoe ze me domineerde, dat ik dacht: hé zo makkelijk gaat dat niet en tegendruk bood, hoe ze me voorzichtig inwijdde met stokslagen en verschillende soorten zwepen, doe ik die avond geen recht. Ik weet niet eens meer of we twee of vier uur bezig zijn geweest. Niet omdat dit inmiddels alweer bijna een jaar geleden is, maar omdat het zich afspeelde als in een roes. Wat bleef hangen, was de ultieme vrijheid, het ontbreken van een wil, het vertrouwen in haar en weer die absurde kalmte toen we na afloop nog wat dronken en snackjes aten. Op weg naar haar toe had ik nog nagedacht over hoe ik een goede indruk kon maken, maar binnen deed niets er meer toe, de wereld bestond niet meer. Alles om me heen verdween, het deed er niet toe of ik rare geluidjes maakte, er was alleen het gelukzalige gevoel op te gaan in het niets en alles. ‘Ja, ik heb dus een brein dat pijn aan genot koppelt. En toen ik thuiskwam na die keer, dacht ik: ik ben verpest. Ik kan niet meer terug. Als dit bestaat wil ik hier meer van, werkelijk alles ontdekken. Maar verwarrend bleef het ook: Was dit wel normaal? Had ik soms een of ander trauma? Waarom anders wilde ik andere mensen pijn doen en wilde ik dat zij mij pijn deden? Op mijn kont en dijen verschenen de volgende dag reusachtige bloeduitstortingen. De keer erop, een maand later, werd het zelfs zo bont dat het leek of ik was aangereden door een bus. We schrokken allebei. ‘Ik begon nog meer te lezen, anderen te spreken met soortgelijke interesses, en toen mijn relatie officieel uit was verdween toch nog het laatste restje terughoudendheid en ongemak. Ik hoefde me niet langer schuldig te voelen, het was of iemand me een leeg velletje papier gaf met de mededeling: ga maar lekker kleuren, leef je uit, wat het ook is waar je blij van wordt. Ik mocht opnieuw beginnen. Met de vrouw van de date heb ik inmiddels een relatie, wat de kink nog intenser maakt. Soms loop ik door de supermarkt en denk ik: de mensen zouden eens moeten weten hoe blauw mijn benen onder deze nette broek zijn. We zijn monsters, gniffelen we, maar dit alles moet eruit. Ik ben veranderd, mijn vrienden zeggen: we zijn blij voor je. Ze zien hoe goed het me doet dat ik mijn plek heb gevonden. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/voor-het-eerst-van-mijn-leven-had-ik-seks-zonder-nadenken~bcfc3518f/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[‘In de jungle was zij vaak mijn enige gezelschap, grote kans dat ik verliefdheid verwarde met vreugde’]]></title>
      <description><![CDATA[<p>‘Ze kwam uit Lima, was ongeveer 1 meter 65, had een lichtbruine huidskleur en een grote glimlach. Bij de eerste kennismaking in de jungle van Peru was ik vooral heel enthousiast dat ze versterking kwam bieden in de dierenopvang. Het was midden in de coronatijd, half december 2020. Alle buitenlandse vrijwilligers hadden zich laten repatriëren en ik had mijn leeftijdgenoten behoorlijk gemist. We raakten niet uitgepraat. Over haar leven en over het mijne. Ze zei dat ze op vrouwen viel en vroeg hoe dat bij mij zat, en ik vertelde dat ik vrouwen nooit had uitgesloten maar dat ik tot dan toe alleen verliefd was geweest op mannen. Samen verzorgden we de apen en vogels, samen lagen we ’s avonds op bed en keken Friends. Mijn been raakte het hare en ik voelde heel kort een plezierige tinteling. Ik vroeg me af of zij die ook gevoeld had. Zou ik het nog eens doen? En nu expres? Hoeveel minuten zouden er dan tussen dat aanraken moeten zitten om haar te kunnen laten denken dat ook de tweede keer per ongeluk was? Ik wachtte even en toen waagde ik het erop. En weer, onmiskenbaar, die kleine tinteling. De dagen erop verliepen als altijd, we richtten ons op de aapjes en schildpadden en ’s avonds speelden we kaartspelletjes en keken series als de gebrekkige wifi het toeliet. Het leek of ik verliefd aan het worden was, maar ik durfde niet op mijn gevoel te vertrouwen. In de afzondering van de jungle was zij vaak mijn enige gezelschap, grote kans dat ik verliefdheid verwarde met vreugde. We werkten de hele dag samen en ’s avonds kookten we met zijn tweeën, en toen het oud en nieuw werd danste ik bij het kampvuur en keek zij toe. Het was al ver over twaalven, bijna iedereen was al naar bed, de hele avond hadden we met het Nederlandse gezin dat de opvang runde om het vuur gezeten en nu waren alleen wij nog over, samen met een andere medewerker. Hij stond op om naar de wc te gaan. En toen zoende ik haar. Zomaar ineens, zonder plan, maar ook zonder spoor van schuchterheid. Ik zoende gewoon en zij zoende terug. Toen ze even later voor me uit liep over het donkere smalle pad naar het gebouw waar onze kamers waren, legde ik mijn hand op haar schouder. Ze stond stil, draaide zich om en we zoenden opnieuw. Onze hoofdlampen, de sterren en de maan lichtten ons bij. Ik had geen ervaring met vrouwen en zo’n move als dit was nieuw voor mij. Maar iets wat me zo vrolijk maakte, kon niet verkeerd zijn. Als ik de dateverhalen van vriendinnen hoorde, of ze hun crush wel of niet meteen moesten appen en wanneer dan wel, was ik altijd blij dat ik daar verschoond van bleef. Ik zoende wel met jongens, maar dan gaf ik ze meestal een verzonnen telefoonnummer om er weer vanaf te zijn. Om te zeggen dat op die oudejaarsavond het beeld dat ik had van mezelf en van mijn toekomst 180 graden kantelde, zou nogal overdreven zijn. Ik herinner me vooral de blijdschap over wat zo plots en ongecompliceerd had kunnen ontstaan. De volgende ochtend was ik vrij en sliep ik uit. Toen ik opstond, was ze al aan het werk. Door mijn luiheid had ik de kans even alleen met haar te kunnen zijn laten glippen. Maar later die dag kwam dat moment alsnog, toen we met zijn tweeën door alle kleuren groen naar een ziek aapje liepen. ‘Mijn zoen was niet zomaar een dronken kus hoor, ik had dit eigenlijk al veel eerder willen doen’, zei ik. Ze leek opgelucht. Maar plannen maakten we niet. We spraken niet over later, na coronatijd. Ik vertelde familie en vrienden door de telefoon dat we gezoend hadden, maar ik zei niet: jongens, ik val op vrouwen. Ik vertelde ze altijd over alles wat ik meemaakte, dus dit ook. En toen zij en ik een paar weken later een boottochtje maakten over een meer, vroeg ik haar: wil je mijn vriendin zijn? We hadden intussen onze bedden tegen elkaar geschoven, waren altijd samen, mijn voorstel haar mijn vriendin te noemen leek logisch, want dat was ze  eigenlijk al. Zij was wel een beetje verbaasd en terughoudend: ‘Je vriendin, wat bedoel je? Voor nu, voor later, voor altijd?’ ‘Voor zolang het leuk is.’ Van een begrip als ‘altijd’ kon ik me geen voorstelling bij maken. ‘Voor altijd’ kan toch nooit meer zijn dan een fantasie, een wens hooguit? Hoe zou je dat iemand kunnen beloven als je nooit zeker weet of je je daaraan kunt houden? Nog drie maanden zijn we bij de dieren gebleven, toen konden we weer reizen. We gingen naar haar ouderlijk huis in Lima, waar ik met corona in quarantaine op haar kamer heb gebivakkeerd voor ik weer terugging naar Nederland. Bij het afscheid beloofden we contact te houden, al kende ik mezelf als een slechte whatsapper, daar waarschuwde ik haar voor. Mijn moeder gaf ons weinig kans van slagen. ‘Hoezo?’, vroeg ik en dacht: we zien gewoon wel. In de maanden erop ontdekten we hoe belangrijk het in een langeafstandsrelatie is om juist kleine dingen te delen, wat je die dag eet, bijvoorbeeld, welke films je kijkt. En achteraf denk ik dat het uit de weg gaan van beladen vragen ons heeft gered. Wanneer je nooit verder dan een paar dagen vooruitkijkt, is er geen reden je zorgen te maken. Bovendien: zoveel was er nou ook weer niet veranderd, de afstand weerhield ons er niet van gewoon lekker door te praten met lange spraakmemo’s en telefoongesprekken. Mijn bezoekjes aan Lima en haar bezoekjes aan Nederland wisselden elkaar af. Nu heeft ze sinds drie weken een partnervisum en woont ze definitief bij mij. Ik moet me soms even realiseren dat emigreren voor haar ook het achterlaten van haar geboortegrond en familie betekent, dan moet ik mijn enthousiasme even temperen. Maar verder gaat alles vanzelf. Ik vind het leuk om te denken dat dit liefde is.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/in-de-jungle-was-zij-vaak-mijn-enige-gezelschap-grote-kans-dat-ik-verliefdheid-verwarde-met-vreugde~b8b55467/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[‘De seks is met elke man anders, maar de ervaring vloeit over in de andere relaties, alle drie beïnvloeden ze elkaar’]]></title>
      <description><![CDATA[<p>‘Toen ik na jarenlang huwelijk verliefd werd op een ander, keken mijn man en ik elkaar aan. Wat moesten we doen? Opbreken, of de scherven lijmen en verder gaan? Die beslissende avond herinner ik me nog precies. De kinderen lagen op bed, het was een uur of negen, we zaten met zijn tweeën op de bank. Mijn man, die zelf ook het een en ander op zijn kerfstok bleek te hebben, begon: ‘Tja, ik kan je natuurlijk verbieden deze man nog vaker te zien, maar eerlijk gezegd geloof ik daar niet in. Jij bent zo verliefd, dus zelfs als je zou willen, zou je je niet aan die afspraak kunnen houden.’ Een paar dagen eerder was het allemaal uitgekomen, we hadden gehuild, geruzied. Het schenden van elkaars vertrouwen leek het failliet van onze relatie. Mijn gevoel was heel sterk, het was zomaar ineens gebeurd en nu leek het of ik niet meer terug kon. Mijn man en ik praten altijd veel. Wij hebben het uren over, ik noem maar wat, de intuïtieve afkeer van sommigen tegen vreemdelingen. Op een beschouwende manier, met afstand. Conflicten gaat hij niet uit de weg. Dus het was niet om me te paaien dat hij vervolgens zei: ‘We moeten maar even kijken hoe het werkt als je hem wel gewoon blijft zien, maar dan in alle openheid.’ Ik viel stil. Zo-even waren we nog in de veronderstelling dat we als stel gefaald hadden omdat we een afspraak, die van monogamie, niet nagekomen waren. En nu stelde hij voor die afspraak gewoon te herzien. We hadden ons er niet aan kunnen houden, maar hielden nog steeds veel van elkaar, dus werd het tijd om het een en ander bij te stellen. Wat een geweldige redenering. Niet meer dan een paar zinnen hadden de basis van onze relatie vernieuwd en nu stonden we na twintig jaar ineens aan de vooravond van een ander tijdperk. Even moest ik dit tot me laten doordringen. Zijn perspectief vond ik zeer aantrekkelijk. Mijn schuldgevoel verdween, net als de pijn van het dreigende afscheid. Ik was opgelucht nu het ineens weer over mogelijkheden kon gaan. We keken elkaar opnieuw aan, dit keer zonder berouw en pijn. Konden we dit aan? Samen verder zonder de strakke normen van de monogamie die we onszelf gewoontegetrouw, cultuurgetrouw, hadden opgelegd toen we als 18-jarigen verkering kregen, maar die ons ook al die jaren een duidelijk kader hadden geboden? De relatie met die tweede man hield geen stand, en het was mijn echtgenoot die een arm om me heen sloeg op momenten dat ik het moeilijk had. Tien jaar ging voorbij, zonder dat een van beiden aanspraak maakte op onze nieuwverworven rechten. We praten er minder vaak over, maar het besef bleef. En op een of andere manier maakte het idee dat je niet van elkaar bent maar wel bij elkaar hoort, de liefde sterker. En toen ontmoette ik via via een leuke vent, met wie ik een keer koffie dronk. Hij was iemand die alle tijd van de wereld had en met twee klussen per maand genoeg verdiende om rond te komen, een man die niet hield van urenlang bomen en intellectuele gesprekken, maar wel van huiselijkheid,  samen zijn en toastjes Franse kaas. Toen ik na de eerste koffiedate thuiskwam zei ik tegen mijn man: ‘De volgende keer ga ik bij hem eten.’ En mijn man vroeg: ‘Ga je hem dan nog eens zien?’ ‘Ja’, antwoordde ik, ‘sta jij er nog steeds hetzelfde in?’ ‘Natuurlijk’, antwoordde hij. ‘Veel plezier.’ En na een zoen vol op de mond bij de deur na het etentje begon de tweede relatie. We zien elkaar nu een paar keer per week. Ik wil hier graag vertellen hoe geweldig het is om mezelf ineens verdubbeld te zien. Al die afslagen in je leven die je niet neemt, vormen je net zo zeer als de paden die je wel kiest. Met mijn tweede liefde herzie ik als het ware sommige van mijn vroegere besluiten. Hij is totaal anders dan mijn man, en ik merk dat ik van alles leuk vind waarvan ik eerder dacht: niks voor mij. Ik kende mezelf als de pittige vrouw die gelukkig getrouwd is, die de kinderen buiten wil laten opgroeien, die vroeger veel gereisd heeft. Ik ben ook een vrouw die veel discussies heeft met haar man – die door hem nooit als ruzie worden ervaren, maar door mij soms wel. Kortom: het beeld dat ik had van wie ik was, stond wel zo’n beetje vast. Maar door het contact met de andere man ontdekte ik dat ik van rust en kalmte houd, van crackers met brie en van een ijsje eten in een lunchroom in een winkelcentrum. Dat ik ook best goed gedij bij truttigheid en toch wel van de Randstad kan houden. Soms zegt hij: zullen we ijscoupe advocaat eten? Of:  ik moet even de was ophangen, blijf jij maar lekker zitten, wil je nog een glaasje wijn? In een leven met een baan en kinderen, waarin voortdurend beroep op me gedaan wordt, geeft me dit geweldig veel kalmte. Dat vertel ik dus allemaal graag. En ook dat ik sinds een tijdje nog een derde man heb leren kennen, met wie ik ook een relatie heb. Het is allemaal waar. Maar het gevaar is dat ik daarmee een beeld schep van mezelf als rupsje-nooit-genoeg, als egocentrisch wezen. Terwijl de echte essentie voor mij een heel andere is: het inzicht dat romantische liefde, net als liefde voor kinderen, onuitputtelijk is. De seks is bijvoorbeeld met elke man anders, maar de ervaring vloeit over in de andere relaties, alle drie beïnvloeden en irrigeren ze elkaar. Doe dat maar met Jasper, zegt mijn man grappend als ik zijn arm pak op straat. Die tweede en derde man zijn er niet om een leegte te vullen of om me gelukkig te doen voelen – geluk heeft met dit alles niet zo veel te maken. De euforie zit hem veel meer in de ontdekking dat het voor alle betrokkenen bevredigender is wanneer liefde niet wordt ingeperkt door monogamie. Het is fijner surfen op de oceaan dan in een aquarium.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/de-seks-is-met-elke-man-anders-maar-de-ervaring-vloeit-over-in-de-andere-relaties-alle-drie-beinvloeden-ze-elkaar~ba072e4b/</guid>
      <pubDate>Thu, 18 Sep 2025 00:00:00 +0200</pubDate>
    </item>
  </channel>
</rss>
