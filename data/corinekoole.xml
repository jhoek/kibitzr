<?xml version="1.0" encoding="utf-16"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Ik was als zijn moeder van wie hij zich moest ontdoen om eindelijk echte vrijheid te kunnen vinden’]]></title>
      <description><![CDATA[<p>Tosca (47): ‘Toen ik 23 was, dacht ik de liefde van mijn leven te hebben gevonden. Hij was lang en blond, muzikant en twee jaar ouder dan ik. Het was het jaar 2000 en ik was helemaal in de ban van Simone de Beauvoir en haar levenskunst. Iedere dag moest een bewuste keuze zijn voor elkaar, wij zouden elkaar nooit begrenzen met conventies. We kozen voor samenwonen, maar dan wel met twee huiskamers, en als we wilden mochten we best met anderen zoenen en naar bed. ‘Deze man keek tot in mijn ziel, zo voelde het. Hij merkte iedere beweging in mijn gezicht op, en interpreteerde en toetste die. Als we ’s avonds thuiskwamen van een concert, zetten we nog een muziekje op en dansten we uren door. Die energieke betrokkenheid verbond ons, anderen prezen ons om onze blijvende verliefdheid, het maakte ons trots. Ik wist zeker dat dit voor altijd zou zijn, en de dag dat onze dochter werd geboren bestendigde die overtuiging. Dat ik de kostwinner was, al jong een baan had gevonden en hij als muzikant bleef freewheelen en niks verdiende, kon me niet schelen. We woonden op onze eigen woonboot en hadden niet veel nodig, hadden wekelijks lange gesprekken en bleven tot het allerlaatst elkaars spiegel. ‘Tot hij me op een dag aankeek en zei: ik zie je niet meer, wat is er toch? Hij begon af te spreken met een andere vrouw en na de eerste date zei hij: ik ga hiermee door. Onze open relatie betekende tot dan toe ‘af en toe eens een ander’, niet een ander permanent ernaast. Ik schrok. Er volgde een ingewikkelde periode waarin hij uiteindelijk voor mij koos, maar toen ik ontdekte dat hij bij haar een vensterbank aan het timmeren was en hun relatie dus gewoon doorging, appte ik hem de klassieke woorden die het einde van al zo veel relaties voor ons hadden ingeluid: ik moet met je praten, kom nu naar huis, het is over. ‘Toen hij binnenkwam wilde hij me omhelzen, maar ik deinsde terug. Plotsklaps was al mijn liefde verdwenen. Ik ben daar nog steeds verbaasd over, hoe er kennelijk een soort luik kan opengaan, waardoor alle warmte, niet een deel ervan, ook niet beetje bij beetje, maar met bakken tegelijk naar buiten gutst. Jarenlang was ik idolaat van hem geweest, nu voelde ik alleen nog afkeer. ‘In de weken en maanden erop groeide het besef dat ik de intense dynamiek tussen ons al die jaren had verward met liefde. Ik zag ineens heel helder hoe ik hem in een gouden kooi had gezet met een strik eromheen. Mijn financiële ondersteuning leek misschien genereus, maar daarmee nam ik hem zijn vrijheid juist af. Hij had mij nodig, de keuzemogelijkheden van De Beauvoir waren een farce, want in werkelijkheid kon hij geen kant op. Ik was als zijn moeder van wie hij zich moest ontdoen om eindelijk echte vrijheid te kunnen vinden, en net als alle moeders was ik niet boos maar verdrietig over zijn vertrek en maakte ik me iedere ochtend als ik wakker werd zorgen: waar is hij, redt hij het wel zonder mij? Tegelijk brak er een nieuwe tijd aan waarin ik als nieuwe single werd teruggeworpen naar de tijd dat ik 20 was. Maar kon ik mijn inschattingsvermogen nog wel vertrouwen, nu bleek dat ik mij de liefde zo lang had verbeeld? ‘En toen ontmoette ik op een jarentachtigfeestje een andere man. Iemand die ik nooit uit een catalogus zou hebben gekozen, maar met wie alles heel fijn is. Deze nieuwe man is noch gefixeerd op mij, noch uit het lood te slaan. We zoenden op de dansvloer, spraken opnieuw en opnieuw af. Uit gewoonte en omdat ik het losjes wilde houden, stelde ik voor ook anderen te blijven daten. Dat vond hij niks. Zo zei hij dat: ik vind het niks. Mijn ex zou daar oeverloos over hebben gedelibereerd, maar voor hem was dit antwoord afdoende. ‘En toen ik toch een keer met een ander zoende, zei hij: wat fijn dat je me dit vertelt, al vind ik het niet leuk. Daarmee was de kous af. Hij maakte geen ruzie, twijfelde niet openlijk aan de houdbaarheid van onze verhouding, begon geen lange gesprekken over hoe dit in de toekomst te voorkomen. Hij maakte van iets zwaars iets lichts. ‘Nu raak ik steeds meer gehecht aan hem en toch vind ik het spannend om dit een relatie te noemen. Is liefde zonder hevige passie wel echte liefde? Het is niet dat deze man gevoelens uit de weg gaat, het is meer dat hij het niet nodig vindt om wat wij hebben te definiëren. Het is goed zoals het is. Toen ik laatst naar een concert ging van mijn favoriete zangeres, zei hij: ‘Zal ik meegaan of wil je liever met een vriendin of alleen? Alles is goed’. En toen hij er stond, genoot hij vooral van hoe ik genoot. Zomaar, zonder aandacht op te eisen. ‘Het is voor het eerst dat ik zoveel zuurstof in een relatie vind, ik was gewend geobjectiveerd te worden met woorden als: jij bent zo lekker, zo mooi. Maar deze nieuwe man smacht niet naar me. Hij zegt: ik vind het fijn dat je er bent, wat eigenlijk beter voelt. Dat gejubel van mijn ex ging natuurlijk niet alleen over mij, maar ook over hemzelf, over een man die smacht. Het klinkt misschien flauw, maar toch: hij wilde graag die smachtende man zijn, dat was het beeld dat hij van zichzelf had gecreëerd, en ik hielp hem dat beeld in te kleuren. ‘Het heeft iets merkwaardigs, deze nieuwe liefde die zo kalm is. Ik vertrouwde het niet en begon me na een aantal maanden te misdragen door  te drinken en mijn afspraken niet na te komen, ik werd als het ware mijn ex en hij werd mij. Toen heb ik het uitgemaakt, tot ik niet veel later inzag dat ik niets liever wil dan een liefde zonder gedoe, ook al is het dan wennen. Ik maak kennis met een nieuwe vorm van passie: die van toewijding, van op tijd komen, van mij de ruimte gunnen als ik bijvoorbeeld haast heb en zonder irritatie zeggen: fiets jij maar vast door, ik kom er wel aan.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-was-als-zijn-moeder-van-wie-hij-zich-moest-ontdoen-om-eindelijk-echte-vrijheid-te-kunnen-vinden~bca999f2e/</guid>
      <pubDate>do, 26 sep 2024 00:00:00 +0200</pubDate>
    </item>
    <item>
      <title><![CDATA[‘Hoe word je samen vader en moeder als je elkaar nog niet eens kent?’]]></title>
      <description><![CDATA[<p>Doris (36): ‘Wij denken dat Dave iets voor jou is, zei een vriendin eind 2020 tegen me. Dave was zo’n naam die al een tijdje rondzong. Hij en een vriend van hem kwamen op dezelfde feestjes als ik, alleen net op andere keren, zodat ik hem nog nooit had gezien. Dave en Hector, ik had er een vaag beeld bij. Nieuwsgierig gemaakt door de verhalen, besloot ik hem een berichtje te sturen. Hij reageerde meteen. Nieuwjaarsborrel? schreef hij. ‘Op 2 januari zocht ik hem op in zijn werkplaats, een oude loods. Het eerste wat ik dacht was: wat is hij klein, het tweede: hij is niet wetenschappelijk geschoold, en het derde: wat heeft-ie bijzondere ogen, in de vorm van twee groene druppels. De ogen wonnen. Nog dezelfde avond vertelde ik hem details over mijn onprettige jeugd die ik nooit eerder had verteld op een eerste date; op een of andere manier nodigden de vintage bank waarop we zaten, de ringen om zijn vingers die me vertelden dat hij zelf ook het een en ander had meegemaakt en de grote zware lichtbakken boven ons hoofd, me uit om mijn schouders op te halen over de indruk die ik mogelijk wilde maken. ‘Ik zette niet mijn stekels op toen hij vroeg of ik moeilijke perioden had doorgemaakt, maar ontspande juist. We dronken mescal en hadden een leuke avond. O, zei de vriendin die ons had gekoppeld toen ik de weken erop voorzichtig mijn enthousiasme deelde en vertelde dat hij mij dagelijks berichtjes stuurde en gedichtjes, dan ken je Dave nog niet. Hij is verweven met zijn werk, dat altijd op nummer één staat, dus opgelet. ‘Ik was 33 en hij was 40, hij wist inmiddels van het seksueel misbruik waarvan ik het slachtoffer was geworden en die ik met verdovende vrolijkheid succesvol de baas was geworden. Het was fijn iemand gevonden te hebben aan wie ik ook mijn lelijkheid kon tonen en met wie ik – misschien juist daardoor – onbedaarlijk plezier kon hebben. We dateten nog een keer en nog eens, een maand ging voorbij. Wat wij samen hadden, had nog geen naam, laat staan dat er enig plan werd gemaakt voor een gezamenlijke toekomst, toen ik op een dag voelde dat mijn borsten anders aanvoelden. ‘Ik ging voor de spiegel staan, het leek of ze iets gezwollen waren, een beetje zoals het was toen ik in de puberteit kwam en van die harde pijnlijke doppen onder mijn gespannen huid kreeg. Ik haalde mijn menstruatie-app erbij, het was 7 februari en mijn volgende menstruatie stond rond de 27ste gepland. Ik gebruikte al een tijdje geen voorbehoedsmiddel meer en dat was altijd goed gegaan. Op een of andere manier had ik het idee dat ik onvruchtbaar was. Ik had mijn leven lang nooit iets cadeau gekregen, hoe zou dan het grootste wonder, een kind dat groeide in mijn schoot, zomaar voor mij zijn weggelegd? ‘Maar de verandering van mijn borsten maakte me ineens toch een beetje nerveus. Een vriendin die vier maanden zwanger was, zei: ‘Trek je T-shirt eens uit’, om meteen bij de eerste aanblik lachend te roepen dat het echt raak was. Toen we samen tegen de schrik een broodje wilden halen bij de slager en ik misselijk werd van de geur van het vlees, wist ze het zeker. ‘Zie jij dat ook?’, vroeg ik Dave een paar dagen later. ‘Mijn bh past niet meer’. ‘Waar denk je aan?’, vroeg hij. ‘Misschien ben ik zwanger.’ We kenden elkaar op dat moment vijf weken. Ik kocht een paar zwangerschapstesten, die waren allemaal negatief. Tegen het eind van de maand probeerde ik het opnieuw. We spraken af dat ik het staafje op de wasmachine zou leggen in de badkamer en dan zouden we samen gaan kijken. ‘Het was overduidelijk. Alles was overduidelijk, niet alleen de twee streepjes maar ook dat we het zouden houden. Hij bekende dat hij in mij al tijdens de eerste ontmoeting de moeder van zijn kinderen zag, en ik was 33 en wilde het ook. Simpel dus, zou je zeggen. Maar hoe word je samen vader en moeder als je elkaar nog niet eens kent? ‘Meestal heb je als aanstaande ouders een ondergrond van herinneringen, van jaren vol ups en downs, een vette, voedzame laag waarin de relatie is geworteld, waardoor die tegen een stootje kan. Maar bij ons was het wortel schieten nog maar net begonnen. Ieder zuchtje was genoeg om mij, toch al niet de sterkste, noch behept met een groot zelfvertrouwen, omver te blazen. ‘Om een kind te krijgen moesten we samenwonen, er moest verbouwd, in hoog tempo werkten we gesprekken af over opvoeden en schermtijd en over wat als het afwijkingen heeft. We gingen zwanger en al, ik op mijn allerkwetsbaarst, tijdelijk bij zijn vader wonen. Het was een tegenvaller dat hij snurkte. En toen kwam er ook nog het conflict over de prullenbak. Die had ik meeverhuisd met de vuilnis er nog in. Het stonk en er zaten vliegen op en hij verweet me het gedrag van een varken. ‘Verdwenen was de humor, de relativering, de liefde, en hij raasde maar door over mijn vunzigheid. Na een uur was het weer over, maar niet bij mij, het smeulde, bevestigde mijn diepe overtuiging dat relaties gedoemd zijn in ruzies ten onder te gaan, zo verging het mijn ouders immers ook. Wat triggerde hem, wat veroorzaakte die idiote woede? Had ik me vergist? In een flits zag ik mezelf als alleenstaande moeder, misschien had mijn vriendin gelijk, waren andere dingen voor hem belangrijker dan ik. ‘Maar de bodem waar anderen jaren over doen, bouwden wij versneld op in de zwangerschap en de kraamtijd. Ik leerde dat je ruzies moet beperken tot de kern van een conflict, dat je door bijzaken te benoemen als ‘toen rolde jij met je ogen’ of ‘je zei dat zo sarcastisch’, alleen maar verder wegdrijft. Tegen alle sceptici – vriendinnen die het vrijwel zonder uitzondering bespottelijk vonden dat wij zo snel een kind kregen – kan ik na drie jaar zeggen: ja, het kan. Niemand weet wat het leven in petto heeft, beter om niet al te vastomlijnde plannen te maken. Wij hebben nooit samen op een festival gehangen, dat is jammer, maar als volwassen geliefden doen we het goed. Soms maken we ruzie. Maar de gedeelde verwondering is altijd sterker.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hoe-word-je-samen-vader-en-moeder-als-je-elkaar-nog-niet-eens-kent~b2d9631e/</guid>
      <pubDate>do, 19 sep 2024 00:00:00 +0200</pubDate>
    </item>
    <item>
      <title><![CDATA[‘Ik verloor de grote liefde nog voor die zich had voltrokken’]]></title>
      <description><![CDATA[<p>Sita (75): ‘Dit verhaal speelt zich lang geleden af, maar het is niet onopgemerkt gebleven, om Gerard Reve te citeren. Het begon in 1993, 44 was ik en hij 36. Ik gaf kunstzinnige vorming voor volwassenen, oftewel tekencursussen, en hij kwam bij mij op les. Hij was langer dan ik en met zijn donkere haar was hij iemand die opviel in mijn klas. Daar kwam bij dat hij talent had. Al snel boog ik me net iets dieper over zijn werk dan over dat van de andere zeven cursisten – ik herinner me niet meer precies de beelden die bij die herinnering horen, alleen het gevoel dat ik erbij had. Alsof na al die jaren de film zelf vervaagt en alleen de sfeer je bijblijft. ‘In de uren voorafgaand aan de cursusavond begon bij mij het verheugen, ook al wisselden we tijdens de les weinig woorden en bleef hij na afloop nooit lang hangen, want zijn vrouw verwachtte hem na de les onmiddellijk weer thuis. Zijn kinderen waren nog klein. Zelf was ik ongebonden, mijn dochter was de deur al uit en ik gunde mezelf dit plezier van een heimelijke crush. Ik deed er immers niemand kwaad mee, hij was mijn snoepje van de week, al schiet die term natuurlijk tekort en doen zulke platitudes mijn gevoel geen recht. ‘Soms keek hij me aan vanachter zijn ezel, ving ik zijn blik en lachten we even naar elkaar. De kerstvakantie was voorbij toen ik aan mezelf toegaf dat ik hem wel erg leuk vond, maar ik wilde niet in zijn huwelijk wroeten. Ga maar gauw, zei ik als ik zag dat hij wachtte tot iedereen weg was en draalde, want iedereen kende elkaar daar en ik wilde de dorpsroddels niet voeden. ‘Aan het einde van het cursusjaar gingen we met alle leerlingen een weekend naar een logeerhuis op de Veluwe. Die eerste avond dansten we en we hoefden elkaar niet aan te raken om de spanning te kunnen voelen. Maar we hebben ons niet één keer losgemaakt van de groep, ik vond dat dat niet kon. Ook al zei hij dat weekend: ‘Nou, Sita, het zal er toch een keer van moeten komen, kunnen we niet even buiten met zijn tweeën praten?’ Toen werd het zomervakantie. Ik verwachtte dat die zes weken voor wat bekoeling zouden zorgen, maar dat gebeurde niet. ‘In september meldde hij zich opnieuw aan voor mijn cursus. Ditmaal voor de helft van het aantal lessen, iets wat de leiding normaal nooit toestond, maar voor hem werd een uitzondering gemaakt. Hij bleek die zomer te zijn verhuisd naar de wijk waar ik woonde, maar naar de reden durfde ik niet te vragen. Ze hebben een huis gekocht bij mij om de hoek, laat ik het toeval noemen, dacht ik. ‘Ik worstelde met mijn gevoelens die zich noch lieten negeren noch uitspreken. Niemand heb ik iets verteld. Wat had het voor zin er met vriendinnen over te praten, wat konden ze me vertellen wat ik zelf nog niet wist? Daarbij wilde ik niet dat dit alles en niets wat er tussen ons was, bezoedeld zou worden door onbegrip van anderen. ‘Het werd winter, hij raakte overspannen en verscheen niet meer in de les. Pas in maart zag ik hem weer. Hij kwam bij mij aan de deur, onaangekondigd. Ik deed open en schrok. Zijn huid was vaal, de sprankeling in zijn ogen was verdwenen. Hij sprak moeizaam; ik vermoedde dat het met de medicijnen te maken had die hij tegen zijn depressie slikte. Kom erin, zei ik. Ik had hem van alles willen vragen, maar ik had bezoek, een zakelijk contact. Ik stelde de twee heren aan elkaar voor, even nam hij beleefd deel aan het gesprek, toen vertrok hij weer. ‘In de hal had ik hem het liefst omhelsd, maar ik wilde hem niet nog meer in verwarring brengen, en zei zacht: ‘Kom snel weer langs, dat moet je echt doen hoor.’ Even pakte ik hem bij zijn arm, bemoedigend. Ik maakte me zorgen, toch heb ik hem in de dagen erop niet gebeld. Pas tegen het einde van het cursusjaar, toen er werk moest worden geselecteerd voor de eindtentoonstelling, ben ik een avond naar hem toegegaan om tekeningen uit te zoeken. ‘Ik zat op de bank, hij op een stoel. Hij zag er beter uit dan de keer ervoor, en vertelde mij in diep vertrouwen van alles over zichzelf. Ook dat hij en zijn vrouw een open relatie hadden. Mijn hart bonsde. Dit was een duidelijke boodschap, hier had ik op gewacht. Ik hield van hem, hij hield van mij. Zo was het, geen twijfel meer mogelijk. Nu was alles duidelijk en helder. ‘Die avond hebben we nog lang gepraat. Maar verder gebeurde er niets. Ik stopte met hem aan te kijken en ging iets achterover zitten. Als ik toen op zijn uitnodiging was ingegaan, een affaire was begonnen, de derde in hun huwelijk, zou ik onderdeel zijn geworden van de gebeurtenissen in hun huis. Als hij zou zijn gescheiden, was het wat anders geweest, maar nu zou ik me afhankelijk maken van hun beider agenda en dat wilde ik niet. ‘Ik wilde niet in de wachtkamer zitten, niet op de reservebank, en al helemaal niet op de reservebank in de wachtkamer. Het was me al eens eerder overkomen, toen was ik met lege handen achtergebleven. Deze keer zou ik mezelf redden. Al die openingen die hij mij die avond bood: ik kon er niet op ingaan en zo verloor ik de grote liefde nog voor die zich had voltrokken. ‘Jaren later, rond 2003, kwam ik hem tegen toen ik in een naburige stad met mijn toenmalige vriend boodschappen deed. Ineens stonden we tegenover elkaar. Mijn hart reageerde onmiddellijk, maar ik bleef in mijn rol en de mannen gaven elkaar een hand. Het was geen gepassioneerde relatie die ik toen had. Kon hij dat aan ons zien? Mijn cursist zei tegen mijn vriend: je hebt een goede keuze gemaakt. Daarna liepen we alle drie door. Ik dacht: als hij zich nu omdraait en vraagt of ik meega, ga ik mee. Maar wij waren welgemanierde mensen, die doen zoiets niet. En zonder spijt weet ik nu, dertig jaar later: van alle relaties die ik heb gehad is deze niet-relatie, of beter, de herinnering eraan, me het dierbaarst.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-verloor-de-grote-liefde-nog-voor-die-zich-had-voltrokken~b07928d3/</guid>
      <pubDate>do, 12 sep 2024 00:00:00 +0200</pubDate>
    </item>
    <item>
      <title><![CDATA[‘Wie leert mij hoe je op meerdere plekken thuis kunt zijn, zonder te verlangen naar die ene plek waar je niet bent?’]]></title>
      <description><![CDATA[<p>‘Ik zit midden in een complex proces en ik heb geen idee waar dit zal eindigen. Het begon in september 2022. Ik was helemaal klaar met het werk dat ik deed toen ik ineens een mooi aanbod kreeg voor een unieke baan in Scandinavië. Mijn vriendin moedigde me aan de baan aan te nemen. Vier jaar zou ik wegblijven, terwijl iedereen thuis gewoon zou doorgaan met zijn leven. Dat was spannend, ik vroeg me af hoe je vrienden maakt in een deel van Europa dat nogal naar binnen is gericht. Ik twijfelde. Maar haar aanmoediging beschouwde ik als een gebaar van vertrouwen en liefde, een offer ook, want van tevoren kon ze niet weten of en in welke mate ze deel zou uitmaken van mijn leven daar. ‘Acht jaar waren we toen al samen, we hadden samengewoond, reizen gemaakt, we deelden dezelfde vrienden, kenden elkaars familie, hadden het gehad over de mogelijkheid van kinderen, al waren daar geen afspraken over gemaakt toen ik vertrok. Nee, ik doorkruiste geen gezamenlijke plannen, daar hoef ik me geen verwijten over te maken. De eerste zes weken ging ze met me mee. We voelden ons allebei verrassend thuis in dit land dat zo dicht bij de natuur staat en bespraken zelfs even de mogelijkheid dat zij hier ook zou gaan werken, dat dit ons gezamenlijke avontuur zou worden. Maar al vrij snel merkte ik dat ik er beter aan deed om hier in mijn eentje te gaan wonen. Het was of ik mezelf iets wilde bewijzen, al wist ik niet wat. ‘De angst om geen vrienden te maken bleek ongegrond. In een sauna ontmoette ik een man met een horloge, aan wie ik vroeg hoe laat het was. We raakten aan de praat en spraken af om samen te gaan sporten. En een maand later ontmoette ik een vrouw. Voor mijn vertrek hadden mijn vriendin en ik er weinig moeite mee gehad om onze relatie, soms meer, soms minder, ‘open te gooien’. Elkaar restricties opleggen paste niet bij ons. Het onderscheid tussen vriendschap en iets romantisch zagen wij als iets gradueels. Al jaren hebben we bijvoorbeeld een heel goede vriendin, met wie we beiden een hechte band hebben. Het gebeurt weleens dat we met zijn drieën op bed gaan liggen, dat mijn vriendin en ik een probleem uitpraten en zij er als derde, zonder oordeel maar vol vragen naast ligt. ‘Dus toen ik bewust op zoek ging naar iemand die ik kon leren kennen in dit nog altijd vreemde land deed ik niets verkeerds of stiekems. Maar toen ontmoette ik haar, en ze bleek de belichaming van Scandinavië: een lange blonde vlecht, blauwe ogen en vele lagen kleding tegen de kou. Ik ontving haar in mijn oude gehuurde arbeiderswoning, met als enige mooie element een designbank waarvan de kussens aan vervanging toe waren. Verder was het kaal, op een tafel en een stapel boeken na. ‘Ze ging tegenover me zitten. Gedurende de hele ontmoeting werd er bijna niet gesproken. De stilte van het land, die me zo aansprak, zat ook in haar. En ik bedoel niet dat ze een spelletje speelde; ze zweeg niet uit stuursheid of om een mysterieus te willen zijn. Die avond leerde ik dat non-verbale communicatie bij een eerste kennismaking sterker is dan praten. Ik was niet langer zenuwachtig, maar juist heel erg mezelf. ‘Twee mensen die elkaar aankijken, niet aanraken, en slechts af en toe wat woorden wisselen: dit had ik nooit eerder meegemaakt. Het was of mijn hele lichaam haar ontmoette, of mijn hele wezen de kans kreeg haar te leren kennen. Wanneer je iemand voor het eerst ontmoet, wordt het zicht op wie iemand echt is vaak ontnomen door het uitwisselen van verledens, van grappen, peilende opmerkingen. Maar als het praten stopt neemt het kijken en waarnemen het over; de communicatie verdubbelt als het ware. ‘Door de ruimte tussen de woorden te bewaren, leek het of tijd en oordelen verdwenen; ik hoefde haar niet te toetsen om haar beter te leren kennen, want waaraan had ik haar kunnen toetsen? Ik had muziek aangezet, er brandden kaarsen, en ja, soms verbraken we de stilte met zinnen die meestal niet meer dan vier woorden telden. ‘Naarmate we elkaar in de weken erna vaker gingen zien, bleek dat we ook in intellectueel opzicht veel gemeen hadden, maar het fundament is toch altijd die woordeloze verbinding gebleven. Door haar ben ik me thuis gaan voelen in een vreemd land. Ze heeft me op vele manieren laten landen, geeft inmiddels veel om me. Maar nu vraag ik me af: hoe ziet haar rol in mijn verdere leven eruit? ‘Toen ik mijn vriendin over haar vertelde, was ze niet gealarmeerd. Er zit tussen ons een onzichtbaar elastiek: soms buigen we naar elkaar toe, dan weer springt het elastiek los en springen wij mee, elk een andere kant op. En altijd komen we weer bij elkaar terug. En toch, nu mijn band met de Scandinavische steeds intiemer wordt, worstel ik eerder meer dan minder met de lange afstand. ‘Ik zocht naar iemand die me grond onder de voeten zou geven, maar wie leert mij hoe je op meerdere plekken tegelijk thuis kunt zijn, zonder te verlangen naar die ene plek waar je niet bent? Ik word heen en weer bewogen tussen het leven dat ik kan hebben en dat wat ik niet kan hebben, en zoek helderheid. Maar hoe zacht de landing ook leek, ik voel me terug stuiteren, de onzekerheid in. ‘Je zou terecht kunnen zeggen dat ik deze ingewikkelde situatie over mezelf heb afgeroepen, of dat ik zelfzuchtig ben. Had ik er beter aan gedaan geen contact met andere vrouwen te zoeken? Maar wat is liefde waard als je je beslissingen laat afhangen van de angst elkaar kwijt te raken? Ik raak steeds meer betrokken bij het leven van de andere vrouw, maar een relatie mag ik dit niet noemen. ‘Moet ik kiezen? Geen van de twee vrouwen vraagt dat van mij. En toch zegt een stem dat dit precies is wat ik moet doen. Een stem sterker dan ikzelf, sterker dan zij, iets wat beter dan wij alle drie denkt te weten wat liefde is en hoe dat hoort te zijn, dwingt mij een onmogelijke keuze te maken en verandert, nu al, nog voor de keuze is gemaakt, grote rijkdom in intense verwarring.</p>]]></description>
      <guid>https://www.volkskrant.nl/volkskrant-magazine/wie-leert-mij-hoe-je-op-meerdere-plekken-thuis-kunt-zijn-zonder-te-verlangen-naar-die-ene-plek-waar-je-niet-bent~b9c2c2fba/</guid>
      <pubDate>do, 5 sep 2024 00:00:00 +0200</pubDate>
    </item>
    <item>
      <title><![CDATA[‘Het kwam me plotseling voor alsof deze affaire me vanzelfsprekend toekwam. Alsof avontuur een recht is’]]></title>
      <description><![CDATA[<p>Rosa (40): ‘In de zomer van 2022 zat ik op een bankje aan de rivier onder een wilgenboom te wachten op een man die ik kende via werk. Ik was aan het lunchen met mijn moeder en mijn vriend, toen ik ineens een appje kreeg en mij onmiddellijk met een smoes uit de voeten maakte en me naar deze plek haastte. ‘Het was een van de eerste keren dat hij en ik privé afspraken, de dag ervoor waren we in een intens gesprek over werk verwikkeld geraakt. Ik had mijn hand op zijn hand gelegd, wat een logisch gebaar leek, want hoe intiem kan het zijn als een ander net zo begeesterd over je vak is als jijzelf. Toen hij plotseling weg moest, zei hij betekenisvol: ‘We zijn nog niet klaar, ik app je snel’ en allebei wisten we dat de volgende ontmoeting van heel andere aard zou zijn. ‘Hij had al eerder toespelingen gemaakt op verliefdheid, maar ik had zijn woorden niet op eenzelfde manier beantwoord. Ze voelden heerlijk, maar verkeerd. Ik was al achttien jaar trouw aan mijn vriend. Zelf had deze collega een jong gezin met een baby van acht maanden. ‘En toch twijfelde ik geen seconde toen hij mij appte of ik naar het bankje aan het water wilde komen en verzon, met een routine die me verraste, een leugen voor mijn vriend en moeder. ‘Het was mooi weer. Ik luisterde naar het ruisen van de wilg, verwachtte dat hij van links zou komen, maar ineens zag ik hem aanfietsen van de andere kant. Nog voor hij was afgestapt keek hij me stralend aan. Ik stond niet op, zoals normaal wanneer je een bekende ontmoet. Je staat op, loopt naar iemand toe en begroet hem. ‘Ik bleef zitten, bang dat onze gezichten te snel dichtbij elkaar zouden komen. Maar toen hij naast me plaats nam, pakte hij zonder mijn reactie af te wachten mijn hoofd vast en drukte zijn mond op die van mij. De zon scheen, het water schitterde, de schaduw van de wilgenboom was weldadig. ‘Alles ging ineens zo snel. Nerveus merkte ik op dat hij breder en langer was dan mijn man. Waar ik bij mijn vriend precies wist waar ik mijn handen moest laten, en hoe zijn lippen voelden, was bij hem alles zo nieuw dat ik niet eens kon uitmaken of ik het zoenen lekker vond of niet. Het was vooral heel anders. Ik maande hem rustiger aan te doen, kon hij me niet eerst op mijn wang of in mijn nek kussen? ‘Het duizelde me, mijn hoofd was een warrige kluwen en niet langer in staat verbanden te leggen die hout sneden. Ik was hiernaartoe gekomen, ik wist wat er zou gaan gebeuren, maar nu huiverde ik en deinsde terug. Niet omdat ik dit niet wilde, en ook niet omdat ik me schaamde. ‘Verliefdheid en begeerte maken egoïstisch, ik hoefde mezelf niet te overtuigen dat het het niet meer dan vanzelfsprekend is als je na achttien jaar monogamie eens wilt uitproberen hoe het is met een ander. Ik deed het gewoon. Zoals je in koud water springt en er eerst een rilling door je heen gaat, en je je vervolgens verfrist voelt. ‘Ik had het zoenen nog willen uitstellen, maar toen ik eenmaal ‘door’ was, was zijn aanraking aangenaam omhullend. Het kwam me plotseling voor of deze man mij vanzelfsprekend toekwam. Alsof avontuur een recht is. ‘Ik had mijn moeder en mijn vriend bedrogen, op weg naar deze plek aan het water was het nog geweest of een zachte kracht mij terug duwde naar de lunchplek waar zij waarschijnlijk nog steeds zaten, zich misschien wel zorgen maakten over mijn hoofdpijn, maar de kracht van het nieuwe, het onbekende, het vrije was sterker. ‘Nieuwsgierigheid laat zich niet onderdrukken. En natuurlijk moest dit een keer gebeuren. En wilde ik ook niet heel graag dat tintelende gesprek voortzetten, nog meer ervaren hoe erotiserend praten is wanneer je door exact dezelfde details geraakt wordt? ‘Het zoenen voelde vreemd omdat het anders was dan het zoenen dat ik kende, en omdat het zo rap gebeurde. Dat hele gretige dat hij had benadrukte op een of andere manier het stoute en stiekeme van deze afspraak, waardoor het iets onbedoeld groezeligs kreeg. Met het aanraken verschoof het zwaartepunt van het intellectuele en sensitieve naar het seksuele. Praten is van de geest, zoenen corrumpeert. ‘Ik zei nog: ik heb hier moeite mee. Dan moet je het niet doen, zei hij eenvoudig en vrolijk. Maar waar ik eerst nog kon denken: ik hoef niet zo nodig, en er toen ik zijn lippen voelde nog steeds terughoudend was, wilde ik al heel snel dat het niet meer stopte. Daarvoor was het veel te fijn. ‘De behoefte dichtbij te zijn werd almaar sterker, voor velen waarschijnlijk geen verrassing, maar ik liet me erdoor overrompelen. En er was nog iets wat alle twijfel deed vervliegen, namelijk dat ik onmiddellijk wist – en ja, het was een weten, niet voelen, of denken, zelfs geen goedpraten – ik wist dat dit moment op geen enkele manier iets te maken had met de man met wie ik al achttien jaar een monogame relatie had. ‘Er wordt gezegd dat het hebben van een affaire wijst op een tekortkoming binnen je relatie, maar zo ervaar ik dat niet. Ik zoende met de een en was verbonden met de ander, twee emoties die los van elkaar stonden. Alsof ik een theorie toetste en ongeldig had verklaard en zonder ballast verder op onderzoek kon uitgaan. ‘Al die jaren had ik nooit ook maar naar een ander gekeken, en nu kuste ik, onwennig weliswaar, maar compleet zonder schuldgevoel met precies zo’n ander. Mijn enige, vage zorg was dat we mogelijk door voorbijgangers zouden worden gezien. ‘Die middag onder de wilg zei ik nog: ‘Rustig aan, kunnen we niet gewoon samen zijn.’  Maar in de maanden en jaren die volgden, waarin we elkaar wekelijks begonnen te zien, heb ik de wens om te vrijen nooit meer in twijfel getrokken en er altijd aan toegegeven. Ik kon er gewoon niet omheen. ‘Als vanzelf kregen we een geheime relatie, een affaire. En ik vind het nog steeds wonderlijk, hoe ‘vreemdgaan’ zo kloppend en juist kan voelen, juister dan heel veel andere dingen in mijn leven.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-kwam-me-plotseling-voor-alsof-deze-affaire-me-vanzelfsprekend-toekwam-alsof-avontuur-een-recht-is~b7dc0e99/</guid>
      <pubDate>do, 29 aug 2024 00:00:00 +0200</pubDate>
    </item>
    <item>
      <title><![CDATA[‘Al die toewijding en wellevendheid, hoe kan ik die zo verkeerd hebben geïnterpreteerd?’]]></title>
      <description><![CDATA[<p>‘Ik was al een tijdje vrijgezel toen een collega mij het nummer gaf van een squashvriend. Ik kreeg ook een foto van een lange, dunne man met blond haar en blauwe ogen, en ook al had de liefde mij tot dan toe nooit gebracht waar ik als jong meisje op had gehoopt en ik niks verwachtte van deze date, spraken we toch af. ‘Hij kwam me ophalen, we gingen schaatsen, en toen ik uithijgde op een bankje stond hij al voor mijn neus met chocolademelk. Aan het einde van de middag bracht hij me naar huis en in de auto belandden we in een ongemakkelijke afscheidsknuffel, waarbij we allebei niet leken te kunnen kiezen tussen een paar kussen naast de mond of iets intiemers. Met rode wangen van schaamte stapte ik uit, we wisselden een laatste groet uit – ‘Nou, doei doei, was gezellig’ – en met een vertraging die me verraste werd ik alsnog overspoeld door opwinding en warmte en kreeg ik spijt dat ik hem niet had gezoend. ‘Hij was enthousiast en wilde snel weer afspreken. Ik wilde dat ook. Maar, hoe zeg ik dat, hij was zo fris, zo schoon. Sommige mensen, en hij leek daar een van, zijn zo zuiver en oprecht, zo wezenlijk vrolijk, daar kan ik als eeuwige zenuwpees niet bij. Ik voel me nu eens zo en dan weer anders, mijn hoofd is een rommeltje en dat maakt me hyperzelfbewust en nerveus. De eerste keer dat hij kwam eten en ik hem in mijn kleine huis zag staan, dacht ik: dat je zo blijmoedig kunt rondhupsen. ‘Zijn onbekommerdheid en zorgzaamheid streken mijn zorgen glad. Ze accentueerden mijn onzekerheden niet, maar neutraliseerden ze. Blijf jij nog maar even hier, hoorde ik mezelf denken. En dat had ik nooit eerder zo scherp gedacht. Eerder had ik relaties geïdealiseerd, volgens het sjabloon dat ik mezelf had opgelegd. Maar waar ik voorheen een man kon afwijzen op zijn schoenen liet ik, geleid door de gewoonheid en warmte van deze man, mijn aarzeling varen. ‘Hij was weduwnaar. De vrouw met wie hij tien jaar was geweest, was vier jaar geleden overleden. In zijn huis stonden nog veel spullen van haar en als hij haar muzikaliteit loofde, keek hij zo liefdevol dat ik dacht dat ik misschien ook maar een muziekinstrument moest leren bespelen, maar zo werkt het natuurlijk niet. Hij maakte ontbijtjes voor me, zette op een avond het balkontafeltje in de huiskamer, dekte dat met een wit tafelkleed en zo deden we alsof we thuis uit eten waren. ‘Ik herinner me dat ik eens naar hem toe fietste en met een zucht dacht: wat ben ik toch ontzettend graag bij hem. Meer niet. Met mijn ex had ik ingewikkelde gesprekken over het leven, nu ontspande ik. De checklist waaraan ik tot vermoeiens toe potentiële mannen toetste, loste op zonder een enkel residu. Het was alsof ik mij voor eerst echt kon toevertrouwen aan een ander. Wat kon ik toch veel voor iemand voelen, dacht ik verrukt. ‘Hij was mijn moeder, denk ik nu achteraf weleens. Hij was de gewone, vrolijke, lieve moeder die zich belangeloos over me ontfermde, de moeder waar ik mijn leven naar heb verlangd. Was dat het? Zat daarin de mislukking  besloten? Of bedenk ik dit omdat ik alles zo graag wil begrijpen? Ik heb een paar keer tegen hem gezegd dat ik het gevoel had dat ik met mijn moeder in reservetijd was terechtgekomen toen ze haar alcoholisme de baas werd. ‘Iedereen leeft in reservetijd’, was dan zijn ondoorgrondelijke reactie en daarna werd alles even wat grijzer, alsof we niet meer pasten, en zakte ik even weg. ‘Toen kwam de dag dat hij het uitmaakte. Zonder er doekjes om te winden, op de voor hem bekende no-nonsensmanier, zei hij: ‘Ik ben mijn navigatie kwijt, ik stop ermee.’ Kort ervoor waren we bij mijn broer geweest die vader zou worden, en of hij misschien toen inzag dat wij ook die kant uitgingen als we samen zouden blijven en dat hij daarvan schrok, ik weet het niet. Hij maakte het gewoon uit, omdat het kon. ‘En zes weken later deed hij dat nog een keer. Na die eerste breuk had ik geschreven dat hij mijn leven had verrijkt, dat het leek of het leven en de liefde me geen moeite meer kostten, en dat ik hem miste. Toen  we weer samenkwamen hadden we voor het eerst een serieus gesprek over zijn overleden vrouw. Hij zei dat hij de druk voelde haar levend te houden, en het was voor hem alsof hij met een nieuwe relatie verraad pleegde. Ik zag zijn openhartigheid als een stap vooruit in onze relatie, maar ik merkte ook dat praten met mij hem niks bracht. Het verdriet zat dieper dan ik kon graven: ik raakte hem kwijt en er was geen lichtheid die dat kon camoufleren. Ik stelde nog voor samen een weekend weg te gaan, elkaars vrienden te ontmoeten, maar hij vond het  voorlopig genoeg als we elkaar een paar keer in de week zagen. ‘Op een dag vroeg ik: hoeveel procent van je hart is eigenlijk bij mij? ‘Zestig’, antwoordde hij meteen. Een week later brak hij voor de tweede keer met me, nu definitief. Ik kon niet eens huilen en trilde alleen maar. Collega’s hadden dit zien aankomen en zelfs al een nieuwe date voor me geregeld, een neef van een van hen. ‘Misschien moet je dat maar doen’, zei hij. ‘Maar ik wil gewoon met jou zijn’, antwoordde ik kinderlijk eenvoudig. ‘En nu, een half jaar later, vraag ik me nog steeds af: al die toewijding en wellevendheid, die eenvoud, die vriendelijkheid, hoe kan ik die zo verkeerd hebben geïnterpreteerd? Ik snap gewoon niet hoe er zoveel ruis verborgen kan gaan achter rust.  ‘Mag ik een knuffel?’, vroeg ik die avond voor hij wegging. Maar hij zei: ‘Ik weet niet of ik de juiste persoon ben om je te troosten.’ Ik vroeg alleen maar om een knuffel. ‘Wat de toekomst betreft: ik kom er heus wel weer bovenop. Al is het fenomeen liefde er voor mij niet bepaald begrijpelijker op geworden. Hopelijk trekken de nevelen over een tijdje op en zal blijken dat ook deze ervaring me iets heeft gebracht. Ik doe mijn best positief te blijven. Het lijkt me vreselijk om zo’n eeuwige zoeker te worden.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/al-die-toewijding-en-wellevendheid-hoe-kan-ik-die-zo-verkeerd-hebben-geinterpreteerd~bce4992b/</guid>
      <pubDate>do, 22 aug 2024 00:00:00 +0200</pubDate>
    </item>
    <item>
      <title><![CDATA[‘Acht dagen voelden als drie weken, en toch leek het bij thuiskomst veiliger haar af te doen als vakantieliefdetje’]]></title>
      <description><![CDATA[<p>‘We zagen elkaar voor het eerst op Schiphol. In een dagboek dat ik die reis naar Rusland bijhield schreef ik: ‘Eimert ontmoet, aparte naam, nooit eerder van gehoord.’ Zomaar een aantekening in een schriftje. Met zijn hoogwaterbroek en casual T-shirt maakte hij absoluut geen indruk, ik had sowieso voor niets anders aandacht dan voor de aanstaande reis door dat land dat in 2004 met zoveel mysteriën omgeven was. ‘Die ochtend was ik om 5 uur al door de vader van mijn vriendin opgehaald, we waren 29 en 28, maar vonden het behoorlijk spannend. Niet voor niets hadden we een groepsreis geboekt, lekker veilig. Maar toen we aankwamen bleek dat reisorganisatie Shoestring alleen het hotel en de shuttlebus had geregeld, verder moesten we het zelf maar uitzoeken. ‘Ik zie de Russische Irina nog staan met ons verwarde groepje van zo’n vijftien Nederlanders om zich heen. Haar mededelingen klonken zakelijk: het ontbijt was tussen 7 en 11, we logeerden op de negende verdieping in een buitenwijk, de metro reed niet vanaf 1 uur ’s nachts. Veel plezier. Maar op een of andere manier begrepen we meteen dat we zonder begeleiding onze trip meer inhoud konden geven, ik stelde voor met z’n allen naar bezienswaardigheden te gaan en ’s avonds samen te eten. Ik had reisgidsen bij me, die boden uitkomst. ‘Eimert wist als planoloog alles van het Russische metrosysteem en samen met een andere man ontcijferde hij in een paar dagen het cyrillische schrift, dat vond ik wel cool. Hij was slim, had duidelijk niemand nodig om zich op z’n gemak te voelen, koos ervoor in zijn eentje naar de Hermitage te gaan, ‘want een museum doe je alleen’, en nam ons mee naar de begraafplaats waar Chroesjtsjov, Sjostakovitsj en de vrouw van Gorbatsjov lagen. Bij het eerste ontbijt bleek hij niet van de Europese tafel te hebben opgeschept, zoals wij allemaal, maar van de Russische, en zat hij om 10 uur in de ochtend grote schnitzels naar binnen te werken. Toen vertelde hij over zijn kat Pluizerd, die oud en ziek was. Hij maakte zich zorgen. ‘Dat eigengereide vond ik leuk, en ik vond het ook leuk dat hij na een lange warme wandeling op een terras zijn schoenen uittrok en dan met zijn voeten – nog steeds in sokken gestoken – mijn voeten raakte. Eerst per ongeluk, maar al snel werd dat voetjevrijen een gewoonte, we kwamen altijd als vanzelf tegenover elkaar te zitten, dan deed hij die schoenen uit en ik ook. Nu ik eraan terugdenk, vind ik het vreemd dat ik daar nauwelijks bij stilstond. Ik benoemde niet wat ik meemaakte, ik benoemde niet dat samen lol hebben , grappen maken en elkaar terloops aanraken iets te betekenen kon hebben. ‘De reis duurde maar zeven dagen, veel te kort voor Moskou en St.-Petersburg, en in die dagen had alles eenzelfde gewicht. We dansten in een obscuur barretje, wij samen, hij net iets te uitbundig, we dronken Russisch bier en wodka, hij kwam langs op mijn kamer, ging ostentatief en jongensachtig op mijn bed liggen en toen mijn vriendin haar tanden poetste, gaf hij me snel een kus. Ik weet nog dat ze later zei: ‘Erica, hij zit onder je neus, hallo, als je er iets mee wilt doen, schiet dan op.’ ‘Wat weerhield me? Misschien zag ik het echt niet. Broeierig was ons contact niet, eerder vrolijk en licht. Ook had hij eens schamper laten weten dat hij mijn klarinet niet erg sexy vond. Andersom vond ik de scheiding in het midden van zijn haar ook niet top. En toch zochten we altijd elkaars gezelschap op, bogen ons samen over mijn reisgidsjes, zo diep dat onze hoofden elkaar raakten. Ik was opgevoed met het idee dat stellen zich vormen voor altijd, en wij zouden elkaar straks nooit meer zien. Ik denk dat dat het was. ‘Op Schiphol ontmoetten we elkaar voor het eerst en daar namen we ook weer afscheid. En waar ik zo langzamerhand wel toe was aan een stevige omhelzing en begon te beseffen dat ik tot over mijn oren verliefd aan het worden was, klonken Eimerts woorden even zakelijk als die van Irina: ‘Dahag, tot ziens! We mailen nog.’ Teleurgesteld ging ik naar mijn kamer op Uilenstede. Te laat had ik me gerealiseerd dat niet Moskou of St.-Petersburg het belangrijkste was wat ik in die acht dagen had gezien, maar hij. ‘Toen ik een dag later in mijn eentje met een flesje bier op een kleedje in het Amsterdamse Bos zat, stuurde ik hem mijn eerste sms. Niet lang daarna gaf ik toe: je bent de liefde van mijn leven. Ik ook die van hem, werd al snel duidelijk. En nog steeds vinden we elkaar op alle cruciale momenten in het leven. Ook al stelde onze eerste zoen niks voor en is romantiek nog steeds niet echt aan hem besteed. Toen we net samen waren kocht ik kaartjes voor Youp van ’t Hek. ‘Maar dat is pas over vijf maanden’, zei hij bot, ‘zijn we dan nog wel samen?’ Ik denk het wel, antwoordde ik, en ik kreeg gelijk, zijn opmerking is alweer twintig jaar geleden en ik heb nooit spijt gehad.’ ‘In 2004 stond ik aan het begin van een nieuw leven. Na mijn studie planologie was ik drie maanden naar de VS gegaan en daarna nog naar Australië, weer thuis vond ik een kamer in Amsterdam. Met meisjes was ik altijd een beetje onhandig geweest, maar ook daar leek ineens verandering in te komen. De wereld was van mij, zo voelde het. Op het moment dat de reis naar Rusland begon scharrelde ik met een collega. De keuze voor een georganiseerde reis was niet uit behoefte aan een liefdestrip. Het praktische pakket dat Shoestring bood trok me aan: ticket, hotel en trein, meer niet. Maar eenmaal aangekomen bleek dat de anderen wel op een geheel verzorgde reis hadden gerekend: de groep stond er wat verslagen bij. ‘Gelukkig was daar Erica, die haar reisgidsen tevoorschijn haalde. Op Schiphol had ik haar al een beetje bestudeerd, vanachter mijn krant. Ze zag er levendig en leuk uit, maar toen ik hoorde dat ze klarinet speelde en directeur van een basisschool wilde worden, vond ik haar ook een beetje een tutje. Ze was wel heel lief en informeerde regelmatig naar mijn kat Pluizerd, die oud en ziek en thuis was. We vulden elkaar aan: zij bedacht de uitstapjes voor de hele groep, ik de route ernaartoe. ‘Moskou bleek een joekel van een stad, grote gebouwen, grote pleinen. Poetin was net weer herkozen, het communisme was nog niet eens zo lang voorbij. Voor mij was het afvinken: de Novodevitsji-begraafplaats, de musea. Maar steeds speelde ongewild en ongemerkt dat andere erdoorheen: mijn gevoeligheid voor Erica. Als ik nu foto’s terugzie, zitten we in cafés en restaurants altijd tegenover elkaar alsof we dat zo hadden afgesproken, en al snel nam ze mijn gewoonte over om dan mijn schoenen uit te doen en raakten we elkaar onder tafel aan, zonder dat de anderen het doorhadden. ‘Op een avond zaten we in een duistere kroeg in een kelder zonder ramen, een beetje gewelfachtig. Je had Baltika-bier 1, 2, 3, 4, et cetera. Wij dronken geloof ik nummer 14. Er was een groen matje uitgelegd, bij wijze van dansvloer, maar niemand danste, behalve zij en ik. Het is wonderlijk hoe snel een verstandhouding tussen twee mensen die elkaar niet kennen kan groeien als blijkt dat je op eenzelfde golflengte zit. We dansten samen en ook al werd het geen moment erotisch of broeierig, het voelde heel spannend. Of eigenlijk: zonder spanning, alsof we voor elkaar geen moeite hoefden te doen. ‘Ik had al eerder gemerkt dat ik die hele week in topvorm was wat betreft mijn grappen: zij lachte telkens weer en er was geen moment, zoals met andere meisjes wel gebeurde, dat ze ineens stilviel omdat mijn woorden hun doel misten. Ik voelde me al goed toen ik op reis ging, maar nu werd ik een nog leukere versie van mezelf. Het was Erica die dat veroorzaakte. Ik was helemaal niet op zoek naar een vriendin, ik had nog maar net het scharrelen onder de knie, verheugde me op mijn Amsterdamse leven, maar met Erica kon ik praten, met haar voelde ik me nog beter. ‘Een beetje stoer, zoals onervaren lovers doen, sloeg ik soms een arm om haar heen en hoopte half dat ze dat zou opvatten als een grap. Na drie dagen hebben we gezoend op de gang van het hotel, een betonnen kolos, wat voelde als ‘eindelijk’. Ik beheers het jargon niet zo dat hoort bij dit soort jubelmomenten, maar moet toegeven dat dat toch wel romantisch was. Ik dacht: o jee, het gebeurt nu toch. Daar is-ie dan, de zoen, dat is fijn, ik kan dit, ik zit nu actief achter het stuur. ‘Maar een zoetgevooisde player ben ik nooit geweest en Erica draagt me nog steeds na dat toen ze later als verrassing kaartjes had gekocht voor Youp van ’t Hek, ik me bedenkelijk afvroeg of we op die datum, vijf maanden later, nog wel samen zouden zijn. Maar ook al deed ik me misschien wat onhandig voor, ik dacht toen in Rusland wel: maar wacht, is dit haar dan? Er kwam steeds een stapje bij. Dat voetjevrijen, het elkaar plagen, aan elkaar trekken, haar nagel als liefdesbeet in mijn huid, toen ze een boekje uit mijn handen trok dat ik had afgepakt, haar zorgzaamheid toen ik buikloop kreeg na het eten van Russische worst; samen gingen we zonder enige bedoeling vooraf een richting op die ik niet meer kon en ook niet wilde stoppen. ‘Acht dagen voelden als drie weken, en toch leek het bij thuiskomst veiliger en bekender haar af te doen als vakantieliefdetje. Dus zei ik, toen we afscheid namen op Schiphol, mijn voeten weer op Nederlandse bodem en mijn hoofd opeens weer bij die ene onafgemaakte scharrel: het was leuk, we mailen nog. Dat was een beetje bot. Gelukkig belden we twee dagen later alsnog en spraken af op het strand. Vanaf dat moment ging het snel. Mijn hart was er inmiddels helemaal klaar voor. Zonder te zoeken had ik haar gevonden. In 2008 zijn we getrouwd en nog steeds ben ik niet het meest romantische type, maar ik zal je eens wat zeggen: je kunt heel goed heel gelukkig zijn zonder.’</p>]]></description>
      <guid>https://www.volkskrant.nl/volkskrant-magazine/acht-dagen-voelden-als-drie-weken-en-toch-leek-het-bij-thuiskomst-veiliger-haar-af-te-doen-als-vakantieliefdetje~b3bfb4f2/</guid>
      <pubDate>do, 15 aug 2024 00:00:00 +0200</pubDate>
    </item>
    <item>
      <title><![CDATA[‘Weer aan land was er een lotsverbondenheid, sterker dan een zoen of teder gebaar voor elkaar had kunnen krijgen’]]></title>
      <description><![CDATA[<p>‘José en ik woonden in hetzelfde studentenhuis. Ik was toen 22 jaar. We hadden één keer rommelig gezoend op een avond waar drank vloeide, maar toen we op reis gingen naar Indonesië hadden we beiden geen enkele romantische intentie. Sterker, ik had gewoon een vriendin die in hetzelfde huis woonde – die trouwens al heel snel mijn brieven niet meer beantwoordde, omdat ze eerder dan ik begreep welke kant dit zou opgaan. ‘Zelf was ik vooral overweldigd door de nieuwe wereld waar ik werd ingezogen. Mijn oom was missionaris op Borneo, bij hem logeerden we in een meisjesinternaat dat in de zomermaanden leegstond. Aan het einde van een lange gang hadden we allebei een kamertje, ons toevluchtsoord na een lange dag vol indrukken, een plek ook waar we even konden ontsnappen aan de priemende blikken van zuster Aloysia en haar nonnen. Daar was na een aantal dagen al de eerste zoen, een nachtzoen die maar niet stopte, allebei gekleed in enkel een sarong. Toch gaf ik aan die kus niet meteen de betekenis die hij verdiende. ‘Wat zich telkens op de voorgrond drong, was al het nieuwe om mij heen, en het feit dat ik mijn verbazing daarover met haar kon delen. Zij was een veel ervarener reiziger dan ik, en meer dan erotiek zocht ik veiligheid bij haar. Niets van wat ik om me heen zag of hoorde paste in een bekend kader; zelfs de sigaretten die op straat werden gerookt, waren anders. ‘Tijdens een tocht met mijn oom en wat zusters voeren we over de rivier door het drukke Banjarmasin. Samen klommen we op het gloeiendhete dak van de boot, om met zijn tweeën te kunnen zijn, of beter: met zijn tweeën én alles wat we samen zagen en roken – de kinderen langs de kant, de huizen op palen, de geur van houtskool. Breed was het dakje niet. Om niet te vallen, hielden we elkaar stevig vast. Andere meisjes hadden het er vies of eng of te warm gevonden, maar José leefde juist op door alles om ons heen en wat begon als een exotisch avontuur, kreeg steeds meer schoonheid. ‘Het was 1983 en langzaam begon ik me vrijer te bewegen. Nederland bestond niet meer. Dat al het contact met het thuisland in die tijd nog steeds alleen per post ging, hielp natuurlijk. ‘In het binnenland maakten we dodenfeesten mee en ontmoetten we een pastoor die daar als een soort Indiana Jones door de oerwouden trok. We maakten kennis met kinderen die voor het eerst westerlingen zagen. In de dorpen sliepen we op houten planken en stoffige kleedjes in de huizen van het dorpshoofd. Ik kan me geen conflict herinneren. Er was geen chagrijn over ongemakken, alleen nieuwsgierigheid. Zij voelde de klamme hitte niet, maar was verrukt over de vuurvliegjes boven de huizen en de rivier. Toen we na een maand terug naar Java wilden en ik met de pastoor vliegtickets ging kopen, zei hij: maar waarom gaan jullie niet gewoon met de boot, dat is veel goedkoper. ‘Die nacht brak er een zware storm uit en vergingen op de Javazee elf schepen. Wij zaten aan boord van een gammel bootje waarvan zelfs de pastoor, nog voor de wind was opgestoken, bedenkelijk had gezegd dat de afmetingen hem een beetje tegenvielen. Drie nachten en vier dagen lagen we met zijn tweeën op 1,5 vierkante meter op de grond in de stuurhut, die net als het dek vol lag met zieke mensen. Ook José was meer dood dan levend. Ik had niks met haar overlegd, maar die hele helse, levensgevaarlijke tocht heeft ze me niet één verwijt gemaakt, en achteraf ook niet. Ik hiep de kapitein de luiken dicht te doen om het water buiten te houden, ik heb José stukjes banaan gevoerd, en waar zij tot dan toe vooral mijn steun was geweest, kon ik nu iets terugdoen. ‘Eenmaal weer aan land in Semarang was er een lotsverbondenheid, een bezegeling, sterker dan een zoen of teder gebaar voor elkaar had kunnen krijgen. Aan het einde van de loopplank wachtte ons een leven samen dat nu al veertig jaar duurt, en nog niet is afgelopen. Niet dat we dat uitspraken, want ik had thuis nog die vriendin. ‘Midden tussen de rijstvelden huurden we een paradijselijk huisje met een echt bed met een echt matras. Daar kropen we naakt in elkaars armen en vielen in een diepe slaap. Sinds die reis is que sera, sera ons motto. Ik maakte thuis mijn verkering uit en toen ze een paar jaar later tijdens mijn afstudeerfeestje fluisterde dat ze zwanger was, wisten we meteen dat we ook dit samen konden. ‘Onze zoon was de eerste van drie kinderen. En ook nu we ouder worden, leven we nog steeds van moment tot moment. Zojuist hebben we ons prachtige huis te koop gezet. Vol vertrouwen dat ook deze stap wel weer tot zal leiden tot iets wat ons samen verder brengt.’ ‘Ik was een jaar ouder dan Ton toen hij bij ons in huis kwam hospiteren: een jongen met lang blond haar en een Afghaanse jas, een snotaap uit een beschermd milieu die nog niks had meegemaakt. Maar toch kon ik als meisje uit een arbeidersgezin goed met hem overweg en toen ik zei dat ik overwoog een tweede keer naar Azië te reizen, zei hij: dan neem ik nu al het geld van mijn Zilvervloot op en ga met je mee. Hij had een oom op Kalimantan, daar konden we onze reis beginnen. ‘Eenmaal ter plekke bleek het er minder vrij dan ik op reis gewend was. We kwamen in een kloosterachtige situatie terecht waar we voortdurend werden bespied door zes nonnen. Ons onttrekken aan de heilige mis was er niet bij, want dan zouden we zijn oom in verlegenheid brengen. Maar ongemakkelijk was het wel om ineens de katholieken te representeren in een door moslims gedomineerd spanningsgebied. Beleefd strooiden we als brave kinderen hagelslag op ons brood en toen de bisschop langskwam en zuster Aloysia ‘Schiet op, de bisschop wacht’ siste, gingen we netjes bij de man op audiëntie. ‘Maar ’s avonds, in het verder verlaten meisjesinternaat waar we allebei een kamertje hadden, waren we vrij. Daar trokken we ons niks aan van het kruisbeeld boven ons bed en daagden elkaar uit. Gekleed in enkel een sarong liepen we door de lange gang. We wasten ons door met een emmertje water over ons hoofd te gooien, we luisterden naar het monotone gezang uit de minaretten en de tropische vogels buiten, we vrijden, rookten. Die aantrekkingskracht tussen ons was er al snel en had natuurlijk alles te maken met de omgeving die de bekende kaders ophief, als in een roes. Alles wat we deden, ademde tijdelijkheid en verandering, en over later bekommerden we ons niet. Hij had verkering met een meisje dat ook in ons studentenhuis woonde, maar zorgen daarover stelden we uit. ‘Ton had nog niet eerder gereisd. Ik wijdde hem in, liet hem kennismaken met de gewoonten van het land voor zover ik die kende en ik weet nog hoe opgewonden hij was toen we samen op het loeihete dak klommen van het bootje waarmee we over de rivier voeren. Uit het zicht van zijn oom de missionaris en de streng ogende zusters die maar geen hoogte van ons konden krijgen, zaten we dicht tegen elkaar aan, keken naar al het leven dat zich afspeelde aan de oever. Onze ongedefinieerde rolverdeling keerde om toen we na een lang verblijf in de binnenlanden terug wilden gaan naar Java en op zee in een afschuwelijke storm terechtkwamen. ‘Ik was doodziek, net als iedereen. Het hele dek lag volgepakt met kreunende mensen. Het schip had kunnen vergaan, maar ik was er te slecht aan toe om bang te zijn. Ton stond als een van de weinigen gewoon overeind. Hij hielp de kapitein het water buiten te houden door met zeebenen het ene luik na het andere te sluiten, hij voerde me stukjes fruit, zodat ik niet nog uitgeputter zou raken. En ik – denkende dat ik Indonesië kende als mijn broekzak, dat ik me met al mijn reiservaring een beetje Tons meerdere mocht voelen – moest me ineens helemaal aan hem toevertrouwen. ‘Zo’n heftige reis, en hij was er voor me. Toen heb ik zijn kracht en toewijding leren kennen. En later, toen zijn geschrokken ouders schreven dat het ‘dat meisje’ wel zou zijn geweest dat hem dit krankzinnige bootavontuur had aangepraat, schreef hij terug: als jullie zo over haar denken en op dat standpunt blijven, hoef je me niet van Schiphol te komen halen. En ik dacht: met deze jongen ben ik nog niet klaar. ‘Maar voor mij was het moeilijker om naar huis te gaan dan voor hem. Ton had immers nog die vriendin die op hem wachtte en het zou nog zeker twee pijnlijke maanden duren voor hij definitief voor mij koos. De betekenis van onze reis door Indonesië is bepalend gebleken voor de rest van ons leven. Het durven nemen van risico’s is eigenlijk altijd een thema gebleven, want we wisten: als de een wankelt, is de ander er om je op te vangen. ‘Que sera, sera kan twee betekenissen hebben: een bedachte zorgeloosheid, maar ook de overtuiging dat alles uiteindelijk goedkomt. Ook als het even niet goed is, weten te dealen met tegenslagen en keuzen durven maken waarvan je niet van tevoren alle gevolgen kunt overzien. ‘Ons eerste kind kwam als een verrassing, maar vol vertrouwen zijn we die zwangerschap aangegaan. Op mijn 35ste begon ik een opleiding aan de kunstacademie, ook omdat hij zei: doen! En beiden hebben we een goedbetaalde baan opgezegd en een heel nieuwe richting gegeven aan onze carrière, ik zelfs pas op mijn 63ste. ‘Die reis door Indonesië en vooral de legendarische tocht over de Javazee heeft me ervan doordrongen dat hij een man is die me altijd zal steunen. Zelfs toen we net terug waren en er korte tijd afstand tussen ons bestond omdat hij van alles moest uitzoeken met zijn vriendin, bleef ik vertrouwen op onze relatie. Want na alles wat we hadden meegemaakt, was het duidelijk dat dit iets was wat niet zomaar voorbij kon gaan.’</p>]]></description>
      <guid>https://www.volkskrant.nl/volkskrant-magazine/weer-aan-land-was-er-een-lotsverbondenheid-sterker-dan-een-zoen-of-teder-gebaar-voor-elkaar-had-kunnen-krijgen~b34bbe78/</guid>
      <pubDate>do, 8 aug 2024 00:00:00 +0200</pubDate>
    </item>
    <item>
      <title><![CDATA[‘Zonder overdrijven zou je kunnen zeggen dat we elkaar hebben gered’]]></title>
      <description><![CDATA[<p>‘Ik had een beetje genoeg van de jaarlijkse kampeervakanties met mijn jonge dochter, waarop ik elke avond bibberend naast de tent zat als zij lag te slapen. Dus toen ik een advertentie zag voor een ouder-kindzeilvakantie op de Waddenzee, gaf ik ons onmiddellijk op. Het leek me wel wat, tussen allemaal andere single ouders en hun kinderen op zee. Ik ben opgegroeid op een Waddeneiland en verheugde me op het stoere geullandschap, de geur van zout water, en zand en helmgras aan mijn blote voeten. ‘Op een vrijdagavond gooide ik onze tassen in mijn Fiat Panda en reed naar de boot. Toen ik aankwam, bleek ik een van de eersten te zijn. Een jonge blonde matroos pakte mijn bagage en zette die aan boord. Heerlijk, dat begon goed. Als alleenstaande moeder deed ik altijd alles zelf en dit kleine gebaar raakte me. Maar even later kwam de teleurstelling toen ik merkte dat ik de ouder-kindvakantie verkeerd had geïnterpreteerd. Er stapten hele gezinnen aan boord, inclusief de kapitein die ook zijn vrouw en kinderen had meegenomen. En toen die avond iedereen in elkaars armen naar de zonsondergang zat te kijken, staarde ik in mijn eentje over de zee. ‘Gelukkig was er de 26-jarige matroos met wie ik kon lachen. Hij zorgde voor lichtheid, plonsde met alle kinderen in het water en leek zich meer verwant te voelen met hen dan met de volwassenen. En toen een van de aanwezigen besloot dat één glas port op een avond wel genoeg was, kocht hij de dag erop van zijn schamele salaris zelf een fles en zette die demonstratief op tafel met de mededeling dat iedereen vooral net zo veel mocht inschenken als-ie wilde. ‘Ik was blij dat hij er was. Zes dagen op een schip met vijf gezinnen was niet ideaal. Ik woonde met mijn dochter op een boerderij en was geen groepen om me heen gewend. Nu zag en rook ik weliswaar de hele dag de zee, maar kon geen voet verzetten zonder over het speelgoed te struikelen. Dus toen we op een middag aanlegden op Terschelling, vertrouwde ik mijn dochter toe aan wat anderen, tikte de matroos op de schouder en zei: ik ga even een café opzoeken en jij gaat mee. ‘Negentien jaar jonger dan ik was hij, een gesjeesde student die tijdelijk was gaan varen om iets omhanden te hebben en geen idee had wat-ie met zijn leven aan moest. Hij 26, ik 45. Romantische intenties had ik niet. En niet alleen vanwege het leeftijdsverschil. Ik had de liefde al een tijdje opgegeven. Na een problematische relatie met mijn ex had ik wel wat gedatet, maar zonder resultaat. ‘We gingen de Oka 18 binnen, een bar op West-Terschelling, hadden een grappig verkennend gesprek en bleken uit totaal verschillende milieus te komen. Zijn vader was politieagent, ik zag als ex-kraker de politie niet bepaald als vriend. Maar we deelden een sterk gevoel voor rechtvaardigheid. De dagen erop trokken we meer naar elkaar toe en maakten plezier tijdens de afwas. ‘Eén keer hebben we snel gezoend, buiten het blikveld van de anderen, maar dat was meteen weer voorbij toen er ergens een kind uit bed viel en hij te hulp schoot. Ik schrok wel een beetje van die zoen, maar probeerde die te zien als een zomervakantiezoen, een niemendal, zoals je zomerhits hebt. Ik had me te vaak vergist in mannen om me halsoverkop in een affaire te storten. ‘Aan het einde van de zes dagen gaf ik hem een lift naar huis. Mijn Fiat Panda kon zijn grote rugzak er maar net bij hebben. Toen ik hem afzette, spraken we af dat hij een keer zou komen eten. Die avond bracht hij een doos bonbons mee. Ik kreeg geen hap door mijn keel. Het ongemakkelijke, onrustige gevoel dat telkens omhoog kroop, duwde ik weg en het zou nog een jaar duren voor we officieel verkering kregen. ‘Tegen zijn ouders had hij gezegd: ik heb nu een vrouw ontmoet, ze rookt en ze drinkt. Dan is het goed, had zijn moeder geantwoord. Maar dat hoorde ik later pas. Heel langzaam werd onze band hechter. In de dagen en later in de winters dat hij niet werkte kwam hij naar de boerderij, die steeds meer ook zijn boerderij werd. Hij nam allerlei taken over, zoals houthakken en maaien, klussen waar ik steeds meer tegenop begon te zien. Hij introduceerde de voor- en najaarsschoonmaak waarbij hij met een bezem in de nok klimt. ‘Zonder overdrijven zou je kunnen zeggen dat we elkaar hebben gered. Bij mij vond hij de moed om zijn studie alsnog af te maken en door zijn komst durfde ik mijn eeuwige solitaire bestaan op te geven. Op mijn 46ste ben ik voor het eerst in mijn leven gaan samenwonen. Ik had geen idee wat ik kon verwachten, had nog nooit met een man geleefd. Ik hoor hem nog zeggen, die keer dat ik inkopen deed voor mijn verjaardagsfeestje: ‘Laten we even de taken verdelen. Jij haalt het eten, ik de drank en dan zien we elkaar straks.’ De tranen sprongen me in de ogen. Echte liefde waarbij je alles deelt, ook de simpele boodschappen, kende ik niet. Hij en ik vullen elkaar perfect aan, binnenkort gaan we trouwen.’ ‘Het was mijn eerste zomer als matroos op de bruine vloot, aan boord van een tjalk met vakantiegangers op het IJsselmeer en de Waddenzee. Al sinds Kerst was ik stiekem gestopt met mijn studie biologie, maar dat had ik pas in mei tegen mijn ouders durven vertellen, nadat ik me met hartkloppingen bij de huisarts had gemeld. ‘Ik was zo’n Friese jongen die zijn hele jeugd met een schepnetje aan de waterkant had gestaan om salamanders, kikkers en kikkervisjes te vangen, en zo’n academische studie was daarbij vergeleken nogal taai. Nu was ik 26, ik had geen idee wat ik moest met de rest van mijn leven en het simpele werk van matroos – watertanks vullen, zeilen hijsen, wc’s schoonmaken – leek me voorlopig een verademing na alle gemiste deadlines. ‘Op de kade arriveerden de eerste gasten: een vrouw met een blond meisje. Ze keek een beetje hulpeloos, alsof ze zich afvroeg welke boot ze precies moest hebben. Het was een houding die ik later bij meer toeristen zou aantreffen, een beetje weifelend, verlegen: ik sta hier nu wel, maar hoe kom ik aan boord? Ik hielp haar met de bagage, ze zag er leuk uit. Legging, shirtje, schouderlang haar en een zonnebril. Even later bleek dat ze dacht dat het een reis voor éénoudergezinnen was, maar er waren die week alleen maar vaders en moeders en hun kinderen. Zoals de vertegenwoordiger in aardappelen en de twee bedrijfsartsen die zo op de penning waren dat toen er wijn gekocht moest worden in de supermarkt, zij één fles wel voldoende vond. Eén fles, op zestien volwassenen! ‘Nee, dan de vrijgezelle dame met het blonde dochtertje, die hield wel van een glaasje en een sigaret. Ze was slim, daar hou ik van, ze had negentien jaar voorsprong op mij en veel te vertellen. Maar op de krappe boot kreeg ze het benauwd. Vergeleken met de boerderij waar ze woonde, was de tjalk een veredeld kippenhok. ‘Op een middag tikte ze me op de schouder en zei: ik ga naar de kroeg en jij gaat mee. Lang dacht ik niet na over die uitnodiging, zoals ik in die weken eigenlijk al het denken dat verder ging dan het dek schrobben en dergelijke uit de weg ging. In de Oka 18 stonden we dicht tegen elkaar en ineens zoenden we. Maar een zoen met trompetgeschal was het niet en ik herinner me niet eens meer of zij begon of ik. Ik geloof zelfs dat zij mij een beetje afweerde. ‘Later die week hebben we nog wel op een rustige plek aan wal een beetje liggen vozen, maar mijn hoofd stond niet naar romantiek. En als je er niet voor openstaat kan de liefde nog zo in al haar glorie voor je staan, maar dan gebeurt er niets. Zo verging het mij althans. Op het schip vermaakte ik me vooral met de kinderen die ik wiertjes liet zien op het drooggevallen wad, en kreeftjes en krabbetjes. ‘Later, na die vakantie, toen ik bij haar ging eten en bonbons meenam die ze niet opat, toen ik haar regelmatig in de weekenden begon op te zoeken op de boerderij, drong pas tot mij door dat wij eigenlijk allang een relatie hadden toen ze me er concreet naar vroeg. We zaten op een avond in de auto op weg naar het station, waar ik de trein terug naar het schip zou nemen. Ze vertelde over een man die haar leuk vond en vroeg: wat is onze status nu precies? En ik antwoordde verbaasd dat we wat mij betreft verkering hadden, dat was toch zo duidelijk als wat? ‘Vanaf dat moment ging het snel. Het was toch spannend het woord verkering uit te spreken, maar tegelijk had ik nog nooit iets gezegd wat zo goed klopte. Wij hadden al zoveel gesprekken gehad samen, over mijn toekomst, haar toekomst, haar dochter, haar ex, het kon gewoon niet dat wij nu ineens verschillend dachten over wat wij samen hadden. Ons leeftijdsverschil is eigenlijk nooit ter sprake gekomen, het was alsof dat niet bestond. En nu, dertien jaar later, is daarin niets veranderd. ‘Wat ons bindt is een gedeelde moraal, een moraal die zich uit in de kleinste details van ons dagelijks leven. We hebben gezonde discussies, maar wat betreft de essentiële punten zijn we gelijkgestemd. Biologisch vlees, duurzaamheid, zorg voor de zwakkere. Ik heb altijd moeite gehad met het woord soulmate, want voor een bioloog is ‘ziel’ een ongemakkelijk begrip; waar in het menselijk lichaam zit die dan? Maar zo voelt het wel: wij zijn tot diep in de ziel verbonden. ‘Het is fijn om een vrouw te hebben die niet rijk is, maar wel genereus. Liefde, heb ik geleerd, wordt niet bepaald door één karaktereigenschap, niet één kenmerk of omstandigheid, maar door een combinatie, optelsom of hoe je het ook wilt noemen, van alles bij elkaar. Soms ligt ze hier op de bank, doet iets grappigs met haar hoofd en dan ben ik vertederd. De mooie ogen, haar lekkere figuur, de brede heupen. Aan het einde van de dag lopen we vaak samen een rondje door de tuin. Hand in hand langs de goudsbloemen, de jonge aanplant, de cherrytomaatjes en de aardbeienbedden. Bij haar vond ik de rust om mijn studie alsnog af te maken. Zij gaf me mijn zelfvertrouwen terug. Alweer heel wat jaren werk ik als eerstegraads biologiedocent en ben ik blij dat ik kan bijdragen in het onderhoud van ons kleine samengestelde gezin.’</p>]]></description>
      <guid>https://www.volkskrant.nl/volkskrant-magazine/zonder-overdrijven-zou-je-kunnen-zeggen-dat-we-elkaar-hebben-gered~bb09c0eec/</guid>
      <pubDate>do, 1 aug 2024 00:00:00 +0200</pubDate>
    </item>
    <item>
      <title><![CDATA[‘De woorden ploften bijna mijn neus en oren uit, dus ik zei: I love you. Ze antwoordde niet, maar stond zwijgend op’]]></title>
      <description><![CDATA[<p>‘Die avond in september 2014 zat ik met wat vrienden op een terras in de wijk Trastevere. Ik had de hele dag gewerkt en trok mijn das wat losser, we kletsten wat, maakten grappen, een avond als zovele. Naast ons zaten twee vrouwen. Ze spraken een taal die we niet konden thuisbrengen. Waren het Russinnen? Min of meer bij wijze van gezelschapsspel begonnen we wat te speculeren, maar toen mijn vrienden een praatje begonnen, ‘ah Olandese’, hield ik me een beetje op de achtergrond. Ik was te moe om Engels te praten en voor vrouwen was ik, twee maanden na het verbreken van mijn relatie, sowieso niet in de stemming. ‘Toch liepen we met zijn zessen door naar een andere bar. Het had de dagen ervoor geregend, midden op het terras lag een grote plas water. Suzanne en ik zaten elk aan een kant op van die typische blikkerige stoelen zoals je die overal ziet in Italië. Om ons heen was het rustig, Trastevere is een oude wijk met kleine hobbelstraatjes en op elke hoek eenzelfde soort terras. Niks nieuws. Dus dat er iets tussen ons gebeurde, had wat mij betreft niets met de omstandigheden te maken. Onze blikken kruisten elkaar en leken ons iets te willen vertellen. Ze verraste me. Ja, ze was mooi met lang blond haar en ja, ze was aantrekkelijk, maar dat was niet wat ik op dat moment voelde. In haar blik las ik vertrouwen, ik werd verliefd. Niet meteen, maar een dag later. ‘Op de voor de hand liggende complicaties die een relatie met een Nederlandse met zich mee zou brengen, wilde ik niet vooruitlopen, ik wilde gewoon weten wat die trilling tussen ons te betekenen had. Nadat ik de volgende avond met een vriendin naar de bioscoop was geweest, spoedde ik me naar Trastevere en stuurde haar een bericht: ik ben toevallig in de buurt, heb je tijd? Urenlang wachtte ik, zonder reactie. Uiteindelijk ben ik naar huis gegaan. Om 1 uur ’s nachts antwoordde ze alsnog, ze was samen met haar vriendin met twee mannen uit geweest. Niet bepaald een bemoedigend startpunt. Toch begonnen we te appen, toen ze eenmaal terug was in Nederland. Ik wilde erachter komen wie ze was, stelde vragen als: wat doe je vandaag, we wensten elkaar goedemorgen, goedenacht. Langzaam leerden we elkaar kennen. ‘We reisden een paar keer heen en weer en toen het kerstvakantie was, kwam ze opnieuw. Op de ochtend van 27 december werd ik naast haar wakker en iets zei me dat ik haar nu moest laten weten dat ik van haar hield. Ik had het de dag ervoor al willen zeggen en kon het simpelweg niet langer voor me houden, de woorden ploften bijna mijn neus en oren  uit, dus zodra ze haar ogen opendeed zei ik: I love you. Ze antwoordde niet meteen, maar stond zwijgend op en liep naar de huiskamer. De moed zakte me in de schoenen, ik schaamde me, nu had ik alles verpest. Toen liep ze naar me toe en omhelsde me. ‘Voor haar was dit niet het moment zich zo uit te spreken, maar dat betekende niet dat ze niet minstens evenveel voor mij voelde, zei ze. En in zekere zin was dit een beslissend moment in onze beginnende relatie. Want dat we verliefd op elkaar waren, dat wisten we wel. Ons probleem was de afstand, die maakte onzeker. Toen ik die grote woorden eenmaal had uitgesproken, konden we meer ontspannen. Ze nam een besluit: ze was al langer van plan een sabbatical te nemen, waarom zou ze die niet in Rome komen doorbrengen? ‘Een paar maanden later huurde ze een huis in de binnenstad. Dezelfde vriendin met wie ze eerder in Rome was geweest, bracht haar. Eerst gingen ze samen met vakantie en ik kon niet wachten tot ik haar voor mezelf had. Het wennen viel haar zwaar, maar het is gelukt. Nu, zes jaar later, is onze gezamenlijke droom in vervulling gegaan: we hebben een oude boerderij in Umbrië gekocht, die we aan het opknappen zijn. Daarnaast hebben we een appartement geschikt gemaakt voor Airbnb. Natuurlijk zijn er culturele verschillen, maar die zijn allemaal overbrugbaar. Onze twee kinderen eten tussen de middag gewoon een broodje en geen pasta, en ’s ochtends ontbijten ze met Brinta. ‘Als er moeilijke momenten zijn, verwijt ik die mezelf, de keren bijvoorbeeld dat ik veel te zwart-wit oordeel. En het afgelegen wonen maakt dat we soms meer tijd samen doorbrengen dan ideaal is voor een relatie. Naast de Airbnb, de moestuin en de olijfboomgaarden heb ik nog mijn werk als fotograaf, dat geldt niet voor haar. Soms gaat ze naar de stad of rijdt ze naar een heuvel om daar in haar eentje muziek te luisteren. Daar ben ik blij om, want ook al leef je in een idylle, tijd voor jezelf is belangrijk. Ik ben zo blij met de manier waarop zij mijn leven heeft verrijkt. Alleen had ik deze stap naar Umbrië nooit gemaakt. Tot ik haar ontmoette was alles óf licht óf donker, nu zie ik meer nuances. Ik zie het rood van de passie, het geel van vuur. En natuurlijk alle kleuren groen van de heuvels, het gras, de velden, de bomen, zover het oog reikt.’ ‘Het was september 2014. Mijn vriendin zou eigenlijk met een andere vriendin naar Rome gaan, maar die zegde af en ik was wel toe aan een verzetje. Niet lang daarvoor was mijn relatie beëindigd. We kwamen laat aan, gooiden snel onze tassen neer en gingen eten in een restaurantje in de buurt: Grazie e Graziella. De lucht in de smalle straatjes rook zwoel, ik was nog nooit in Italië geweest, maar vond het er meteen fijn. Een tafel verderop zat een groepje mannen van wie één volledig in pak, dat bleek Andrea te zijn. Hij was kaal en had donkere ogen. Ik dacht niet meteen: wat een leukerd. Maar toen ze ons uitnodigden nog even naar een bar te gaan, stemden we meteen in; altijd goed om wat locals te leren kennen als je in het buitenland bent. ‘We belandden op een terras in Trastevere met een enorme regenplas in het midden, waardoor we ver uit elkaar moesten zitten. Andrea en ik hadden oogcontact en ik gaf hem zonder nadenken mijn nummer. Die avond al kreeg ik een app: ‘Hi, I’m Andrea and this is my phone number.’  Toch hebben we elkaar die hele week niet meer gezien. Ook niet nadat hij mij een aandoenlijke quasi-nonchalante selfie had gestuurd, waarvoor hij speciaal vanuit zijn Romeinse buitenwijk naar Trastevere was gereisd: ‘Look where I am.’ ‘Ons contact werd eigenlijk pas echt intensief toen ik weer terug in Nederland was en hem een foto stuurde van de grijze luchten. We begonnen te appen. Ik werd steeds nieuwsgieriger naar hem, maar toen ik zijn stem wilde horen en belde, nam hij niet op omdat hij zich schaamde voor zijn gebrekkige Engels. Weet je wat, schreef ik, vanaf nu doen we of ik je lerares Engels ben. Dat gaf ons een reden contact te houden zonder romantische verwachtingen. ‘Die herfstvakantie zocht ik hem op, nog steeds vrijblijvend. In zijn auto reden we naar Florence en op de terugweg naar Rome, naast hem op de passagiersstoel, merkte ik dat er iets aan het veranderen was. Hij bewoog zich met jaloersmakend gemak door het drukke, chaotische verkeer, gebruikmakend van die typische Italiaanse handgebaren, en heel gek, maar plotseling voelde ik het verlangen hem beter te leren kennen. Ik voelde me veilig in zijn buurt. Mijn relatie ervoor was heel onrustig geweest, deze man was beschermend. Ik kon achteroverleunen, wetend dat het goed zou komen. En ook al verbond ik aan mijn nieuwe inzicht nog geen enkele conclusie, het was wel een belangrijke eerste stap. ‘Een paar keer hebben we elkaar opgezocht, tot ik in december van dat jaar opnieuw naar Rome ging en ter plekke besloot zes maanden met sabbatical te gaan en in Rome een studio te gaan huren. Daarmee gooide ik – eerst tijdelijk, toen definitief – alle Nederlandse zekerheden overboord: mijn appartement, mijn goedbetaalde baan, ik verliet familie en vrienden. Er begon een vreemde tijd. Het was heerlijk om tijd met Andrea door te brengen, ik was dol op hem en hij op mij. Hij hield de deur open en schoof mijn stoel aan. Maar als we met zijn vrienden waren, voelde ik me vaak verloren. Ondanks mijn taalcursus kon ik hun gesprekken niet volgen en lachte ik maar wat schaapachtig mee. ‘Ik had het gevoel dat mijn basis weg was, iets waarvan ik niet eens wist dat die er was omdat die zo vanzelfsprekend was, maar die ik intens miste nu die ontbrak. Alle dagelijkse handelingen kostten me moeite. Wilde ik taco’s maken, was er nergens crème fraîche te vinden. Broccoli bleek alleen in de winter te koop en zelfs autorijden was een uitdaging. Die aanvankelijk zo charmante drukke gebaren van al die automobilisten begonnen me te irriteren. De eerste ruzies kwamen, er waren momenten dat we elkaar even volledig kwijt waren. Wanneer ik te direct was, hulde Andrea zich in trots. En weer was het aan hem te danken dat ik in dat eerste half jaar niet ben gevlucht, onze liefde was gewoon te groot. Via Facebook ben ik een maandelijkse borrel gaan organiseren voor Nederlanders in Rome, dat hielp ook. Stoom afblazen bij landgenoten, lachen. ‘Wat ben ik blij dat we hebben volgehouden. Sinds twee jaar wonen we met onze twee jonge kinderen in het paradijs: een oude boerderij in Umbrië met 477 olijfbomen en een waanzinnig uitzicht. We hebben een Airbnb, een moestuin en een bloementuin. En misschien juist omdat we elkaars moedertaal niet goed spreken, heb ik intussen aan zijn lichaamstaal genoeg om te weten hoe hij zich voelt. Gisteravond in de keuken keek hij me aan, en ik hoefde verder niets te vragen om te zien dat hij zich zorgen maakt over zijn zieke vader. Erover praten kon even niet, we hadden visite, maar we begrepen elkaar door onze blikken. Dat zijn zulke dierbare momenten. Zolang we elkaar onze eigenheid en verschillen gunnen, is het goed. Hij vindt het leuk dat onze kinderen half Italiaans, half Nederlands zijn en van stroopwafels en worstenbroodjes houden, en boterhammen eten met hagelslag. Met Andrea is geluk heel simpel geworden, zoals zo-even, toen we tussen het werken in de moestuin door buiten een cappuccino dronken, te midden van alle kleuren groen.’</p>]]></description>
      <guid>https://www.volkskrant.nl/volkskrant-magazine/de-woorden-ploften-bijna-mijn-neus-en-oren-uit-dus-ik-zei-i-love-you-ze-antwoordde-niet-maar-stond-zwijgend-op~ba7ea61f/</guid>
      <pubDate>do, 25 jul 2024 00:00:00 +0200</pubDate>
    </item>
  </channel>
</rss>
