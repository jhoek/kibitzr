<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Met zijn kalme liefde bood hij me meer vertrouwen dan mijn horkerige, onervaren leeftijdsgenoten’]]></title>
      <description><![CDATA[<p>‘Ik was bijna 20 toen ik als student aan de sociale academie een oudere man kreeg toegewezen om af en toe te bezoeken. Ome Ko heette hij en hij woonde op een halve woning in de Van Beuningenstraat in Amsterdam. Ik belde aan. Langs het steile trappenhuis hing een lang touw waarmee hij de deur opende en ergens op de tweede verdieping wachtte hij me op in een spierwit overhemd. ‘Hij keek me aan met vriendelijke ogen, maar ook wantrouwend, want de stagiaire voor mij was zonder iets te zeggen weggebleven. Binnen voelde ik me meteen thuis. Niet omdat ome Ko me aan thuis deed denken, maar juist omdat hij me niet aan thuis deed denken. Mijn ouders behoorden tot de notabelen van het dorp en op een of andere manier had ik me altijd prettiger gevoeld bij de buren, een echtpaar dat in een knopenfabriek werkte en een plank met een gerimpeld gordijntje had als laaghangend keukenkastje. ‘Mijn moeder kon nogal dominant zijn en had de neiging zich mijn leven toe te eigenen. Bij de buren, die ik zelfs vader en moeder noemde, werd niets van me verwacht. Daar kon ik zichtbaar zijn en onzichtbaar tegelijk. ‘Aan de muur hing een grote spiegel waarin ome Ko een ansichtkaart uit Benidorm had gestoken. Dat verbaasde me. In het gezin waar ik vandaan kwam, gebruikten we spiegels alleen om in te kijken. Even later, aan tafel, vertelde hij een beetje over zichzelf. Over mijn achtergrond, mijn familie, kon ik zwijgen. Op een of andere manier vertegenwoordigde ome Ko de eenvoud van het dorp dat ik miste, maar een derde vader werd hij niet. ‘Na die eerste keer bleef ik hem opzoeken, ook toen mijn stage allang was afgelopen. Mijn tweewekelijkse bezoekjes werden iets waarop ik me verheugde. Wat was het precies dat me telkens deed terugkomen, jaar in, jaar uit? Sommigen zullen het een diepe vriendschap noemen, want liefde tussen een 70-jarige en een 20-jarige valt lastig te begrijpen. ‘Ik leerde van ome Ko hoe je moest omgaan met verdriet, met het leven. Hij was een wijze man die had gevaren tot hij een gezin kreeg en uit verantwoordelijkheidsgevoel aan wal ging werken en spijt kreeg van alle vissen die hij had gedood. Was dat opzienbarend? Was wat we hadden opzienbarend? ‘Binnen de gedeelde stilte in die halve woning: ja. Verliefd was ik niet, dat is een te expliciete, bijna te platte term voor wat ik voelde. Ik heb meerdere malen de aanvechting gevoeld hem aan te raken, hem te omhelzen, misschien een zoen te geven, maar ik heb het nooit gedaan, bang iets kapot te maken. De veiligheid die ik voelde als we bijvoorbeeld samen naar muziek luisterden – ik zie hem nog zo’n band op de spoel van zijn recorder zetten, nadat hij me gevraagd had wat ik wilde horen, Brahms of liever Mozart – was de veiligheid van een man die het beste met me voorhad, die van me hield, zonder ooit ook maar een toespeling te maken op intimiteit of seks. ‘Heel af en toe maakten we een wandeling, maar meestal zaten we thuis aan zijn tafel, terwijl mijn vingers door de hoge polen van het Perzisch kleedje gleden. Het was ome Ko en ik, verder niemand. Op één hartsvriendin na wist geen enkele vriend of familielid van ons. De interpretaties van anderen zouden de zuiverheid alleen maar bederven. Als mijn moeder van ons had geweten, had ze er zeker op aangedrongen hem eens mee naar huis te nemen. Ze was gek op wat ze ‘zielige mensen’ noemde. Maar ome Ko bleef van mij. ‘Op een dag kreeg ik twee woordenboeken: Frans-Nederlands en Nederlands-Frans. In een ervan had hij geschreven: voor mijn platonische liefde Frouwkje. Die term komt waarschijnlijk het best in de buurt. Met zijn kalme liefde schonk hij me meer vertrouwen dan mijn horkerige, jeugdige, onervaren, misschien wel zelfgerichte mannelijke leeftijdsgenoten konden. ‘Elk van onze ontmoetingen verliep op eenzelfde manier. Ik ging zitten, hij maakte thee en koffie, ik luisterde naar zijn klachten over de verloedering van de buurt en naar de muziek die we samen uitzochten. Een keer was ik uit eten met een vriend op wie ik een oogje had. Hij vroeg mij naar de belangrijkste mensen in mijn leven en toen ik ome Ko noemde, schrok ik, want ik besefte dat vandaag onze tweewekelijkse afspraak was. Achter in de zaak vond ik een telefoon en toen ome Ko opnam was hij razend. Hij zei dat hij me nooit meer wilde zien. ‘Nooit meer, hoor je.’ ‘De volgende dag ben ik toch gegaan. Een beetje norsig deed hij open. ‘Maar ome Ko’, zei ik toen ik boven was, ‘weet u waarom ik onze afspraak was vergeten?’ Zijn gezicht klaarde op toen hij het antwoord hoorde. ‘O, je bent verliefd’, zei hij opgelucht. ‘Natuurlijk, dan snap ik het.’ ‘Jaloezie, bezitterigheid, irritaties, geen van de bekende liefdesdemonen had vat op ons. Ome Ko liet zich liever leiden door verwondering. Zoals die keer dat hij mij de verrekijker liet zien die hij had gekocht. ‘Kijk, als ik aan dit knopje draai, is die man aan de overkant heel dichtbij.’ Natuurlijk wist hij hoe verrekijkers werkten, natuurlijk had hij er eerder een gehad, maar hij koos ervoor naar zijn omgeving te kijken als iets waardoor hij dagelijks werd verrast. Op die manier keek hij ook naar ons. ‘Op zijn begrafenis, jaren later, was in de aula alleen de eerste rij en een deel van de tweede gevuld. In de week voor zijn dood had hij de antibiotica waar het verpleeghuis op aandrong, geweigerd. Hij wilde sterven en bliefde beslist niemand aan zijn sterfbed, ook mij niet. ‘De momenten dat ik nu aan hem denk, zijn de momenten waarop ik moed nodig heb. Zoals laatst bij mijn oogoperatie. Ik denk terug aan een vrolijk, opgewekt iemand met wie ik een grote connectie deelde die ik diep in mijn ziel verborg. Pas nu ik zelf 70 ben, begin ik dit verhaal te delen. Mijn huidige partner is de eerste die ik over ome Ko heb verteld. Ze lijken op elkaar, denk ik: zoals ome Ko weinig bevestiging nodig had, zo gunt ook mijn man mij alle ruimte. Liefde is soms heel eenvoudig: samen zijn, soms praten en elkaar dan weer laten.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/met-zijn-kalme-liefde-bood-hij-me-meer-vertrouwen-dan-mijn-horkerige-onervaren-leeftijdsgenoten~b1f15bc8/</guid>
      <pubDate>Thu, 21 Aug 2025 00:00:00 +0200</pubDate>
    </item>
    <item>
      <title><![CDATA[‘In zijn buurt begon ik te geloven dat ik misschien ook ooit in vrijheid zou kunnen leven’]]></title>
      <description><![CDATA[<p>‘Vorig jaar zomer liftte ik door Indonesië met het plan daarna door te reizen naar Maleisië, Laos en Vietnam. Na drie weken in Padang werd ik overvallen door een gevoel van eenzaamheid. Ik kende dat van eerdere reizen, het was me vaker gebeurd en altijd na drie weken. Niemand die Engels sprak, hostels waren er niet, dus backpackers kwam ik niet tegen. Ik sliep in simpele hotels en voelde me steeds ongemakkelijker worden over mijn geprivilegieerde positie: ik kom uit Nederland, een land dat rijk was geworden over de rug van dit Indonesië. Op straat klonk het: bule, bule, witte toerist. Niet op een onaardige manier, maar het roepen wees me er wel telkens op dat ik een buitenstaander was. Uiteindelijk leek een datingapp de enige manier om met een Engelssprekende local in contact te komen. Vanya kwam me halen op haar scooter en nam me mee naar een plek waar we wat konden eten. Ze was knap en slim en exotisch, met sluik zwart haar. Ze woonde tijdelijk in Padang voor het toelatingsexamen van de universiteit. Ik riep in haar oor dat ik erover dacht zelf ook eens een scooter te huren, maar ik had geen rijbewijs. Onmiddellijk reed ze naar de kant en leerde me in 30 seconden hoe ik een scooter moest bedienen: motor starten, gas geven, langzaam remmen en goed opletten. Lachend sprong ze zelf achterop. Ik vond het spannend, want er zit een flink tempo in het Aziatische verkeer. Maar ik had het al snel te pakken, gewoon meerijden met de stroom en niet te veel om je heen kijken. Die middag zaten we aan zee, het was heerlijk om eindelijk iemand mijn indrukken te kunnen voorleggen. Ik vroeg haar hoe zij dacht over het Nederlandse kolonialisme en hoe het was om in een islamitisch land te wonen, in een streng beveiligd studentencomplex waar je ’s avonds de deur niet uit mag. Andersom wilde ze van mij weten hoe het is om een paspoort te hebben en de hele wereld over te kunnen reizen. Verward voelde ik me ook, wat was de etiquette hier? Hadden we in het Vondelpark gezeten die middag, dan had ik misschien een arm om haar heen geslagen, maar hier had dat soort geflirt een heel andere betekenis. Mensen trouwen jong, in het openbaar wordt niet geknuffeld en ik wilde haar niet in verlegenheid brengen. De dag erop spraken we opnieuw af en dit keer reden we naar een parkachtige heuvel van de universiteit, waarvandaan we een prachtig uitzicht hadden over de stad, vol laagbouw en een enkel imposant kolonialistisch pand. In de verte glinsterde de zee. Mijn schouder was verbrand en zij bood aan mij te masseren, wat in Indonesië totaal zonder erotische betekenis is. Tot dat moment was ik nog nooit echt verliefd geweest, dus wat er vervolgens gebeurde was voor mij in zekere zin ook nieuw. Ik nam haar mee naar mijn kamer en na de massage vroeg ik of ik haar mocht zoenen. Ze antwoordde: daar word ik toch zwanger van? Ik schrok en zei dat dat niet zo werkte. Toen gaf ze zich er opgelucht aan over en nam zelf ook het initiatief. Wil je dit echt, vroeg ik, toen we op het punt stonden verder te gaan. Ze knikte ‘ja’. Ik pakte een condoom, ook daarvan had ze niet eerder gehoord. Het was zo fijn, zo echt, zo intiem. Maar de volgende ochtend had ik spijt, waarom had ik dit gedaan? Ik had haar ontmaagd, ze was voor het leven getekend. Ik was geen haar beter dan mijn kolonialistische voorouders. De dag erop stelde ze voor naar de grotten te gaan. Onderweg hield ze me stevig vast, ik legde een hand op haar been en was zo gelukkig. Nee, ze had geen spijt, zei ze en terug in de stad hebben we weer seks gehad in het hotel. Het duizelde me. Wat betekende dit alles? Mijn visum was nog maar een paar dagen geldig. Ik zou haar hierna nooit meer zien, dat stond vast.  Onmogelijk voor haar naar Nederland te komen, en voor mij om regelmatig terug te gaan. Maar nu was het fijn, ik wilde niet verder kijken dan een paar uur, het afscheid nog even uitstellen. En toen het toch zover was en ik na twee uur rijden alleen in een andere stad zat, miste ik haar enorm en schreef: hoe zou je het vinden om hierheen te komen? Ze reageerde meteen, vertelde de beveiliging dat ze bij een tante ging logeren en ik stuurde een taxi en weer brachten we een nacht samen door. We rekten de reservetijd steeds verder op. Nog één keer volgde. Op dag 28 van mijn visum was ik in Medang en dit keer was zij het die schreef: wat als ik nou eens naar je toekwam? Het was zestig uur reizen, maar vliegen kon ook. Ik wachtte haar op en nam haar mee naar de suite die ik had geboekt, de enige luxe die ik me die maanden heb veroorloofd. Twee geweldige dagen hadden we daar en toen was het echt klaar, want zij heeft geen paspoort en nog los van de kosten, zulke verre vluchten kunnen echt niet meer, vind ik. Maar wat zou ik graag eens met haar achterop door Amsterdam fietsen.’ ‘De eerste keer dat Jules me zoende, schrok ik. Ik kom uit een zeer traditionele islamitische cultuur, mijn ouders zijn uiterst behoudend en zelfs met mijn vriendinnen heb ik het nooit over seks en jongens. Natuurlijk was ik al bij het eerste onlinecontact op mijn hoede en vroeg me af, is dit niet gewoon een westerse jongen die seks wil met een local?  Maar toen ik hem zag en hij bij mij achterop ging zitten, sloeg mijn argwaan om in nieuwsgierigheid. Jules vertegenwoordigde iets wat ik alleen kende uit films. Hij was knap en had een paspoort en een rugzak en kon gaan waar hij wilde, van plek naar plek, van land naar land. Ik kende niemand die dat kon en wilde weten hoe het was om in zoveel vrijheid te leven. Het risico dat ik nam door met hem uit te gaan, was groot. Het klinkt misschien gek, maar de leergierige en intelligente manier waarop hij die eerste avond door mijn aanwijzingen het rijden op een scooter onder de knie kreeg, de aandacht waarmee hij luisterde en vervolgens zelfverzekerd maar zonder bravoure met mij achterop wegreed, gaf me onmiddellijk vertrouwen. Het zoenen kwam een dag later. We zaten op het grasveld bij de universiteit en keken uit over de stad. Hij liet me zijn verbrande schouder zien en ik bood aan hem een massage te geven, maar mijn uitspraak van het Engels was nogal beroerd en ik verhaspelde het woord ‘massage’ tot ‘mes-seks’. We lachten er samen vrolijk om. Alles aan hem was aardig en onschuldig. Met hang naar rebellie had mijn besluit om die middag mee te gaan naar zijn kamer niet te maken, ik wilde me niet voor even bevrijden van de banden van familie en school. Het was meer. Bij hem voelde ik plots een sterke wil te groeien, voorbij de grenzen van mijn eigen denken en mijn eigen cultuur. Ik wist dat Jules me daarbij kon helpen. Avontuur speelde een rol en fysieke aantrekkingskracht ook, maar dat andere gaf de doorslag: in zijn buurt begon ik te geloven dat ik misschien zelf ook ooit vrij kon leven. Misschien niet op zijn manier, niet helemaal vrij, maar wel vrijer dan ik nu was. Na mijn massage vroeg hij of hij me mocht aanraken. Ik had nog nooit eerder met iemand gezoend of seks gehad. Maar na de eerste schrik was het fijn en spannend en intiem. Bij iedere stap en iedere handeling vroeg hij toestemming. ‘Vind je het goed als…’ en: ‘Hoe voelt dit? Weet je zeker dat je dit wilt?’ Hij was niet iemand met een oordeel over mijn achtergrond en onwetendheid, hij keek naar me en vond het belangrijk dat ik het fijn had. Die avond haastte ik me met mijn geheim naar het studentencomplex, snel voor de deuren dicht zouden gaan, opgewonden en blij. De volgende ochtend had ik spijt. Ik had een grote fout begaan, ik was niet langer maagd, iets in mij was gebroken en ik kon niemand in vertrouwen nemen, want dit was een schande die ik nooit te boven zou komen. Nog altijd heb ik niemand iets verteld over wat er toen is gebeurd, zelfs mijn vriendinnen niet. Maar de spijt duurde niet lang. Al een paar uur later zag ik wat we samen hadden meegemaakt als een ervaring die hoort bij opgroeien en volwassen worden. Niet dat die eerste keer perfect was, maar het was echt, ik ben ontmaagd door iemand die echt om me gaf. Zijn zorgzaamheid zat in zijn kleinste gebaren, ook al wisten we dat dit alles slechts kon duren zolang zijn visum geldig was. Geen van beiden maakten we ons illusies over een gezamenlijke toekomst, maar alle momenten samen hadden genoeg warmte en liefde om de eeuwigheid te kunnen trotseren – zij het dus dat hij het land uit moest en ik geen paspoort heb. Na die tweede date hebben we elkaar nog een paar keer gezien en heel veel seks gehad en gepraat. Het derde afscheid had het laatste moeten zijn, maar weer miste ik hem zo erg dat ik voorstelde naar hem toe te vliegen voor een paar dagen. Ik loog tegen mijn vrienden dat ik naar familie was en tegen mijn familie zei ik het omgekeerde. ’s Avonds pakte ik de taxi naar het vliegveld van Padang. Nooit eerder had ik in mijn eentje gevlogen, maar Jules appte me aan een stuk door en hielp me mijn weg te vinden langs de security en naar de gate, het was alsof hij naast me liep. Ik herinner me mijn opwinding toen het vliegtuig opsteeg, weer even dat gevoel: wat ben ik aan het doen? En toen weer die andere opwinding: wow, ik ben dit aan het doen. In Medan kwam hij me halen, hij wilde me kussen, maar ik weerde hem af. ‘Niet hier, wacht tot we in het hotel zijn.’ De dagen daarna in de suite zal ik nooit vergeten. Jules heeft me geleerd te voelen wat ik zelf wil. Zou ik het leven naar mijn hand kunnen zetten, dan zou ik morgen naar hem toevliegen, maar die luxe heb ik niet. We zijn jong, er gaat nog veel komen. Over een paar jaar ben ik farmaceut. Op een dag zal ik trouwen en kinderen krijgen, maar eerst wil ik mijn eigen geld verdienen. En Jules zal altijd een prachtige geheime herinnering blijven.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/in-zijn-buurt-begon-ik-te-geloven-dat-ik-misschien-ook-ooit-in-vrijheid-zou-kunnen-leven~b773672d/</guid>
      <pubDate>Thu, 14 Aug 2025 00:00:00 +0200</pubDate>
    </item>
    <item>
      <title><![CDATA[‘Hij was onopvallend, gewoner dan veel anderen, en precies daarom vond ik hem leuk’]]></title>
      <description><![CDATA[<p>‘In september 1995 had ik na een hele zomer werken behoefte aan wat vakantie en boekte bij de NBBS (voorheen een studentenreisbureau, nu een reisbureau voor verre reizen, red.) de meest avontuurlijke die er was: door Turkije met een Landrover en aansluitend een week zeilen. Eerst het stoffige onbegaanbare dorre landschap en daarna de knalblauwe zee. Ik vond alles even leuk, die eerste week sliepen we met zijn allen onder de blote hemel, wat op zich al enorm spannend was. ‘Soms kwamen we op plekken waar geen wc’s of douches waren, maar ik nam alles zoals het kwam. Hiervoor had ik gekozen, ik genoot van alles wat ik niet kende. Het gehobbel in die auto, de sterrenhemel, de geluiden in de nacht, de vrouw die langs de kant van de weg pannenkoeken bakte op een vuurtje. ‘Eric was er ook, maar hij viel me pas later op. Er waren andere jongens die me meer aandacht gaven, meer macho dan Eric en met meer praatjes. En ook al voelde ik onmiddellijk dat dit soort luide knapperds niet mijn type waren, liet ik me graag vleien met een nonchalance die me eigen was in die tijd. ‘Ik was niet naar Turkije gekomen om de liefde te vinden. Ik was 26, woonde weer bij mijn ouders, en was net afgestudeerd, had nog steeds geen baan maar maakte me geen enkele zorgen over de toekomst. Ik leefde het leven zoals het op mijn pad kwam, plannen maakte ik niet en met die instelling reisde ik door Turkije. Ik was verrukt over wat ik zag, vermaakte me met mijn reisgenoten, maar vriendschappen had ik thuis voldoende. ‘De laatste dag van de eerste week ging ik met een paraglider naar beneden en het was die avond dat ik toevallig naast hem sliep. Misschien was het zelfs die avond pas dat we voor het eerst echt kennismaakten. Erg diepgaand werd het niet. We maakten een praatje naast elkaar in onze slaapzak en toen ik de volgende ochtend wakker werd, waren het weer de drukke jongens die mijn aandacht vroegen. ‘Hij en ik hadden misschien nooit elkaars interesse gewekt als we na die week door het land niet allebei voor dezelfde week zeilen hadden gekozen. Het zeilclubje was kleiner, bovendien ben je op een boot meer op elkaar aangewezen. Daarbij, ook niet onbelangrijk, hadden de populaire jongens een andere tweede bestemming gekozen. ‘Eric en ik waren toevallig de enige twee die ervoor kozen op het dek te slapen, alle anderen gaven de voorkeur aan comfortabele bedden in de kajuit. We lagen op de voorplecht, slaapzak aan slaapzak. Aan het einde van de week lagen we samen onder één opengeritste slaapzak en diende de tweede als matras. We zoenden en voelden wat, geen seks, maar alles wees erop dat we vanaf dat moment bij elkaar hoorden: het begin van dertig jaar samen. Hij was onopvallend, gewoner dan veel anderen, en precies daarom vond ik hem leuk. In zijn gezelschap hoefde ik mezelf niet te bewijzen. ‘Het was gezellig, we zwommen samen naar een grot en praatten wat. We waren niet meteen verliefd maar hadden het gewoon heel goed. Weer dat woord gewoon. Ik weet nog dat ik vertelde dat ik uit Limburg kwam en dat-ie vroeg: wonen jullie op hoogveen of op laagveen? Ik had geen idee. Nu denk ik weleens, wat was dat voor eerste gesprek, waar sloeg dat op? Maar het was ook ontwapenend. ‘Na die week zochten we elkaar in Nederland op, maar benoemen deden we onze relatie nog steeds niet. We kwamen niet op het idee. Pas toen na een jaar zijn vader overleed en ik mijn naam op de kaart zag, dacht ik: o, we zijn toch wel echt een stelletje. Later gingen we samen naar Ierland en dacht ik weer: ja, als je met zijn tweeën op vakantie gaat, dan heb je iets. Anderhalf jaar later hield mijn onderhuur op en trok ik als vanzelfsprekend bij hem in. ‘Zal ik bij jou komen wonen?’ ‘Ja, dat is goed.’ ‘Meer woorden waren er niet voor nodig en ik geloof echt dat juist dat gebrek aan hooggespannen verwachtingen, het gebrek aan eisen het voor ons makkelijker heeft gemaakt zo lang ons leven te delen. Als ik nu naar jongeren kijk, hoor ik zeggen: ik wil dat huis, dus dan moet ik dat salaris hebben om de hypotheek te kunnen betalen. Wij begonnen pas na te denken over een hypotheek toen het aan de orde was. Het was een andere, zorgeloze tijd. ‘Tijdens die vakantie in Turkije overkwam ons de liefde, zoals ons verdere leven grotendeels door toeval is gevormd. Het aantal kinderen dat we kregen, de plek waar we nu alweer dertig jaar wonen. Al waren een paar factoren nog beslissender: de mate waarin wij elkaar vrij konden laten op cruciale momenten. Zoals toen ik op latere leeftijd mijn baan opzegde omdat ik wilde studeren. Met dezelfde ongedwongen interesse als waarmee hij de vraag over de bodemsoort van Limburg stelde, zei hij: als jij vindt dat je dat moet doen, dan moet je dat zeker doen.’ ‘Dertig jaar geleden, als Twentse boerenzoon net afgestudeerd in Wageningen, draaide mijn leven om de studentenflat waar ik met voornamelijk mannelijke studenten woonde. Onze gesprekken gingen over trekkers en landbouwvoertuigen; meisjes zag ik als interessante projecten waarin ik me later nog weleens zou verdiepen. Ik was 29, tijd genoeg. Eerst maar eens op vakantie. ‘Die zomer van 1995 vond ik in de NBBS-brochure een mooie reis: een week met een Landrover dwars door Turkije en dan een week zeilen. Bouwstenen noemden ze dat, met verschillende activiteiten kon je zelf je vakantie samenstellen. Al meteen de eerste avond zag ik een bijzonder meisje met kort donker haar en pretogen. Karin heette ze. Bij toeval lagen we die nacht naast elkaar onder de buitenlucht. ‘Ik begon een gesprekje, geen idee meer waarover. Het ging mij meer om het contact zelf dan dat ik wilde peilen hoe mijn kansen lagen, maar ze reageerde een beetje afhoudend. En toen ik het later die week nog eens probeerde, verloor ze opnieuw na een paar minuten haar interesse. Eerlijk gezegd verbaasde me dat niet. De jongens waren die week in de meerderheid, aan aandacht had Karin geen gebrek. ‘Er was een onuitgesproken tweedeling binnen het gezelschap. Voorop, in de eerste Landrover, reden de populaire luidruchtige gasten, in de tweede zaten de rustigere jongens, waaronder ik. Natuurlijk klom Karin telkens in Landrover één. Ik verzoende me daarmee als met een natuurwet waaraan niet te ontkomen viel en liet verdere pogingen zonder buitengewone gevoelens van afgunst achterwege. Er was genoeg te doen, genoeg afleiding. ‘In 1995 kende het binnenland van Turkije nog geen toerisme, we sliepen buiten onder de sterren, aten langs de kant van de weg, hobbelden in de fourwheeldrives over stoffige wegen. Ik had het gevoel dat we op plekken kwamen waar wij de eerste buitenlanders waren en vond het geweldig. ‘In de tweede week veranderde de dynamiek. Geen van de jongens uit de eerste Landrover had gekozen voor de bouwsteen ‘zeilen’. En ineens zag Karin mij wel. Hoewel nog steeds zonder enige romantische intenties, trokken we steeds meer met elkaar op. Simpelweg omdat je elkaar op zo’n boot niet kunt ontlopen, maar ook omdat we elkaar gewoon heel aardig bleken te vinden. Andere woorden dan ‘wat een leuke meid’ gaf ik mijn nieuwe gevoelens niet, achteraf bleek dat een voordeel. ‘Omdat we niet stonden te trappelen om een relatie te beginnen, beoordeelden we elkaar niet als mogelijke liefdespartners, maar ontstond in hoog tempo een grote mate van openheid, vertrouwen en zelfs huiselijkheid. We kookten samen, zwommen samen naar een grot, hielpen elkaar terug aan boord en leunden comfortabel in die zich steeds meer verdiepende vriendschap. ‘Ook zij leek nergens anders op uit dan een fijne vakantie. Ik hoefde niet krampachtig na te denken over hoe ik indruk kon maken, waarover ik het met haar zou hebben. Ik zei en vroeg gewoon wat me voor de mond kwam. Het bleek dat de omgang met vrouwen ook heel kameraadschappelijk en eenvoudig kon zijn. ‘Met Karin was er niets mysterieus aan. ’s Avonds waren wij de enigen die buiten sliepen op het dek. De rest koos voor de beschutting van de kajuit en het gemak van matrassen. En net als die allereerste nacht legden we onze slaapzakken tegen elkaar, maar dit keer gebeurde er wel meer. We begonnen te praten over onze families die veel gemeenschappelijk bleken te hebben en in de loop van de week kropen we ’s nachts steeds dichter naar elkaar. Op een avond zoenden we. Het ging zo vanzelf, dat ik me die eerste zoen tot mijn spijt niet eens meer kan herinneren. ‘En zoals onze liefde begon, duurt die tot op de dag van vandaag. Zonder hooggespannen verwachtingen en zonder de ander verantwoordelijk te maken voor ons geluk. In 1995 hadden we niemand nodig om onze dromen te vervullen, waren tevreden met het leven zoals het was. We werden elkaars fantastische toevoeging. ‘De drie kinderen die we kregen kwamen er gewoon, de banen die we kozen, de plekken waar we woonden waren geen onderdeel van een plan, maar een logische stap in ons meanderende leven. En binnen onze lange relatie zijn we altijd ook onze eigen weg blijven bewandelen. ‘We gaan regelmatig zonder elkaar op vakantie en carrièrestappen worden wel besproken, maar uiteindelijk beslissen we zelf. Ik voel me vertrouwd en veilig bij haar. Vorige week had ik een natuurhuisje in Twente geboekt vlak bij mijn geboortegrond, toen Karin verbaasd zei: wat is het hier mooi, waarom heb je me hier niet eerder mee naartoe genomen? Ik haalde mijn schouders op, had werkelijk geen idee maar dacht: wat geweldig als je elkaar na al die jaren nog kan verrassen met iets nieuws over jezelf.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hij-was-onopvallend-gewoner-dan-veel-anderen-en-precies-daarom-vond-ik-hem-leuk~b482d848/</guid>
      <pubDate>Thu, 7 Aug 2025 00:00:00 +0200</pubDate>
    </item>
    <item>
      <title><![CDATA[‘Onder water lette ik niet op de vissen, maar alleen op haar zwembroek. Die zwom ik achterna’]]></title>
      <description><![CDATA[<p>‘Ze zag eruit als een jong meisje, heel anders dan wie dan ook. Haar gezicht, dat staartje, hoe ze keek. Hoe oud zou ze zijn, dacht ik, 30, 40 jaar? Ze liep een beetje voorovergebogen over het strand waar we als reisgezelschap de eerste paar dagen van onze reis door Egypte doorbrachten. Verdrietig. Ik had moederlijk kunnen reageren, maar dat deed ik niet. Want tegelijkertijd straalde ze iets uit van een sterke, volwassen vrouw. Vanbuiten verdrietig, maar vanbinnen iemand die alles al eens heeft meegemaakt. Iemand die wist dat ze het verdriet om haar overleden vriend, want hij was het om wie ze rouwde, ook weer te boven zou komen. Al aan het begin van de reis betrapte ik mezelf op een vreemde gedachte: wat doen al die andere vrouwen hier? Ze lopen me voor de voeten, ik vind alleen Valery leuk. Na een paar dagen strand reden we in een pick-uptruck naar de startplaats van de kamelentocht. Dwars door een weids, heuvelachtig gebied met aan de ene kant nog steeds het uitzicht op de zee. De wind blies het haar voor haar gezicht en toen ze even niet oplette, maakte ik een foto. Nu, achteraf, vraag ik me soms af: hoe begon de verliefdheid eigenlijk? Wat was nou precies het moment dat ik merkte dat die gevoelens, die ik al vanaf de eerste minuut voor haar had, weleens iets anders konden zijn dan kameraadschap? Ik ben 70, zij 44, we schelen 26 jaar en allebei vielen we ons leven lang op mannen. De aandacht die ik haar die weken gaf, begon met kleine dingen. Ik vroeg haar bijvoorbeeld een servetje mee te nemen, en tot mijn blijdschap deed ze dat, zonder mij het gevoel te geven dat ik haar tot last was. Ja, ze vond mij ook leuk. Tijdens de kamelentocht liepen we niet naast elkaar, want onze kamelen mochten elkaar niet, volgens de gidsen. Ik wist niet dat kamelen zo lastig konden zijn. Op onze eerste slaapplaats wilde ik een plek bij haar in de buurt. Ik stond te treuzelen met mijn matje en slaapzak en keek om me heen. ‘Blijf maar een beetje bij het basiskamp’, zei de begeleidster, en ik dacht: ‘Waarom? Omdat ik oud ben?’ Met mijn spullen liep ik naar een duin. Ik vond een plek op een zandrichel, net onder Valery. Voor ze ging slapen, liep zij alle vrouwen nog even langs, met iedereen maakte ze een praatje en ook bij mij kwam ze even zitten. ‘Hoe gaat het?’, vroeg ik. Ze haalde haar schouders op en zei dat ze soms een beetje moest huilen. Toen vroeg ze ineens: ‘Heb jij een relatie?’ ‘Nee, maar ik zoek wel iemand, weet jij soms een leuke man?’, vroeg ik. ‘Ik weet wel iemand’, antwoordde ze. ‘Maar die is dood, ik weet zeker dat je mijn vriend geweldig had gevonden.’ Ze had wel eerder iets over hem verteld, maar nu was het of ze me iets heel intiems toevertrouwde. Als ze meende dat ik een relatie had kunnen hebben met de man met wie ze twintig jaar samen was geweest, wat zei dat dan over ons? Haar woorden bleven me bij en na die woestijntocht, eenmaal terug aan zee, zocht ik nog meer haar gezelschap op. Het kiezen van een slaapplek bij een groepsreis luistert nauw. Opkomen voor je eigen comfort, niet meteen de beste tent aan anderen gunnen, is essentieel om je binnen zo’n kleine gemeenschap van onbekenden staande te houden. Ook nu weer checkte ik alles zorgvuldig: sluit de tent goed, is er niet te veel lawaai rondom? En: waar slaapt Valery? Ik regelde twee tenten naast elkaar. De volgende ochtend zag ik haar zodra ik mijn hoofd naar buiten stak. ‘Goedemorgen, heb je lekker geslapen?’, vroeg ik. En meteen erachteraan: ‘Anders mag je wel bij mij slapen hoor.’ Ik leek wel idioot, zei ik dat? Ik had zoiets nog nooit gezegd, raar, maar het ontglipte me. Onder water tijdens het snorkelen lette ik niet meer op de vissen, maar alleen nog op haar zwembroek en zwom die achterna. Het gekke is: ik had daar helemaal geen bedoeling bij, de noodzaak om bij haar te zijn was er gewoon. Ik stelde mezelf geen vragen. In het vliegtuig terug naar huis gaf ik haar een goedkoop kettinkje met een hartje dat ik op het strand had gekocht, weer zoiets sentimenteels wat ik niet van mezelf kende. Toen we weer in Nederland waren, was ik druk met mijn verdwenen koffer en was zij het die het initiatief nam. Ze begon te appen, eerst over mijn koffer. Een eerste ontmoeting volgde. Gaan we dan ook zoenen?, vroeg ik. Weer even later vroeg ze me verkering met een kaartje, en was het officieel aan. Ik heb een aantal liefdes gehad, daar zaten cynische mannen bij. Ik gaf nooit mijn hele hart. Met Valery is alles anders en nieuw. We delen iedere emotie, doen alles samen, van boodschappen tot slapen tot schilderen en we appen de hele dag door. Zelfs dingen als: ‘Wat heb je gegeten?’ Ik lijk wel gek, maar dan gek van geluk. Mijn leven is totaal veranderd, we zijn heel lief voor elkaar, missen elkaar al na een uur. En leeftijd doet haar niets. Al die jaren, tot mijn 70ste, had ik geen idee dat liefde zo genereus kon zijn.’ ‘Drie maanden nadat mijn vriend was overleden had ik een week vrij en besloot ik me in te schrijven voor een groepsreis naar Egypte. Ik had de hele uitvaart geregeld en zijn huis leeggemaakt, ik was moe. De woestijn was niet nieuw voor me, maar het groepsgebeuren wel. Carin was er al toen ik met de rest van de groep aankwam, ze was vergeten dat ze expres eerder had geboekt om een paar dagen alleen te kunnen zijn. Toen ze aan het strand tussen alle lege hutjes stond, appte ze heel verbaasd: ‘Hee, waar zijn jullie?’ ‘Thuis’, appte iemand terug en toen pas drong haar vergissing tot haar door. Wat een grappige vrouw, dacht ik. Waarom had ze dat appje niet meteen op Schiphol verstuurd, waarom miste ze ons nu pas? Eerst zouden we een paar dagen relaxen aan zee, daarna stond een kamelentocht door de woestijn op de planning. Carin en ik konden het goed vinden en waren vaak bij elkaar in de buurt, maar zo kort na de dood van mijn vriend was er geen haar op mijn hoofd die dacht aan romantiek. En hoewel ik relaties met vrouwen nooit heb uitgesloten, zag ik het daar voorlopig niet van komen. Ik merkte wel dat mijn gevoelens na een paar dagen iets veranderden, maar dat kon ook de ontspanning zijn die na al die jaren vol zorg en maanden van geregel en rouw inkickte. Ik vond het nog altijd moeilijk om het met anderen over de dood van mijn vriend te hebben. We waren twintig jaar een soort twee-eenheid geweest en ik had me er helemaal op ingesteld dat ik me na zijn dood erg alleen zou voelen. Op een keer stond Carin midden in de woestijn achter me en sloeg ze een arm om me heen. Dat deed me iets, ik vond het prettig. Het was geen moederlijk gebaar, ook al is zij 26 jaar ouder dan ik, het was ook niet alleen vriendschappelijk. Ik pakte die arm vast en zo bleven we even staan, zonder elkaar aan te kijken. Wat betekende dit? Het was maar een arm, daar kon je alle kanten mee op, hield ik mezelf voor. In die tijd, toen ik zo ongeveer op mijn kwetsbaarst was, durfde ik niet op mijn emoties te vertrouwen. Op de terugweg naar Nederland stond ze erop dat wij in het vliegtuig twee stoelen naast elkaar kregen. Ik was daar niet bijdehand genoeg voor, maar zij fikste dat. Zij bij het raam, ik in het midden en rechts van mij een gezette man. Voor we opstegen, kwam een stewardess de man halen, ze had een plek gevonden met meer ruimte. Nu hadden we de hele rij voor onszelf. We kletsten de hele reis, maakten plagerige grapjes. Net voor de landing, toen de lichten uitgingen, diepte ze iets op uit haar tas en gaf het aan me. Ik zag aan haar gezicht dat ze het spannend vond. Toen ik het uitpakte kwam er een kralenkettinkje met een hartje tevoorschijn dat zo niet bij me paste, dat ik geroerd was. Lief en grappig vond ik het. Ik zei: ‘Nou, doe het dan maar bij me om.’ Dat deed ze, en misschien was ik nog wel het meest geraakt door het besef dat ze dit kettinkje al een tijdje met zich meedroeg en een geschikt moment had afgewacht om het me te geven. Er was ineens bij ons beiden geen terughoudendheid meer, een grote blijdschap maakte plaats voor dat warme, dat steeds had liggen sluimeren. En toen we de gate uitliepen, hoorde ik haar zeggen: ‘Even wachten op mijn vrouw.’ Ze lachte erbij, als om haar woorden voor omstanders te relativeren en voor mij kracht bij te zetten. In de aankomsthal stond mijn vader. Een van de andere vrouwen reed met ons mee en bracht de ‘goede klik’ tussen mij en Carin ter sprake. Was dat het gewoon: een klik? Een vakantiefling? Helemaal zeker wist ik het nog steeds niet. Dat verliefderige zat als een wolk in mijn hoofd, het was er onmiskenbaar, maar aanraken kon niet. De woorden kwamen pas toen we elkaar voor het eerst thuis opzochten. Carin haalde me op bij het station. Ik was zenuwachtig terwijl we door het grauwe weer door haar stad liepen. Na een kortdurende stroefheid werd ze weer de vrouw die ik kende uit de woestijn. Diezelfde dag wisten we het zeker: we zijn verliefd. Carin vond het leeftijdsverschil een probleem, maar ik wist niet beter, mijn vriend was ook 28 jaar ouder dan ik. Wel dacht ik: kan het nou nooit eens normaal gaan bij mij, waarom word ik niet eens verliefd op iemand van mijn eigen leeftijd? Maar inmiddels zijn we alweer een half jaar een stel. Ik heb de kans niet gekregen te vereenzamen. Soms, als ik haar een paar dagen niet heb gezien, denk ik: wat was het ook alweer dat ik zo leuk aan haar vond? Maar als ik dan ’s avonds na mijn werk naar haar toerijd, mijn auto parkeer en achter het raam haar blije gezicht zie, weet ik het weer. Even later omhels ik haar, ruik ik haar dagcrème en voel ik haar handen, die zo mooi en slank zijn, en dan ben ik zo verrast en blij.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/onder-water-lette-ik-niet-op-de-vissen-maar-alleen-op-haar-zwembroek-die-zwom-ik-achterna~b020f530/</guid>
      <pubDate>Thu, 31 Jul 2025 00:00:00 +0200</pubDate>
    </item>
    <item>
      <title><![CDATA[‘Aan het einde van de avond vroeg hij: mag ik bij je slapen? Ik wil alleen je hand vasthouden’]]></title>
      <description><![CDATA[<p>‘Het was 1 januari 2020, ik zat met mijn twee kinderen op het strand tussen de palmbomen, een beetje chagrijnig, want ons verblijf zat er bijna op en de avond ervoor was het vuurwerk waar we ons op hadden verheugd, beperkt gebleven tot een enkele pijl. ‘Zeven jaar eerder had ik een erfenisje – te klein om er een huis in Nederland van te kopen en te groot om mee te gaan shoppen – gebruikt om er hier in Costa Rica een huisje mee te bouwen. Ik ben geen reiziger, kom nooit Europa uit, maar in Punta Banco was ik zo verrukt over het gebrek aan haast en stress dat ik er het liefst altijd wilde blijven. ‘Ik staarde voor me uit en ook nu weer verbaasde ik me over de brulapen die gilden alsof het leeuwen waren. Ik zag een vlucht papegaaien in de verte en langs de vloedlijn liep de lokale surfdude in zijn strakke hemdje, rechtop met zijn borst vooruit. Ik had hem vaker gezien, maar nooit gesproken. Hij had een fles rum bij zich en een klein glaasje. Samen met wat anderen, onder wie een paar kinderen in de leeftijd van de mijne, begon hij even later droge palmtakken en drijfhout te verzamelen en maakte er een stapeling van voor het grote nieuwjaarsvuur aan zee. ‘Toen keek hij op en zag mij, liep op me af met in zijn hand een shotje rum. Het is ochtend, voor mij nog wat vroeg voor alcohol, zei ik. Maar het is onze nieuwjaarstraditie, antwoordde hij. Hij wilde ook nog weten hoe oud ik was. 39, antwoordde ik en hij jokte dat hij 25 was, twee jaar ouder dan hij werkelijk was. Ik trok mijn wenkbrauwen op. ‘Liefde kent geen leeftijd’, zei hij bijdehand. ‘De weken ervoor waren zwaar geweest. De uitzichtloze relatie met de vader van mijn jongste zoon liet me zelfs hier niet met rust, wat zorgde voor veel ongemakkelijk appverkeer, mijn kinderen begonnen zich na een paar weken te vervelen. Ik voelde me, kortom, een verdroogde kamerplant. ‘Op zijn uitnodiging liep ik met hem mee, hij stelde me voor aan wat vrienden, neefjes en nichtjes. Een vrouw vertelde me over haar huwelijksreis met een goede man en wees toen naar Cori: hij is ook een goede man. Er gebeurde nog iets raars: een oudere vriend van Cori, zoals iedereen hem noemt, zag alles goedkeurend aan en begon nog meer boomtakken aan te slepen voor wat ineens het verlovingsvuur leek te zijn geworden, bijna alsof hij ons daarmee zijn vaderlijke zegen gaf. ‘En ook al wist ik niks van deze jonge jongen, ik liet me alles zo’n beetje aanleunen. Ik voelde me welkom tussen al deze hartelijke mensen die geen vragen stelden. Cori voerde soep aan mijn jongste, heel geduldig, lepel voor lepel. En dat simpele delen van verantwoordelijkheid, de zorgzaamheid die ik bij hun vaders had gemist, hoe hij even later bijna kinderlijk een zoentje kwam pikken, was allemaal zo heilzaam dat ik smolt. ‘Aan het einde van de avond liep hij me naar mijn houten huisje en vroeg: mag ik bij je slapen? Ik wil alleen je hand vasthouden. Ha, schamperde ik, leer mij mannen kennen. We wachtten tot de kinderen sliepen, toen kwam hij naast me liggen in het smalle bed in de kamer die ik deelde met de jongste. Hij pakte mijn hand en zo hebben we geslapen. De ventilator stond op zijn hoogst, maar toch was het heet onder het golfplaten dak, al snel vormde zich in mijn handpalm een plasje van gezamenlijk zweet. De hitte daar is een soort alles bedekkende damp, heel intiem, ook zonder intieme handelingen. ‘Ik probeerde heel erg niet verliefd te worden, verstandig te zijn. Hij was alleen maar vrolijk en de dagen erop bleef hij helpen met de kinderen die zich ineens niet meer verveelden. Hij leerde ze surfen, gooide met een tak avocado’s uit de boom, hij kookte, was een zonnetje. Ik had liefde nooit zo op deze manier ervaren, ook niet met de vaders van mijn kinderen. Maar nu die voor me stond, herkende ik de liefde meteen: ongecompliceerd en zorgeloos, een zegening. Er was een cultuurverschil, leeftijdsverschil, maar al het andere woog zwaarder. ‘Ik ving een glimp op van hoe het leven zou kunnen zijn, zoet als een papaya. Mama, hij behandelt je als een prinses, zei mijn zoontje.  Een ander zei: hij danst om je heen. De seks in de dagen erop was veilig en warm. Zijn frietjes met worstjes waarvan mijn kinderen smulden waren heerlijk: mijn latino was mannelijk en vrouwelijk tegelijk. Hij liep achter de buggy met mijn kind erin. ‘Tussen die ontmoeting en de volgende zat anderhalf coronajaar en de ziekte en het overlijden van mijn moeder. Maar zodra het kon, ben ik teruggegaan. Bevend van de zenuwen dook ik, na de laatste etappe met een propellervliegtuigje, in zijn armen. Hij stond samen met zijn buurvrouw op me te wachten. Ik vond het nog steeds raar, dat enorme leeftijdsverschil. Boven het geluid van de jeep uit riep ik: en wat als ik je op straat wil kussen? Vanaf de passagiersstoel draaide de buurvrouw zich om: Elly, geef hem gewoon een dikke pakkerd, niemand die daar hier van opkijkt. En zij en de taxichauffeur lachten hartelijk om de domheid van mij, de gringa.’ ‘Vier jaar geleden sprak ik Elly voor het eerst aan. Ik had haar al vaker zien zitten aan het strand of voor haar kleine houten huis. Altijd met haar twee kinderen, nooit met een man. Het was 1 januari, hoogseizoen in Costa Rica, en de zon stond op zijn hoogst, het was tijd om het vreugdevuur te maken waarmee elke familie hier het nieuwe jaar inluidt. Met mijn neefjes en nichtjes en wat vrienden zocht ik wat hout, takken, blokken en mos, zette alles tegen elkaar en stak het aan. Mijn moeder maakte de vis en de kip en de groenten klaar die we boven het vuur zouden roosteren. ‘Elly zag er verdrietig uit, op de eerste dag van het jaar hoor je ook niet alleen te zijn. Ik liep naar haar toe om haar een shotje rum aan te bieden, die andere nieuwjaarstraditie. Ze keek me argwanend aan en aarzelde, maar het was gewoon rondhangen op een vrijdagmiddag met familie, ik had geen enkele andere intentie dan gastvrij te zijn voor iemand die hier leek te zijn aangespoeld. ‘Haar twee jongens hadden mijn neefjes en nichtjes toen al ontdekt, kinderen maken sneller en makkelijker contact dan volwassenen. En zeker dan volwassenen uit het Westen die zich dingen lijken af te vragen waar ik nog nooit over nagedacht heb. De spontaniteit van alle kinderen samen maakte me blij, met zijn allen speelden ze op het hete strand een zelfbedacht spel zonder elkaars taal te spreken. Waarom zou dat de ouderen niet gegeven zijn? ‘Ze nam het glaasje aan, haar blik werd al iets minder defensief en ik had niet eens veel overredingskracht nodig om haar te bewegen mee te gaan naar mijn vrienden, het vuur en de vis. De hele verdere dag hebben we daar met zijn allen gegeten, gezwommen, gezongen, gelachen. Ik kon het zelf ook goed vinden met de zoontjes, die middag heb ik hen voor het eerst uit vissen genomen. ‘Het was al donker toen ik met haar meeliep naar haar huisje, het blije en uitgelaten gebabbel van de twee gastjes vulde de stilte, het leek wel of die twee verliefd waren op mij, wat hielp om het hart van de moeder te veroveren. Ik bleef slapen en de volgende dag zijn we gaan vissen en hebben we met zijn vieren gesurft. Ze was veel ouder dan ik, ik ben nog een kind. Maar ik werd verliefd op haar en zij op mij. ‘Woorden ontbreken om te duiden wat ik voel, en ik zeg wel veroveren, maar dat klinkt stoerder dan ik bedoel. Ik ben een junglejongen, als ik niet surf en vis of de lodges in orde maak voor de toeristen, trek ik de jungle in, alleen of met een vriend, niemand die me zou kunnen vinden. ‘Mijn moeder was heel jong toen ze mij kreeg, een vader heb ik nooit gehad. Ik hield op slag van Elly, van haar kinderen, en misschien nog wel het meest van hen als gezin, de gezelligheid die ze me met zijn drieën gaven. Praten over het leven is me niet gegeven, laat staan praten over liefde. Wat dat betreft ben ik een groene appel, die denkt en praat ook niet. In de winter spaar ik geld voor het laagseizoen en verder leef ik van dag tot dag, zoals iedereen hier. ‘Mijn beste vriend heeft een geweldig restaurant dat zo populair is dat het gemakkelijk iedere avond vol zou kunnen zitten, maar het is maar een dag in de week open, want die ene avond levert genoeg op om de rest van de week niks te doen. Leven is een kunst en liefde ook, niet iets wat je tot op de draad moet analyseren. Liefde is als het kokoswater dat we drinken: lekker en dorstlessend. ‘Gelukkig stelde Elly weinig vragen, ik denk dat ze al snel begreep dat dat zinloos was, dat Sex in the City-hoofdbrekens niet zijn besteed aan de gemiddelde Costa Ricaan. Geen idee wat ik verwachtte van de liefde tot ze voor me stond, en toen ook nog niet. Ik wist maar één ding, zonder twijfel: dit is haar. Dit is de vrouw van wie ik houd en die ik trouw wil zijn. Vanaf die eerste nacht sliepen we samen tot ze een week later weer vertrok naar Nederland. Toen pakte ik mijn leven weer op. ‘Mijn dagen vulden zich met vissen en surfen en de jungle, missen is ook weer zo’n begrip dat in mijn vocabulaire niet voorkomt. Wanneer je nooit verder denkt dan de avond van diezelfde dag, kun je iemand niet eens missen. Daarbij was de blijheid over mijn nieuwe geluk zo groot, hoe zou ik dat kunnen laten overstemmen door gemis. Liever denk ik: hoera, ik ga haar over een tijdje weer zien. ‘En dat gebeurde ook. Deze winter ben ik drie maanden naar Nederland geweest, en heb ik bij haar en de jongens gelogeerd. Ze kwam me ophalen en het eerste wat ik dacht was: wie heeft de airco zo idioot hoog gezet. Het was er steenkoud, maar ik heb een geweldige tijd gehad, mooi hoe Nederlanders zich deftig aankleden met Kerst. Volgende maand ga ik weer. Ik kan niet wachten en toch, hier heb ik het ook goed. Ik zou mijn leven in de hitte nooit kunnen missen, het is goed zoals het is.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/aan-het-einde-van-de-avond-vroeg-hij-mag-ik-bij-je-slapen-ik-wil-alleen-je-hand-vasthouden~b893f98bf/</guid>
      <pubDate>Thu, 24 Jul 2025 00:00:00 +0200</pubDate>
    </item>
    <item>
      <title><![CDATA[‘Ik voelde hoe het gestuntel plaatsmaakte voor genot. Hij was zo lief’]]></title>
      <description><![CDATA[<p>‘Ik was 19 toen ik net uit een moeilijke relatie kwam en voor de vierde achtereenvolgende keer naar de theatercamping in Frankrijk ging. Ik verheugde me daar enorm op, een week met gelijkgestemde leeftijdgenoten rond het kampvuur, theater maken en praten. ‘Op de eerste dag arriveerden vier jongens met mij tegelijk, ze waren samen met de auto gekomen. Ik begroette ze allemaal, maar toen ik op de laatste, die met die zwarte krullen, afstapte en mijn hand naar hem uitstrekte, draaide hij zich om zonder mijn gebaar te beantwoorden. Hij ging verder met waar hij mee bezig was: zijn tent opzetten. Oh, nou dan niet, dacht ik. Wel jammer, want ik vond hem best een knappe vent. Al was ik zo snel na mijn relatiebreuk nergens op uit. ‘Die avond in de bossen, rond het vuur, belandden we naast elkaar en kletsten we wat. Het toeval had ons daar gebracht, zo herinner ik het me althans. We dronken lauw bier en hij had een boxje bij zich. We lieten elkaar om beurten nummers horen die we leuk vonden, Ed Sheeran, Tash Sultana. ‘Hij had lange wimpers en een pluizig baardje, zijn voorkomen had iets vrouwelijks en liefs. Dat vond ik fijn, want daartegen hoefde ik me niet te verweren of schrap te zetten, zoals bij jongens in strakke shirtjes met brede schouders. Dat is sowieso het fijne van dat kamp, je ontmoet daar mensen die net als alle adolescenten voorzichtig zijn om zich te laten kennen, maar daar vrijwel meteen hun bescherming laten vallen. De gesprekken zijn directer, telefoons blijven de hele week in de tent, de vertrouwelijkheid is onmiddellijk. ‘Toen ik hem de volgende dag met een ander meisje in zijn hangmat zag liggen voelde ik een lichte jaloezie. Ik sprak mezelf meteen vermanend toe: we hadden toch alleen maar een beetje zitten kletsen, heel gezellig zitten kletsen weliswaar, maar wel: vrijblijvend. Wat had ik dan gedacht. ‘Die tweede avond zaten we opnieuw om het vuur. We deden spelletjes met z’n allen. Hoe wij samen in de hangmat belandden weet ik niet meer, maar ineens lag ik naast hem. Dat andere meisje bleek gewoon een goede vriendin van hem te zijn. We probeerden te zoenen, wat nog niet meevalt in zo’n hangmat. Het is lastig om alleen elkaars mond te raken wanneer je met zijn tweeën in een soort puntzak naar beneden zakt. ‘Het was lang geleden dat ik een ander lichaam dan dat van mijn ex-vriendje zo nabij had gevoeld, het onwennige ervan leidde me af. Hij lag op zijn rug, ik op mijn zij, met mijn hoofd op zijn borst. Ik kantelde mijn hoofd in een ongemakkelijke hoek en voelde hoe het gestuntel plaatsmaakte voor genot. Hij was zo lief. ‘Ik voelde me zo op mijn gemak dat we de rest van de week alles samen deden, behalve slapen. We kookten samen, we deden samen de afwas, ’s avonds liepen we met zijn tweeën naar de doucheruimte en poetsten aan de roestvrijstalen wastafel onze tanden. Het delen van die dagelijkse rituelen vergrootte de vertrouwelijkheid. Het was spannend, ik was een beetje verliefd aan het worden. Maar van aantrekken en afstoten, twijfels, van honger naar bevestiging, alles wat zo’n beginfase vaak kenmerkt, was geen sprake. Het was alleen maar fijn. ‘Iedere theaterweek heeft zijn eigen thema, dit keer was het ‘vallen en opstaan’. Als oefening moesten we rennen door de grote circustent en ons laten vallen in de hoop dat de ander ons op tijd opving. Wanneer ik dat oefende met andere jongens werd ik nog voor mijn lichaam achterover helde al opgevangen. Maar Léon liet me zo ver vallen dat ik bijna op de grond lag, en dan ving hij me heel zacht op. ‘Dit alles – het kamp tussen de bossen, de zomer in Frankrijk, de vanzelfsprekende betrokkenheid tussen elkaar en de anderen – smeedde binnen een week een hechte band. Toch dacht ik bij het afscheid niet: ik heb nu verkering. Ik stapte in de bus en koos een plek achterin en zwaaide naar hem, zolang het bochtige landweggetje het toestond. Ik had zijn nummer, maar aarzelde, piekerde wie van ons het initiatief zou nemen. ‘Intussen zijn we zeven jaar verder. Nog toen ik in de bus zat appte hij dat ik mijn waterfles was vergeten en dat hij die zou komen brengen, en nog diezelfde zomer hielp hij me met verhuizen naar mijn eerste studentenkamer en vroeg hij verkering. Zeven jaar later zijn we nog steeds verliefd, misschien wel nog verliefder. En nog steeds doen we alles samen. Hij heeft dyslexie, dus lees ik hem voor. Gisteren nog, in het park, uit De kleine prins.’ ‘Die week was de twaalfde keer dat ik die theaterworkshop in Frankrijk bezocht. Dit keer in de leeftijdscategorie van 18 tot 25 jaar. Met drie vrienden reed ik erheen. Ik wist dat ik weer allemaal oude bekenden zou zien. ‘Ik keek uit naar de open plek in de bossen, de temperatuur die kon oplopen tot ver boven de 30 graden, de grote circustent met de kleine tentjes ernaast. Hier voelde ik me veilig, niemand die oordeelt, gesprekken gaan al snel de diepte in, juist omdat iedereen een week zijn telefoon niet gebruikt en je met zijn allen een theatervoorstelling maakt. ‘Meteen na aankomst wilde ik mijn tent opzetten, zodat ik daarna eens rustig om me heen kon kijken wie er allemaal waren. Dat er een meisje naar me toekwam had ik slechts vaag in de gaten, ik ging zo op in de scheerlijnen, haringen en ankers dat ik niet zag dat ze me aankeek. Maar onbewust moet ik haar hebben opgeslagen, want toen ik die avond de kring rondkeek en een plek zocht om te zitten, herkende ik haar vrolijke, lichte ogen meteen. ‘Het was geen liefde op het eerste gezicht, er was zelfs geen sprake van flirten, het was veel ongedwongener dan dat. We zaten de hele avond naast elkaar en ik voelde: ik wil alles van je weten en jij mag alles van mij weten. ‘In het gewone leven hadden we elkaar natuurlijk ook wel opgemerkt, maar daar hadden we moeten daten. We hadden bij nul moeten beginnen, er hadden dagen, misschien weken van andere bezigheden tussen onze afspraken gezeten. Nu hadden we de gezamenlijke referentie van deze theaterweek, en de garantie dat we elkaar een week lang overal zouden tegenkomen. ‘Ik liet haar Ed Sheeran horen, van wie zij ook fan was.  Nog diezelfde avond hoorde ik mezelf haar het pijnlijke verhaal vertellen over een naast familielid dat met mij had gebroken. Een onderwerp waarover ik niet graag sprak, maar daar, rond het vuur, op die warme zomeravond, kwamen de woorden zonder gêne. Ze vulde niets voor me in, ze liet me praten. Ik keek in haar knappe gezicht en zij vroeg door. ‘Best mogelijk dat daar de basis werd gevormd. In de dagen erna gedroegen we ons nog steeds los en vrij, niet meteen als stel, ook niet nadat we zoenden in de hangmat. Grootse en verwarrende verwachtingen waren er niet. We deelden simpelweg de dagelijkse routines: koken, tandenpoetsen. We liepen iedere avond samen naar de toiletblokken aan de rand van het terrein, kletsend, soms snel zoenend achter een muurtje. Het was spannend en voor mij de eerste keer dat ik op die plek zoiets meemaakte. Hoewel ik er geen betekenis aan probeerde te geven, was het meteen duidelijk dat het zoenen met haar anders was dan zomaar wat zoenen op een dronken avond. ‘Intimiteit kreeg een andere lading, niet alleen door de context van de week maar ook door haar ongepolijste enthousiasme. Ik voelde me geliefd, gewaardeerd, alsof ze door me heen keek. Thuis deed ik me vaak anders voor dan ik was, minder gevoelig. Hier was zo’n voorbehoud niet nodig. ‘Daar kwam bij dat de theateropdrachten die we kregen toevallig allemaal met het geven en ontvangen van vertrouwen te maken hadden. Het thema die week was ‘vallen en opstaan’, we oefenden letterlijk in je laten vallen en hopen dat de ander je net op tijd vangt. Soms leken die spellen een soort relatietherapie, wanneer we bijvoorbeeld gevraagd werden om elkaar een paar minuten in de ogen te kijken – als je dan al een beetje gek op iemand bent, gaat het heel snel. ‘Het afscheid viel me zwaar. Toen ze in de bus kroop twijfelde ik ineens of ik haar nog zou zien. Ik dacht uit alles op te maken dat dit geen gewone vakantieliefde was, maar hoe kon ik dat zo zeker weten? ‘De bus was een touringcar, van binnen en buiten behangen met ballonnen. Ik zag iets bewegen bij de achterruit maar kon niet zien of zij het was die zwaaide. Toen maakte de weg een bocht en verdween de bus uit zicht. ‘Mijn uiteindelijke ticket naar haar bleek haar achtergebleven waterfles, ik vond hem op het veld, bewaakte hem met mijn leven alsof het een cheque van tienduizend euro was. Nu moeten we elkaar wel weer zien, dacht ik. ‘Dit alles was in 2018 en we zijn nog steeds onafscheidelijk. We wonen samen, koken samen, gaan samen hardlopen, doen boodschappen met zijn tweeën. En we gaan nog steeds ieder jaar naar het Franse theaterkamp, nu als begeleiders.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-voelde-hoe-het-gestuntel-plaatsmaakte-voor-genot-hij-was-zo-lief~b035bbbe/</guid>
      <pubDate>Thu, 17 Jul 2025 00:00:00 +0200</pubDate>
    </item>
    <item>
      <title><![CDATA[‘Ik dacht: volgens mij past mijn hoofd precies in het holletje van zijn arm’]]></title>
      <description><![CDATA[<p>‘In 2016 ben ik gescheiden en een jaar later vond ik dat het tijd werd om me in te schrijven voor een korte wandelvakantie in Zuid-Limburg. Ik verheugde me op een lang weekend in een kampeerboerderij, met kamers en gemeenschappelijke ruimtes. ‘Het was herfst, de bomen begonnen te kleuren en binnen zaten we met zijn allen aan lage tafels. Tegenover me zat een vrouw ingeklemd tussen de anderen. Ik bood aan koffie voor haar te halen, dan hoefde ze zich er niet uit te wurmen. Ze keek verrast, alsof ze niet gewend was dat anderen haar noden opmerkten, of opstonden om haar ter wille te zijn. ‘Het was iets heel kleins, niemand die het opviel, en ik had voor een willekeurige ander precies hetzelfde gedaan, maar de manier waarop zij toen naar me keek, maakte iets los. Genoeg in ieder geval om me haar de volgende dag, tijdens de wandeling, te herinneren. De landweg was omzoomd door weilanden en met zijn dertigen liepen en kletsten we, zij en ik naast elkaar. ‘Al snel hadden we het over hoe we in het leven stonden. Zij kwam net als ik uit een moeilijke periode. Op een gegeven moment zei ze: maar nu ben ik 60 en wil ik weer vooruitkijken. Moeilijk te duiden wat er die dag precies gebeurde, het zat hem niet in de woorden zelf, het zat hem in de manier waarop die door de ander werden ontvangen. De aandacht die we voor elkaar hadden, de gedeelde wil om op te krabbelen en blij te worden van alles om ons heen. ‘Aantrekkingskracht is een te groot woord voor wat ik voelde, al zorgde onze gedeelde intentie weer iets van het leven te willen maken voor een zekere verbondenheid. Maar ik had op mijn 57ste nog maar één keer verkering gehad: met de vrouw van wie ik net een jaar gescheiden was. ‘Het duurde even voor we na dat weekend opnieuw afspraken. Ik had een date gepland en die wilde ik even afwachten. Maar toen dat op niets uitliep, nodigde ik Gerda uit voor een wandeling op de Hoge Veluwe. Ik zei: ik stippel de route uit en jij regelt het mooie weer. Die dag scheen de zon. ‘Van tevoren had ik gedacht: we gaan gewoon nader kennismaken, dan zien we wel. Ze droeg een sportieve broek en een fleurig bloesje. Na wat te hebben uitgewisseld over onze hobby’s en kinderen, vroeg ze: wat zoek jij eigenlijk in een vrouw? ‘Een logische vraag, waar ik niet meteen antwoord op had. Er zijn mannen die lijstjes hebben met kenmerken waaraan een vrouw moet voldoen, maar ik niet, ik was alleen maar op zoek naar geluk en harmonie. Ik antwoordde: ‘Het laatste wat ik wil is gedoe. Ik wil gewoon tevreden leven, geen ruzie, geen moeilijke dingen.’ ‘Ze begreep wat ik bedoelde, de rest van de wandeling hebben we genoeglijk gepraat over van alles. Na afloop liepen we een dorpscafé binnen met een biljart en een oude kachel, een dartboard en drie mannen aan de bar. Eén van hen pakte na ons eerste wijntje een krukje, ging voor ons zitten en begon vragen te stellen. Er moest iets in onze houding zijn geweest wat zijn nieuwsgierigheid wekte. Of we misschien verliefd waren, wilde hij weten en ik antwoordde: ‘dat zou best eens kunnen’. ‘Gerda moest erom lachen. De man pakte mijn telefoon en vroeg toestemming om foto’s van ons te maken, ‘maar dan moeten jullie elkaar wel even kussen’. Vervolgens gaf ik haar een kus op de mond. We lachten weer, alles was licht en vrolijk, zoals het moest zijn, zoals het de hele middag was geweest. Toen ik haar even later naar het station bracht, maakte ik een vergissing. Ik meende per abuis dat het tijd was voor een vervolgstap en begon haar te zoenen, maar ik merkte dat zij het nog te vroeg vond. Beledigd was ze niet, alleen maar beslist, wat alles ineens toch weer minder gênant maakte. ‘Gerda had er niet op gerekend dat ze ooit weer een relatie zou krijgen, ze moest wennen aan het idee. Wat betekende een relatie en waarom zou ze dat willen? Net nu ze het in haar eentje zo goed had. ‘We zagen elkaar enige tijd later weer, tijdens een wandelweekend op Texel waarvoor we ons allebei hadden ingeschreven. We waren nog steeds geen stel. Voor de groep waren we twee singles die het goed met elkaar konden vinden en tijdens de gezelschapsspelletjes graag naast elkaar zaten. Maar op de vroege ochtend van de tweede dag klopte ze in haar pyjama op mijn deur. Om hier te komen had ze de hele eetruimte moeten doortrippelen, haar slaapkamer lag aan de andere kant van de zaal. Nagestaard door wat vroege ontbijters, maar dat deerde haar niet. ‘Verbaasd was ik niet. Ik dacht eerder: eindelijk, daar is ze. ‘Kom binnen’,  zei ik. Ik lag nog in bed, sloeg het dek open en zei: ‘kom erbij’. Dat deed ze. Nu is het zeven jaar later en al die jaren zijn we gelukkig, zonder enig gedoe. ‘Voor mijn 60ste verjaardag hadden mijn zusjes en broers mij een wandelweekend in Limburg cadeau gedaan. Na een hevige burn-out had ik mijn leven weer op orde en dat moest gevierd. Jan was een van de 35 deelnemers, een bedachtzame man in een Noors vest: aardig, toegankelijk, altijd een glimlach om zijn mond. Een man die met zekere afstand de groep bekeek. ‘Aan een volle tafel waar iedereen druk was met zijn eigen gesprek, bood hij mij koffie aan, dat raakte me. Hij ziet me, dacht ik, tussen al die anderen word ik opgemerkt in mijn behoefte aan zoiets onbenulligs als een kop koffie. Die avond schreef ik in mijn dagboek: ‘leuke man ontmoet’. Meer niet. ‘Tijdens het eten kropen de meeste mensen kletsend bij elkaar, maar Jan koos een plekje alleen. Toen hij klaar was, schoof hij zijn bordje voor zich uit en legde beide armen in zijn nek. Ik dacht: volgens mij past mijn hoofd precies in het holletje van zijn arm. Maar nog voor ik die gedachte kon afmaken, sprak ik mezelf al toe: stop, Gerda. Ik wilde streng zijn, niet weer het risico lopen dat iets of iemand me van de wijs zou brengen, ik was veel te blij dat ik alle moeilijkheden had overwonnen en wilde me niet nu alweer overgeven aan iets wispelturigs als de liefde. ‘Dat weekend hebben we een paar keer samen opgelopen, een beetje pratend over onze kinderen, veilig terrein. Toen hij aankondigde een dag eerder te vertrekken, voelde ik de sterke behoefte hem te bedanken voor zijn aanwezigheid. Niet door dat te zeggen, ik wilde het opschrijven. ‘Die avond liep ik voorbij de kring op elkaar gepakte mensen waar hij zat, brutaal botste ik tegen knieën, onhandige excuses uitend. Het is niets voor mij om zo mijn plek op te eisen, maar het moest. Nadat ik met moeite naast hem neer was geploft, gaf ik hem het briefje. Anderen moeten het hebben gezien, maar daar dacht ik niet aan. En wat ik te zeggen had, was geen geheim. Dat ik het fijn vond dat ik ontdekt had dat er ook lieve mannen bestonden, en dat ik hem alle goeds wenste voor de toekomst. Kalm nam hij het in ontvangst en zei: ‘Ik lees het straks, vind je dat goed?’ ‘Die avond na het eten stond hij op en nam het woord: ‘Lieve mensen, dank voor het mooie weekend, ik moet er helaas vandoor.’ Alle ogen waren nog steeds op hem gericht toen hij vervolgens naar mij liep om me te kussen. Als enige van al die 35 mensen. Hij kuste me gewoon op mijn wang. Of niet gewoon, ik was perplex, maar het voelde geweldig. En toen hij weg was, vroeg iemand: ‘Jij en Jan?’ ‘Ik kon niet opmaken of er jaloezie in haar stem klonk, maar haalde verwonderd mijn schouders op. Thuis stuurde ik hem een mail, nog steeds voorzichtig en formeel. Hoe blij ik was dat ik hem had leren kennen. En ook al verzette ik me nog steeds tegen iets amoureus, ik begreep wel dat hij te leuk was om er niets mee te doen. ‘Hij stuurde een Valentijnskaart en ik heb die dag tot de avond gewacht om die open te maken. Zelf had ik er een gestuurd van twee knuffelende teddybeertjes, met de tekst: ‘Meer zit er niet in Jan, maar deze knuffel krijg je van me.’ Hij schreef aan de binnenzijde: ‘Groet, Jan.’ Daarmee had Jan het gevoel dat het aan was tussen ons, maar ik moest nog veel schroom overwinnen. ‘Bij de eerste echte date een paar maanden later, wachtte hij me op bij een station op de Veluwe. Weer die opmerkzame ogen, weer dat Noorse vest: dezelfde man als in Limburg. Na de wandeling wilde hij koffiedrinken, maar ik zei: ‘Een wijntje dan toch, jongen.’ Misschien was dit de overgang van ‘stop Gerda’ naar ‘go Gerda’. ‘In het café begon een man ons vragen te stellen, of we op date waren. Ik moest lachen toen Jan braaf deed wat de man vroeg en mij een kus op de mond gaf. We waren de bleue fase voorbij en voelden ons niet ongemakkelijk, eerder op een prettige manier aangemoedigd. Al werd Jan bij het afscheid even later wel wat al te enthousiast toen hij me als een tiener begon te zoenen. ‘Weer wat later was er de ontmoeting tijdens het georganiseerde wandelweekend op Texel. Mijn zoon gaf die zondag een feestje voor zijn huwelijk, maar ik wilde per se naar Texel. Het was een onbekend moeten dat me daar naartoe dreef. Leuker dan Jan werd het nooit meer, wist ik, als ik niet voor hem zou kiezen dan zou ik altijd alleen blijven. ‘Na een slapeloze eerste nacht stond ik heel vroeg op. Om bij zijn kamer te komen moest ik de hele eetzaal door, waar een paar dames het ontbijt aan het klaarzetten waren. In mijn oude herenpyjamabroek en verwassen T-shirt klopte ik bij hem aan. Jan deed alsof hij me verwacht had, sloeg de dekens open en zei: ‘Kom erbij.’ Ik ben naast hem gaan liggen en we hebben elkaar innig omhelsd. Dat is zeven jaar geleden en vanaf dat moment zijn we samen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-dacht-volgens-mij-past-mijn-hoofd-precies-in-het-holletje-van-zijn-arm~bc09bdc6/</guid>
      <pubDate>Thu, 10 Jul 2025 00:00:00 +0200</pubDate>
    </item>
    <item>
      <title><![CDATA[‘Ik had heel lang in mezelf verkeerd. Zij trok me eruit’]]></title>
      <description><![CDATA[<p>Joost (67): ‘Ik was 17 en zat in de vijfde klas van het vwo en het leven ging mij voor de wind. De derde klas had ik met moeite gehaald maar de resterende jaren had ik mezelf een pretpakket cadeau gedaan en die zomer van 1975 ging ik voor het eerst met vrienden op vakantie. Weg van mijn ouders tussen wie het al een tijdje niet meer zo boterde, iets wat ik wel wist maar niet probeerde te voelen, wat aardig lukte. Een typische vluchtreactie, volgens mijn vrouw die het weten kan want zij is therapeut. Hoe het ook zij, ik was die zomer goed gemutst. Met zijn vieren hadden we een camping geboekt in Saint-Raphaël, dat toen nog een rustig stadje was aan de Middellandse Zee. We hadden onze omafietsen op de trein gezet en waren op reis gegaan met zware fietstassen, wat ons veel bekijks had opgeleverd in de Parijse metro. Op de fiets zouden we de kust afrijden en al op de eerste dag maakte ik kennis met een meisje. Laurence heette ze, ofwel, zoals ze zelf graag zei: de enige Franse meisjesnaam die in het Engels een jongensnaam is – haar ouders waren beiden leraar Engels. Mijn vrienden en ik waren naar het vlot gezwommen, zo’n veertig meter uit de kust. Daar was zij ook en bij toeval kwam ik naast haar te zitten. Na het uitwisselen van onze namen begonnen we wat te praten, plonzend met onze voeten in het glinsterende water. Ze was bijzonder knap, met donker haar en borstelige wenkbrauwen en ze had iets Frans adellijks. Het was meer dan zomaar jongen-meisje aantrekkingskracht dat maakte dat ik bij haar in de buurt wilde blijven. We begonnen elkaar te vertellen over ons leven, onze ouders en familie. Ik scheel veel in leeftijd met mijn broer en zus die toen al de deur uit waren. Over wat er speelde in ons gezin sprak ik met niemand, ook niet met mijn vrienden. Laurence kon goed luisteren. Niet alleen dat, ze had geleerd hoe je vragen moest stellen zonder er een oordeel in te laten doorklinken. Zelf was ze hier aan het strand met haar tante, die haar nogal streng in de gaten hield, daarover zei ze ook het een en ander. Lang kon ze niet blijven, dat stond haar tante niet toe. Maar in de paar uur die we hadden ontstond er een soort vertrouwelijkheid die uitnodigde tot vervolgontmoetingen. Een echte afspraak hebben we niet gemaakt voor de volgende dag, maar het strand daar was niet groot, en toen mijn vrienden en ik er ’s middags opnieuw arriveerden zaten zij en haar tante op dezelfde plek als eerder, allebei op een handdoek. Welke kleur haar bikini had weet ik niet meer, daar lette ik niet op, evenmin op haar lichaamsvorm, daar ging het me allemaal niet om. Ik betwijfel of ik enige verwachting koesterde op het gebied van zoenen of aanraken, het samen hangen op het vlot, het samen kijken naar de stoere jongens om ons heen die elkaar in het water gooiden, het wandelen dat we deden, de vloedlijn op en neer, het was me spannend genoeg. Ik voelde een diepe kameraadschap voor haar. Ik had heel lang in mezelf verkeerd. Zij trok me eruit en voor het eerst gaf ik voorzichtig woorden aan emoties en situaties. Zonder ouders op vakantie gaan was al een voorschot op mijn volwassenheid, maar toen ik al lopend haar hand mocht pakken en we samen verder liepen, voelde ik me enorm trots. Over hoe mijn leven er later uit zou gaan zien, had ik geen idee, maar dit was veelbelovend. Ik ging ervan uit dat ik op een dag een vrouw zou vinden met wie ik de rest van mijn leven zonder ingewikkeld drama samen zou zijn, en ik wist dat dit niet Laurence was. Maar dat maakte deze ontmoeting niet minder magisch. Zelfs al hadden we geen andere intentie dan wat praten en lopen, een ijsje eten of een Orangina drinken in een van die tentjes op het strand, als zij er was voelde ik me blij op een manier die anders was dan wanneer ik met mijn vrienden was. We maakten geen plannen voor na de vakantie, wisselden geen nummers of adressen uit, er is niet één foto van ons samen. Ze was te bijzonder en te mooi en te vooraanstaand en ik was te bleu. Andere jongens deden hun best indruk te maken, mijn verlegenheid heeft ze wellicht geïnterpreteerd als ridderlijk – onze liefde als dat het al was, was hoofs. En tegelijk een ervaring binnen een hele reeks van nieuwe ervaringen, die vakantie. ’s Avonds op de camping praatte ik niet over haar met mijn vrienden, dan speelde dit alles niet. Dan maakten we ons vrolijk over die ene Italiaanse jongen die in de modder voor zijn tent probeerde een witte broek aan te trekken zonder er een vlek in te maken. We deden spelletjes, hadden plezier, keken om ons heen naar andere meisjes. Drie dagen hadden we de camping geboekt, maar de laatste dag zaten Laurence en haar tante niet op hun vertrouwde plek op het strand. Ik wachtte even, zwom teleurgesteld naar het vlot waar mijn vrienden waren en even later zat ze ineens naast me. Die middag heb ik haar lopend naar huis gebracht, toen ze afscheid wilde nemen vroeg ik of ik haar een kus mocht geven. Dat vond ze goed. Ze bood me haar wang aan en ik boog me naar voren en de volgende ochtend pakten de jongens en ik onze omafietsen zonder versnelling en reden 35 kilometer naar Mandelieu-la Napoule. Maar alsof ik, nu ik weg was, pas echt besefte wat ik in Saint-Raphaël had meegemaakt, besloot ik de volgende dag weer terug te fietsen. Mijn vrienden verklaarden me voor gek, maar ik wilde haar verrassen en koos op het strand een plek niet ver van de hare zodat ik haar meteen zou zien als ze aan kwam lopen. Wat zou ze opkijken. Ik wachtte, een uur, twee uur, maar die dag verscheen ze niet. Aan het einde van de middag fietste ik de 35 kilometer weer terug en hier stopt het verhaal van Laurence, het meisje met de jongensnaam, mijn enige vakantieliefde ooit.’</p>]]></description>
      <guid>https://www.volkskrant.nl/volkskrant-magazine/ik-had-heel-lang-in-mezelf-verkeerd-zij-trok-me-eruit~b7972254/</guid>
      <pubDate>Thu, 3 Jul 2025 00:00:00 +0200</pubDate>
    </item>
    <item>
      <title><![CDATA[‘Het gezicht van de lange man herinner ik me niet meer, alleen zijn postuur’]]></title>
      <description><![CDATA[<p>Karlijn (64): ‘We liepen die dag de Bloesemtocht als voorbereiding op de Vierdaagse: vier vriendinnen en ik. Het was 2017, met twee auto’s waren we naar een dorpje aan de Linge gereden en nu wandelden we al kletsend en append naar het startpunt. We kenden elkaar al heel lang, ons gepraat moet vrolijk en opgewonden hebben geklonken, zoals goede vriendinnen zijn wanneer ze elkaar een tijdje niet hebben gezien: grapjes makend, anekdotes en nieuwtjes uitwisselend. We hadden 25 kilometer voor de boeg, maar daar maakten we ons geen zorgen over. Waar ik me wel een beetje zorgen over maakte was de pijn in mijn kuit, ik hoopte maar dat die niet erger zou worden gedurende de dag. Zo piekerde ik wat, toen een van mijn vriendinnen me aanstootte en wees op de militairen die voor ons liepen. Eén ervan was een slanke, lange man met een grote rugzak, duidelijk de aantrekkelijkste. Naarmate we de start naderden, werd de groep wandelaars dichter en onze afstand tot de militairen kleiner. Het gezicht van de lange man herinner ik me niet meer, alleen zijn postuur. Het was mooi weer, wij vijf vrouwen waren allemaal al jaren gelukkig getrouwd, het gebaar van mijn vriendin – ‘wow, kijk eens wat een leuke man’ – was niet serieus, maar eerder een uiting van blijdschap over het met zijn allen samen zijn; vijf vrouwen van middelbare leeftijd kunnen met elkaar soms ineens weer 16 worden. En in dezelfde uitgelaten stemming maakte ik een opmerking tegen de man over zijn rugzak, ‘zo-o, die ziet er zwaar uit’ . Na de start verdunde de groep wandelaars en liepen we met zijn vijven verder. Na vijftien kilometer werd het tijd voor een pauze. Normaal pauzeerden we nooit zo snel, maar mijn kuit dwong me ertoe. Het lunchtentje was de enige horecagelegenheid op de hele tocht, het was er druk, met heel veel moeite konden we buiten wat stoelen bemachtigen. Ik trok mijn schoenen en sokken uit en legde mijn benen op de stoel van een vriendin die koffie haalde. En terwijl ik mijn meegebrachte boterhammen begon te eten, dook naast me ineens de lange slanke militair op, de man met de brede schouders, zonder gezicht. Ik was 56, en ik denk dat hij iets jonger was, al weet ik niet precies waarop ik dat baseer. Ik weet zelfs niet eens of hij wel echt een militair was, maar een ding weet ik heel zeker: hij was alleen, hij had zich losgemaakt uit zijn groepje en was naar me toegelopen en ging naast me staan. Hij stelde zich niet voor. Een echte begroeting bleef uit. Mijn voeten staken in de lucht en reikten tot zijn borst. Hij zei alleen maar: dus hier zit je. En toen gebeurde het. Met beide handen pakte hij mijn been en begon over mijn schenen te wrijven. Ik was verward, wat gebeurde hier precies? Niet eens het feit dat een onbekende man zich losmaakte uit de menigte om zich over mijn pijnlijke onderbeen te ontfermen verraste me, maar dat ik hem niet wegsloeg. Dat ik niet overeind sprong en hem verontwaardigd de les las. De paar vriendinnen die achter me zaten, zagen wat er gebeurde en wachten gespannen af. Ze wisten dat ik geen enkele aanraking kon verdragen, zelfs niet die zonder intentie. Iedereen mag alles tegen me zeggen, me alles vragen en ik geef overal antwoord op, maar aanraken is verboden gebied. Ik heb in de loop van mijn leven leren omgaan met mijn verleden. Zeggen dat ik nog steeds gebukt ga onder het misbruik van mijn zwager, is me te dramatisch en gun ik hem niet. Maar soms springt de pijn dwars door alle verdedigingsmechanismen heen, als een duvel uit een doos. Toen ik laatst met mijn man in de camper zat en in de krant las over een jong meisje dat aangifte had gedaan wegens misbruik, kon ik kilometerslang alleen maar huilen. Op alle aanrakingen reageer ik buitenproportioneel heftig. Niemand van mijn vrienden waagt het om ook maar een haar van mijn jurk te halen. Toen ik jonger was heb ik eens op weg van de bar naar mijn tafeltje twee glazen bier uit mijn handen laten vallen en een klap gegeven aan een man die aangeschoten in mijn borst wilde prikken. Mijn broer mocht me nooit optillen. Ik ken zelfs mannen die zeggen, nee, ik kan beter niet naast Karlijn gaan zitten, uit vrees dat er toch een onverhoedse aanraking plaats vindt. Zelfs mijn man vraagt na 25 jaar nog weleens toestemming. Maar dit keer, voor het allereerst in mijn hele leven, bleef een heftige reactie uit. Ik liet de militair begaan. Zijn handen waren niet flirterig, eerder vrolijk, maar daarin zat het geheim niet. Mijn vriendinnen sidderden, nog even en Karlijn ontploft, maar ik voelde iets weldadigs omhoog borrelen en dacht: wat is dit fijn. Ga maar door, dacht ik, toe maar. Lang duurde het allemaal niet, nog geen halve minuut. Toen hij ophield keek ik in zijn ogen en stond op. Waar is die rugzak van jou nou, vroeg ik om iets te zeggen te hebben. Even stonden we schouder aan schouder, toen zei hij: nu kom je wel heel gevaarlijk dichtbij en ik keek schuin naar achteren naar mijn vriendinnen die gebaarden dat ze er niks meer van begrepen. Ik was overdonderd en blij en dacht alleen maar: het kan dus wel, een man kan me zomaar  aanraken. En de donkere wolk waarvan flarden altijd zullen blijven bestaan, werd ineens wat lichter. Mijn vriendin pakte zijn rugzak en samen liepen we een eindje over het terrein, tot zijn vrienden naar ons toekwamen en hij zijn rugzak overnam en verdween. Bij de eindstreep heb ik nog naar hem gezocht, mijn vriendinnen hielden niet op met grappen maken, maar ook bij de traditionele aardbeienkraampjes was hij niet te vinden. Het gevoel dat de man me had gegeven is me altijd bijgebleven en laat zich niet met één woord beschrijven. Ik ken veel verschillende soorten plezierige sensaties die ik zo kan oproepen, maar deze is nergens mee te vergelijken. Niet met verliefdheid, niet met erotiek, niet met comfort. Dan eerder nog met euforie. Een stap in de verwerking van een trauma. Wat ik die paar seconden meemaakte was niets minder dan een openbaring. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-gezicht-van-de-lange-man-herinner-ik-me-niet-meer-alleen-zijn-postuur~baa7ceb3a/</guid>
      <pubDate>Thu, 26 Jun 2025 00:00:00 +0200</pubDate>
    </item>
    <item>
      <title><![CDATA[Toen Hesters partner verongelukte in Vietnam, vond ze troost en liefde bij haar ex]]></title>
      <description><![CDATA[<p>Hester (76): ‘Onmiddellijk na het fatale auto-ongeluk belde mijn ex mij in Vietnam. Een paar uur daarvoor was mijn partner tijdens onze vakantie bij een botsing de auto uitgeslingerd, hij had met zijn hoofd een lantaarnpaal geraakt. We waren op weg naar de kust, waar we de laatste week zouden doorbrengen aan het strand. Onderweg naar het ziekenhuis is hij gestorven. De reisverzekering regelde alles perfect en stuurde meteen iemand om ons bij te staan, we werden met zijn drieën ondergebracht in een superluxe hotel in twee aangrenzende kamers. Vreemd eigenlijk, hoe dat toen al indruk op me maakte. Hoe helder ik alles die dagen waarnam, hoe in de wanhoop van het plotselinge verlies van de man met wie ik 24 jaar een geweldige relatie had, er nog steeds een onderstroom bestond waar lichtheid de dienst uitmaakte. Ik waardeerde het comfortabele bed, het ligbad waar ik slechts met grote moeite en met hulp van mijn vrienden uit kon komen, omdat ik niet kon steunen op mijn gewonde arm. De man van het bevriende stel sjorde mij uit de badkuip, ondanks de scherven in zijn eigen armen. De ene brekebeen hielp de ander, hoe hard hebben we daar toen om moeten lachen. Het ongeluk zorgde voor een focusvernauwing waarbinnen alles scherper werd, ik zag details die normaal opgaan in een groter geheel. De kip bijvoorbeeld, die rondscharrelde in de gang van het kleine ziekenhuis niet ver van de brancard waar mijn man onder een blauw laken lag, zie ik nog levendig voor me. Net als de ernstige gezichten van het bijna voltallige ziekenhuispersoneel rond de auto die hem later naar het mortuarium bracht. Ik had mijn broer toen al gebeld, even later belde mijn ex. Hij was de vader van mijn kinderen, met wie ik sinds onze scheiding dertig jaar eerder slechts een paar keer per jaar formeel contact had. Zijn stem klonk zacht, bescheiden, het deed me goed die te horen, want ik wist dat het voor hem niet makkelijk was om te bellen. Het werd een beetje een wonderlijk gesprek. Hij zei: ik kom je halen hoor, in Thailand. Waarop ik zei: dat is niet handig, want ik zit in Vietnam. We lachten kort. En al vrij snel zei ik: ik ben altijd gek op je gebleven. En ik op jou, antwoordde hij. Bij de begrafenis heb ik hem gevraagd vooraan bij ons en onze kinderen te komen zitten, ook weer zoiets waar ik niet over na hoefde te denken. Mijn zoon en dochter hadden in mijn verongelukte vriend een tweede vader gezien en hadden nu hun eigen vader dubbelhard nodig. Niet veel later begonnen hij en ik elkaar met dezelfde vanzelfsprekendheid en noodzakelijkheid zo’n paar keer per week op te zoeken. Onze gesprekken vielen in een zachte bodem van gezamenlijke herinneringen. Jaren geleden, toen de kinderen klein waren, had hij me verlaten voor een andere vrouw. Dat was pittig, maar ik heb hem er nooit om gehaat. Liever gebruikte ik mijn energie om mijn leven opnieuw vorm te geven. Met een alleenstaande vriendin ging ik aan de rol, we boekten vakanties met onze kinderen, vierden verjaardagen, gingen weekendjes uit. Het was geen situatie waarvoor ik had gekozen, maar het werd wel een fijne tijd. Er was dus geen oud zeer dat eerst moest worden opgeruimd, we gingen meteen over naar troostrijk samenzijn. Langzaam maar zeker voelde ik me weer net zo verliefd worden als toen ik 17 was en hij precies de juiste brommer reed, geschorst werd op school en het perfecte leren jackie droeg. We waren een oude man en een oude vrouw, maar alles voelde hetzelfde. Het voordeel van een eerste liefde is dat je elkaars ouders en vrienden hebt meegemaakt, ik hoefde maar een naam te noemen van een oud-klasgenoot en hij vertelde er een leuke anekdote bij. Dat alles is natuurlijk niet genoeg voor een herstart van de liefde, maar naarmate we elkaar vaker zagen, werd het steeds duidelijker dat die liefde nooit weg was geweest. Na hem had ik twee mannen gehad, die allebei overleden zijn. Met elk van hen was ik heel gelukkig, ik heb geen seconde meer aan mijn ex gedacht. Een mens dat wil leven houdt niet vast aan vroeger, want vroeger bestaat niet meer. Zo denk ik erover. Ook nu weer. Ik vroeg me niet af wat ‘anderen’ zouden denken als ik zo snel na de dood van mijn geliefde alweer om een ander gaf. Het enige waar ik me weleens zorgen over maakte, was de mogelijkheid dat de aantrekkingskracht zou verdwijnen als de rouw minder werd. Dat ik me in al mijn verdriet aan hem had vastgeklampt. Maar dat zou ik dan wel zien. Een half jaar later sliepen we voor het eerst in veertig jaar weer samen. Toen was het echt aan. Tijdens Kerst zette hij de boom op en ik was verbaasd dat me dat geen onwennig, maar juist blij gevoel gaf. Met zijn tweeën en de volwassen kinderen hebben we nog tien jaar heerlijk geleefd, tot ook hij vorig jaar overleed. Hij was gediagnosticeerd met Alzheimer toen de kanker hem inhaalde. Ik zie nog de bange gezichten van de kinderen voor me tijdens het slechtnieuwsgesprek om vier uur ’s middags in een ziekenhuis aan de rand van de A2. Ik begrijp nog steeds niet waarom ze dat soort gesprekken in de namiddag plannen, de zenuwen bouwden zich de hele dag op. Het nieuws kwam niet in een keer binnen, het huilen begon pas in de dagen erna. Het is zoals het is, zei hij. We plaatsten een ziekenhuisbed in de kamer met een aanschuifbed voor mij erbij en we verloren elkaar niet meer uit het oog. Zijn blik volgde mij overal. Ach, zei hij weleens, ik heb altijd Hester nog. Woorden waar we beiden troost uit putten. Nog steeds ontmoet ik mensen die ach en wee schudden over mijn driedubbele verlies. Maar ik heb een leuk leven gehad en ik heb nog steeds een leuk leven. Ik ben blij dat mijn eerste en laatste liefde een opname in een verpleeghuis bespaard is gebleven, en mij de bezoeken aan een man die me niet meer herkent. Intussen heb ik mijn eerste dates er alweer op zitten. Niks bijzonders, maar wie weet komt dat nog.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/toen-hesters-partner-verongelukte-in-vietnam-vond-ze-troost-en-liefde-bij-haar-ex~be633853/</guid>
      <pubDate>Thu, 19 Jun 2025 00:00:00 +0200</pubDate>
    </item>
  </channel>
</rss>
