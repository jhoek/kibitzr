<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[Wat een geluk: twee keer de liefde van haar leven gevonden. Alles leek geweldig]]></title>
      <description><![CDATA[<p>Sylvia (52): ‘In 2020 werd ik na een geweldig huwelijk weduwe. Twee jaar later ontmoette ik een nieuwe man. Hij zag er goed uit, hield net als ik van tuinieren, opera, muziek en de seks was prima. Wat een mazzel, dacht ik, er zijn vrouwen die de liefde van hun leven nooit tegenkomen, en ik vind die twee keer op een rij. Op een dag gingen we samen op vakantie. We zaten in de auto toen ik zijn telefoon hoorde die ik eerder op zijn verzoek in het handschoenenkastje had gelegd. Het was 7 uur in de ochtend, we stonden bij een benzinestation, hij was aan het afrekenen en ik haalde de telefoon tevoorschijn. Op het schermpje zag ik de naam van zijn broer, ik swipete naar rechts. ‘Jullie hebben mij gebeld?’ Ik antwoordde dat we op weg waren naar de zon, maar dat ik het zo even zou vragen. En toen gebeurde er iets raars. We verbraken het gesprek, mijn vriend stapte in de auto, ik vertelde hem dat hij eerder waarschijnlijk een broekzakgesprekje had gehad, of had hij wel bewust zijn broer gebeld? Van het ene op het andere moment veranderde zijn humeur. ‘Beschuldig je me er nu van dat ik mijn broer heb gebeld?’, vroeg hij woedend. Ik schrok, begreep zijn reactie niet, ik had hem gewoon verteld dat zijn broer had gebeld: het soort onbenullige conversatie waarvan je een minuut later al niet meer weet dat je die hebt gevoerd. Maar ik vroeg niets en wachtte tot de donkere wolk was overgetrokken. We waren samen op pad, zouden gaan wandelen, ik had me hierop verheugd, dat gevoel gaf ik niet zomaar op, ik kon beter negeren wat er gebeurde in plaats van het erger maken door boos of verontwaardigd te worden. Zeg hallo, doe even normaal, wat is er met jou aan de hand, waar gaat dit over. Nee. Ik zweeg. Hoe dicht we ook bij elkaar zaten, de lucht in de auto werd loodzwaar en ondoordringbaar, ik kon hem niet bereiken. Twee paar ogen strak op de weg gericht, geen zuchtje liet ik me ontsnappen. Pas toen we na uren München naderden, zei ik: joh, wat is er nou? Een antwoord kwam er niet, maar zijn slechte bui verdween. In de dagen erna hebben we heerlijk gewandeld. Zo nu en dan vroeg ik me wel af: wat gebeurde hier nu eigenlijk? Maar ik heb het erbij gelaten. Een incident. ‘Een paar maanden later waren we op weg naar een etentje. Hij had kritiek gekregen op zijn werk en uitte luid zijn frustraties. Laten we dit onderwerp even parkeren, stelde ik voor, en het er morgen over hebben, anders zijn we midden in ons gesprek als we straks aankomen. Vervolgens ging ik over tot de orde van de dag, maar opeens begon hij als een wilde te rijden. Wanneer we een stoplicht naderden, remde hij hard, om daarna weer snel op te trekken en vol te gassen. Ik protesteerde en toen we opnieuw stilstonden wilde ik uitstappen, maar hij trok me aan mijn broekband naar binnen. Laat me gaan, zei ik, ik wil eruit. De vrienden zegde ik af: we komen niet, we hebben ruzie. ‘Zo werd een incident een patroon. Anderhalf jaar lang wisselden de goede maanden zich af met lelijke momenten die altijd hun schaduw wierpen op de weken erna om vervolgens zonder enig spoor op te lossen in nieuwe moed en frisheid. Ik leerde vergeten. Vergeten hoe het was om van het een op het andere moment in een spiraal naar beneden te glijden, kopje onder in ondoorzichtig water, zonder uitweg. Als alles opklaarde was het of de donkerte er nooit was geweest en was ik blij met zijn lijfelijke aanwezigheid, hoe we tegen elkaar lagen op de bank. Dan knuffelden we elkaar en keken een film. ‘Vaak gingen we naar buiten vogels kijken. Hé, een ijsvogel zeiden we dan en pakten snel de verrekijker en stelden die scherp. Maar als we verder fietsten kon hij zeggen: zag je hoe mooi, het fluitenkruid in de berm? En als ik dan zei: dat was geen fluitenkruid maar wilde venkel, ontplofte hij. O, riep ik dan snel. Misschien zag jij fluitenkruid, ik zag alleen de venkel. ‘Ik ben geen ruziezoeker en ging steeds meer op mijn tenen lopen. Ik kreeg in de gaten welke dingen ik wel en niet moest zeggen – niks over zijn verwassen truien bijvoorbeeld. Maar sommige dingen zijn zo normaal en alledaags dat ik niet altijd kon voorkomen iets fouts te zeggen. Tijdens een korte vakantie, bij het vijfuurwijntje, maakte ik een babbelopmerking over de buitenboel thuis die nu toch eens snel geschilderd moest worden. En weer sloeg zijn humeur om. Hij stond op, wilde betalen en naar huis. De voorbeelden zijn talloos en deden zich vaak voor tijdens vakanties. Zoals die keer dat hij op weg naar Noorwegen omdraaide. Hij was al chagrijnig toen we vertrokken. Ik zei: weet je wat, laat mij de eerste uren rijden, kun jij bijkomen. Toen het zijn rijbeurt was zette hij de auto aan de kant en mij eruit. ‘In 2023 zijn we gaan samenwonen. Een half jaar later ben ik weer naar mijn eigen huis gegaan, maar we bleven elkaar zien. Ik was zo idolaat van deze man, probeerde zijn gedrag voor mezelf begrijpelijk te maken. Ik probeerde te denken: het gedrag van de mensen die hem in zijn jeugd in de steek hebben gelaten, projecteert hij nu op mij. De stapels zelfhulpboeken die ik kocht, moesten me helpen alle bommen bij voorbaat te ontmantelen. Ik nam een time-out om hem rust te gunnen en dacht: ik brei dit wel recht. Maar ik had het anders moeten doen. Door alle getrek en geduw verdween de veerkracht en na het zoveelste incident zijn we sinds februari vorig jaar definitief uit elkaar. ‘Ik functioneer prima, ik sport, werk, maak muziek, maar de knoop in mijn maag gaat maar niet weg. Ik vind het zielig voor hem, hij heeft deze breuk niet gewild. Tegelijk denk ik: hoe ben ik hierin terechtgekomen? Was ik niet altijd een heel zinnige vrouw? Ik had wijzer moeten zijn. En toch weet ik: als hij nu belt, ga ik.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/wat-een-geluk-twee-keer-de-liefde-van-haar-leven-gevonden-alles-leek-geweldig~b3bb8897/</guid>
      <pubDate>Thu, 9 Jan 2025 00:00:00 +0100</pubDate>
    </item>
    <item>
      <title><![CDATA[‘Hij voelde als een veilige vluchtplaats, iets wat ik in mijn relatie al een tijdje niet meer kende’]]></title>
      <description><![CDATA[<p>Lauren (38): Toen ik zes jaar geleden begon met mijn hbo-opleiding verpleegkunde, was hij een van de docenten. Ik herinner me goed die ene keer dat ik een presentatie moest geven. Ik had me goed voorbereid, legde een paar boeken op tafel waar hij een opmerking over maakte en na afloop gaf hij me een paar complimenten en een hoog cijfer. Maar wat me echt raakte, was zijn betrokkenheid. Heel simpele vragen stelde hij en hij keek erbij alsof mijn antwoord, welk antwoord dan ook, er in zijn ogen echt toe deed. Waarom had ik gekozen voor deze opleiding, wat dreef me? Wat dreef me echt? ‘Die zachte blik. Ik was gevleid. Op een of andere manier voelde hij als een veilige vluchtplaats, iets wat ik in mijn relatie al een tijdje niet meer kende. Maar ik snapte ook dat het nooit iets zou kunnen worden tussen hem en mij. Wanneer ik dertig jaar eerder geboren was misschien, maar niet in 2017. Hij was met zijn 49 jaar ook nog eens zeventien jaar ouder dan ik. En toch: iets wat ik nooit eerder had gevoeld brak dwars door alle zelfopgelegde restricties heen. Ik voelde me happy. Het brandje dat werd aangewakkerd kon natuurlijk beter zo snel mogelijk gedoofd worden, maar zolang het niet uitsloeg en niks kwaads aanrichtte, dacht ik, mocht het best voor wat heimelijk plezier zorgen. Maar al mijn fantasieën ten spijt, het bleef bij die ene ontmoeting en het zou twee jaar duren voor we elkaar opnieuw zouden spreken. ‘Ik werkte toen al in het ziekenhuis. Ik hoefde alleen nog mijn afstudeerscriptie te schrijven en hij werd mij toegewezen als begeleider. Voor onze eerste scriptie-afspraak dook ik even de wc’s in om me op te maken met een extra laagje mascara en lipgloss. Ook viste ik het jasje tevoorschijn dat ik speciaal hiervoor die ochtend in mijn tas had gestopt, en zo klopte ik aan zijn deur. Ik popelde. Zou hij nog weten wie ik was? Of was hij gewoon een van die zeldzame bevlogen docenten die voor elke student eenzelfde persoonlijke belangstelling opbracht? ‘We hadden om twee uur afgesproken, de meeting zou een uur duren. ‘Jazeker herinner ik me je nog, hoe gaat het met je?’ En weer die ogen zonder oordeel. Het gesprek ging over de inhoud van mijn te schrijven scriptie, maar het leek alsof al onze woorden, ook de zijne – en ik wist zeker dat ik me dat niet verbeeldde – omkleed waren met een laagje nieuwsgierigheid naar wie we nog meer waren dan student en beoordelaar. Hoe hij vragen stelde was allemaal even fris en echt, precies zoals ik me herinnerde, alsof hij me via uitspraken over mijn werk op een geoorloofde manier wilde leren kennen. En intussen dacht ik: hoe zou hij thuis zijn? In wat voor huis woont hij? Is hij getrouwd? Lopen er kinderen door zijn gang? ‘Ik knikte en gaf netjes antwoord, terwijl ik me afvroeg hoe het zou zijn om met hem samen te zijn in een andere setting dan het ziekenhuis, op een plek waar ik hem zou kunnen aanraken. Ook tijdens de keren die volgden veranderde dat zachte, vrolijke oogcontact niet en juist die continuïteit maakte dit alles nog sexyer. Een man zonder grilligheid. Steeds vaker dacht ik: ik ben bijna klaar met mijn opleiding, straks is hij niet langer mijn docent – dan kan het wel. ‘Wie op mijn opleiding een scriptie schrijft, heeft recht op tien begeleidingsuren. Ieder nieuw uur werd het contact net iets intensiever en tegelijk stevenden we met iedere meeting af op het eind. Ik merkte dat hij onze afspraken altijd laat in de middag plande, zodat het niet storend was als we uitliepen. Hij had me verteld dat hij gescheiden was en drie kinderen had, ik vertelde over mijn relatie die niet lekker liep en over mijn dochtertje. Maar toen mijn scriptie af was, kreeg ik een onvoldoende. De tweede beoordelaar vond het beneden de maat en dat was zo’n tegenvaller dat ik op het punt stond er helemaal de brui aan te geven. De combinatie van moeder zijn, die energieverslindende relatie thuis en het afstuderen was me ineens te veel. ‘Hij was het die me motiveerde het niet op te geven. Hij heeft me erdoorheen gesleept. Door te vertellen over zijn eigen burn-out. Door me te bellen als ik vastliep. Door me erop te wijzen dat ik zo’n spijt zou krijgen als ik nu op het laatste moment zou opgeven. Op de dag dat ik mijn scriptie in Utrecht moest verdedigen, zaten we in een doodnormaal klaslokaal, niks boeiends aan. Maar hij was daar en dat maakte me doodnerveus. Er was ook een andere docent en wat familie en vrienden. Ik hield een scherp betoog en dit keer was alles dik in orde. Ik was geslaagd. Euforisch bedankte ik hem voor alles en stapte in de auto. ‘Maar halverwege belde hij: had ik soms de verkeerde jas meegenomen? Zijn collega had iets dergelijks zwarts. Ik stopte, voelde in de zakken, vond sleutels die niet de mijne waren en reed terug. Het klaslokaal was inmiddels verlaten en even later stonden hij en ik tegenover elkaar op straat. Schutterig en ongemakkelijk. ‘Ik vind je al jaren heel leuk’, begon hij. ‘Wat bedoel je met leuk?’, onderbrak ik hem. ‘Leuker dan leuk’, antwoordde hij. Toen durfde ik toe te geven aan wat al zo lang had liggen sluimeren. Kom maar op vlam, schiet maar de lucht in. In de weken die volgden spraken we zo vaak af als maar kon. Alles waarover ik had gefantaseerd mocht ineens. Alles wat we van elkaar wilden weten, kon eindelijk verteld en zonder omwegen gevraagd. Op 22 februari 2022 zijn we getrouwd. ‘Nu sta ik op het punt om te bevallen van ons tweede kind. De zachtheid die ik bij die eerste presentatie had gezien, is onveranderd. Met de kinderen uit onze eerdere relaties vormen we al sinds de coronaperiode een dynamisch gezin. Hij stopt lieve briefjes in mijn broodtrommel en in mijn auto. Hij trekt mijn sokken en schoenen aan, want door mijn grote buik kan ik dat niet langer zelf, en intussen maakt hij luchtige grapjes. Ik geloof weer in de liefde. Dankzij mijn docent.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hij-voelde-als-een-veilige-vluchtplaats-iets-wat-ik-in-mijn-relatie-al-een-tijdje-niet-meer-kende~b59fd41a/</guid>
      <pubDate>Thu, 2 Jan 2025 00:00:00 +0100</pubDate>
    </item>
    <item>
      <title><![CDATA[‘Hoe kon hij weten dat mijn onvrede werd aangewakkerd door dit leven met hem dat niet bij me hoorde?’]]></title>
      <description><![CDATA[<p>Elizabeth (32): ‘Droeftoeters waren het, de mannen die ik ontmoette op de datingapps. De een nog gekker dan de ander. Het was een komen en gaan. Mijn moeder verzuchtte eens: houd nou toch eens op over Patrick. Maar er zat helemaal geen Patrick tussen, ook zij was het overzicht een beetje kwijtgeraakt. ‘Al die namen en de bijnamen die ik voor hen verzon – hilarisch was het. Ik herinner me de man die zei: ik kom je eieren brengen, want ik heb gehoord dat je zo van eieren houdt. Hoe verzin je het? Een ander stuurde een video van zichzelf waarin hij over een sloot sprong. En er was de man die, toen ik zei dat ik geen toekomst in ons zag, verdrietig voor zich uit staarde en zei: ik vind het zo schrikken dat we nu nooit meer seks zullen hebben. ‘Dus toen ik een man tegenkwam met een gewoon leven, een baan en een huis, slaakte ik een zucht van verlichting. Hij zag er vriendelijk uit in zijn geblokte hemd, hij beloofde me een leven lang gerbera’s op tafel, mijn lievelingsbloemen. En hij was grappig. Een keer vouwde hij me over een bankje voor het station, tot ik bijna met mijn hoofd op de grond hing, en zo zoende hij mij: ondersteboven. En tijdens onze eerste date liet hij een bitterbal van een meter hoog in de mayonaise vallen. Hier valt wat te beleven, zei mijn hart. En hup, verliefd was ik. Op hem óf op het idee om na twaalf jaar met mijn jeugdliefde te zijn geweest weer een vent te hebben met wie ik exclusief was, geen idee. Ik was gewoon verliefd. ‘Snel kregen we een relatie. Hij had een hond, woonde in een nieuwbouwwijk en het Boerenbont-servies waarvan ik dacht dat het ironisch was, bleek hij te sparen. Toen ik in de eerste weken eens op zondagochtend naar hem toe ging, beeldde ik me in hoe hij met een ruk de deur zou openen, me zou optillen en zoenen, maar zondag bleek zijn poetsdag en het eerste uur zat ik stil op de bank te wachten tot hij klaar was met schoonmaken. Hij nam de tijd, pakte er zelfs de plumeau bij voor het plafond. Hij had veel van dit soort principes. Alleen alcohol in het weekend, was er een van. Met een speciaalbiertje op zaterdagmiddag een film kijken. ‘Ik voelde me opgeruimd te midden van zo veel structuur. Alles in mijn leven kreeg ineens een aangename voorspelbaarheid. Weg met die gekken, eindelijk volwassen. Wanneer we wakker werden, liepen we een rondje met de hond, en dat herhaalden we drie uur later. Hetzelfde rondje. We gingen bij zijn familie op bezoek of deden een rondje kerstmarkt. Mijn zoektocht naar de ideale man was gestopt. Na al die halvegaren, al of niet met bindingsangst, was het ineens duidelijkheid troef. ‘‘Ik heb je eindelijk gevonden’, zei hij vaak. Deze man wilde met me trouwen, zei eerlijk dat-ie kinderen wilde, dat-ie van me hield. Hij was zorgzaam. Ik hoefde maar te denken dat ik iets wilde drinken en hij bracht het al. 38 jaar was hij en de wijk waar hij woonde had allemaal gelijkvormige huizen. De buren staken allemaal hun hand op als ze langsliepen met de kinderwagen. Ik heb een hekel aan salontafels en dat hij er een had die matchte met zijn kast, stond me nogal tegen, maar daar ging het toch niet om? Wat maakte het uit dat hij in een boxspring sliep? Het ging er toch om wie hij was? ‘Met mijn ex kon ik ’s ochtends wakker worden en denken: laten we pannenkoeken bakken, of nee, ontbijten in de stad. Maar met mijn ex was het uit, ik was een nieuw hoofdstuk begonnen. Met een andere man. Een die zijn boterhamzakjes recyclede. Dan rook hij er eerst aan of het nog wel fris was en stopte voor het gemak de boterham waarmee hij wilde ontbijten in datzelfde zakje, opende het een beetje, en nam er een hap van, het ritselende zakje in een hand. ‘Ik probeerde mezelf in dat leven te passen. Na een maand had ik al een tekening van zijn kleine neefje in mijn woonkamer hangen. Als hij een uitje had met zijn werk, paste ik op zijn hond. Op 1 januari begon ik lijstjes te maken met goede voornemens: waar kwam dat nou ineens vandaan? En wanneer we met vakantie gingen, zocht ik huisjes waar ook honden welkom waren. Ik dacht: leuk, een wandelvakantie en dan zei hij: hoe doen we dat met water voor de hond onderweg en kan hij wel zo ver lopen? ‘Na een paar maanden werd de weldadige rust steeds ongemakkelijker. Tijdens de vakantie wilde ik stenen in mijn rugzak om mijn gevoel voor avontuur weer terug te vinden. Ik verzon spelletjes om het onverwachte naar binnen te fietsen. Dan zaten we bijvoorbeeld in de auto en zei ik willekeurig: bij het derde stoplicht links, dan vierde rechts et cetera, gewoon om te zien waar we uitkwamen. En na de zaterdagboodschappen in het winkelcentrum, dook ik eens een toko in vanuit de behoefte iets onbekends te kopen. Tegelijk verweet ik mezelf dat ik al die liefde van hem niet kon ontvangen, dat ik de relatie aan het saboteren was. ‘De ommekeer kwam tijdens zijn verjaardag met alle familie en vrienden. In de weken ervoor voelde ik me steeds meer losgezongen van mezelf, iets waar hij heel lief op reageerde, maar hoe kon hij weten dat mijn onvrede werd aangewakkerd door dit leven met hem, dat niet bij me hoorde? Die avond, toen ik de baby van zijn ex in mijn armen kreeg geduwd met de boodschap ‘jij bent de volgende’, wist ik: ik moet hier weg. Ik ging de kring langs met de multivlaai en kroop daarna dicht tegen mijn moeder aan: neem me mee, ik kan dit niet meer. Twee dagen later maakte ik het uit. Het gevoel ontbreekt, zei ik. Verslagen zei hij: nu heb ik nog geen gezin. Nee, dat klopt, in vier maanden heb je geen gezin. Toen trok ik de deur achter me dicht en belde mijn broer: vanaf nu laat ik alles los, of ik een koophuis wil, kinderen, een relatie, ik hoef het allemaal niet te weten. Nee, zei mijn broer, kalm, je hoeft het niet te weten. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hoe-kon-hij-weten-dat-mijn-onvrede-werd-aangewakkerd-door-dit-leven-met-hem-dat-niet-bij-me-hoorde~b71b1b19/</guid>
      <pubDate>Thu, 26 Dec 2024 00:00:00 +0100</pubDate>
    </item>
    <item>
      <title><![CDATA[‘Wie weet is mijn verlangen naar prostitutie wel het verlangen de macht op mannen terug te nemen’]]></title>
      <description><![CDATA[<p>‘Twee dagen geleden, woensdagavond. Het huis waar ik moest zijn lag in een jarenzeventigwijk. Boven wachtte een man die ik niet kende, van wie ik niet eens wist hoe hij heette. Ik zou me uitkleden, bij hem in bed gaan liggen, ik zou hem pijpen, misschien zouden we neuken en bij het weggaan zou hij me 150 euro geven. Ik genoot van het vooruitzicht. Al jaren had ik fantasieën dat ik me zou laten betalen voor seksuele handelingen en nu ging het er eindelijk van komen. ‘Om een uur of acht belde ik aan, samen met mijn lover, die veel ervaring heeft met groepsseks en die deze ontmoeting voor me had georganiseerd. Degene die opendeed kon ik niet zien. Onderweg hiernaartoe had mijn lover verteld dat het ging om een alleenstaande man. ‘Hij heeft al jaren geen seks gehad’, zei hij, ‘dus ik denk dat je zo weer buiten staat.’ ‘Ik was benieuwd. En zenuwachtig. Mijn hele leven was me op alle manieren op het hart gedrukt dat prostitutie een van de foutste dingen was die je als vrouw kunt doen, en nu stond ik op het punt zelf voor één avond een sekswerker te worden. Mijn vriend beloofde me niet uit het oog te verliezen. Als een regisseur op de filmset zou hij naast het bed blijven staan en de leiding nemen over wat er wel en niet tussen die vreemde en mij ging gebeuren. Ik vertrouwde hem honderd procent, ik was hem dankbaar. Hoe vaak had ik hem al niet over mijn fantasieën verteld? In mijn eentje was dit er misschien nooit van gekomen. ‘We liepen de kleine hal met de kapstok binnen, richting de trap naar de slaapkamer. Mijn hart bonkte, maar twijfel was er niet. Ik weet niet of je moet proberen een kink te begrijpen of dat je gewoon moet accepteren dat die op een bepaald moment werd geboren. Mijn jeugd speelt vast een rol. Na hun scheiding werd mijn moeder een feministische mannenhater en ontpopte mijn vader zich als een veeleisende en onbenaderbare ouder. Ons contact voltrok zich alleen op zijn voorwaarden. Hadden we bijvoorbeeld om vier uur afgesproken en was ik er om één minuut over vier, dan liet hij weten niet langer beschikbaar te zijn. Dat heeft me behoorlijk onzeker gemaakt. ‘De ‘foute’ jongens met wie ik me bij volle bewustzijn als opstandige puber inliet, hebben achteraf gezien ook niet bepaald bijgedragen aan een gezond beeld van mannen. Ik heb ze toen ik jong was te veel hun gang laten gaan met me. Misbruik is een groot woord, maar ‘grensoverschrijdend’ was het zeker. Ja, wie weet is mijn verlangen naar prostitutie wel het verlangen de macht op mannen terug te nemen. Greep te krijgen op mijn eigen seksualiteit. Zo van: jullie willen me toch alleen maar voor de seks, nou, betaal er dan maar voor. ‘En ook al heb ik in mijn latere leven ook zorgzame, lieve mannen leren kennen en ben ik zelfs met een getrouwd, die kink is gebleven en eigenlijk boeit de herkomst ervan me maar matig. Dat ik er nu voor het eerst aan ging toegeven, dat was pas spannend. In een rood slipje met een open kruisje, een rode bh met kwart-cups waar mijn borsten bijna uit rolden en daarover een catsuit, was ik met de lover achter het stuur naar dit adres gereden. Tijdens de autorit had ik tegen de kou een joggingbroek aangedaan over mijn outfit. We hadden lol gemaakt en namen de ontmoeting tegelijk heel serieus en zo luchtig mogelijk. Mijn betaalde ontmoeting wond ook hem op. ‘De slaapkamer van de onbekende zag eruit of die sinds de bouw van de woning niet meer was veranderd. Een crèmekleurige kastenwand met bijpassende nachtkastjes en ledikant: vijftig jaar geleden noemden ze dat een slaapkamerameublement. Aan de muur hingen afbeeldingen van berglandschappen en indianen. Op het bed lag een verwassen bordeauxrode overtrek, oud, schoon en netjes. Ik stelde me voor hoe de vrijgezel daar iedere avond onder kroop, met opgerolde benen zoekend naar warmte, en ik keek naar mijn lover.  Ik wilde straks het vreemde gezicht, zelfs zijn gestalte niet zien, en was blij dat we van tevoren hadden afgesproken dat ik een blinddoek om zou krijgen. De roes kon alleen bewaard blijven wanneer ik niet kon kijken. ‘Mijn lover is overigens niet mijn echtgenoot. Dat is de vader van mijn drie kinderen, met hem ben ik al zestien jaar getrouwd. Mijn echtgenoot en ik hebben sinds twee jaar een open relatie, hij weet van mijn escapades, maar niet van alle, niet van deze. Ik heb hem ook nooit verteld dat ik een tijdje terug, in de hoop mijn bijtende wens eindelijk in vervulling te kunnen laten gaan, gesprekken heb gehad met een escortbedrijf. Ik wist: als ik mannen kan ontmoeten met wie ik uitga en naar bed, haal ik daar een kick uit die onvergelijkbaar is met welke andere seks dan ook. Dat ik uiteindelijk niet in zee ben gegaan met ze, had een heel praktische reden: met een gezin kost dat hele escortgebeuren me te veel tijd. En wat als ik een man zou treffen die stonk of heel lelijk was? Ik denk dat ik in een klap uit mijn fantasie zou ontwaken. ‘De blinddoek ging om. Toen ik de man gewaarwerd, zei hij niks en ook later maakte hij geen enkel geluid. Noch toonde hij enig initiatief. Je mag haar wel beffen, spoorde mijn lover hem aan. Maar de spetterende seks bleef uit en na wat snelle handelingen stond ik twintig minuten later weer buiten. Dank je wel, zei ik toen hij mij de bankbiljetten gaf. Veel voelde ik er niet bij, alleen: dat is snel verdiend, had ik voor dat bedrag niet wat langer moeten blijven? ‘Thuis heb ik het geld in mijn bureaulaatje gestopt en telkens als ik het nu opendoe, bekruipt me een mengeling van teleurstelling en nieuwe nieuwsgierigheid. Een volgende keer zie ik mezelf in een gangbang met mannen die zich een uitbundiger interieur kunnen permitteren. Niet vanwege het interieur zelf, maar omdat alles woensdag nogal timide was. Ja, behoorlijk suf zelfs. Maar één ding is zeker: ik was de bepaler die avond. Alles wat gebeurde, was op mijn merites. Niet die van hem. Hij mag wel dankbaar zijn dat ik langs ben geweest.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/wie-weet-is-mijn-verlangen-naar-prostitutie-wel-het-verlangen-de-macht-op-mannen-terug-te-nemen~b5207dfc/</guid>
      <pubDate>Thu, 12 Dec 2024 00:00:00 +0100</pubDate>
    </item>
    <item>
      <title><![CDATA[‘Had ik me maar eerder van de invloed van mijn preutse moeder ontdaan’]]></title>
      <description><![CDATA[<p>‘In 1970 liftte ik als 20-jarige naar Oslo. In Winschoten kreeg ik een rechtstreekse lift naar Denemarken. Twee vrienden zouden me achterna reizen, maar zij zijn nooit aangekomen, vermoedelijk hadden ze minder geluk dan ik en zijn ze halverwege omgekeerd. ‘Zo ging dat vroeger: je kon elkaar kwijtraken, dat wist je. Vanuit Kopenhagen reisde ik via Stockholm verder naar Noorwegen. Veel geld had ik niet, dus slapen deed ik buiten in het gras in mijn slaapzak op een bedje van plastic zakken. Het was het einde van de flowerpowertijd; Scandinavië baadde, net als een groot deel van Europa, in gemoedelijkheid en optimisme. ‘In Oslo ontmoette ik twee jongens en een meisje van mijn leeftijd. Waar kun je hier uitgaan, vroeg ik. Ga maar met ons mee, antwoordden ze. Dat meisje was Christine. Hoogblond en met haar 1,76 meter maar iets kleiner dan ik, een echte Scandinavische. Niet dik en niet dun en heel vriendelijk. In de disco vergat ik de jongens en had alleen oog voor haar. ‘We dansten op Venus van Shocking Blue, een Nederlandse band met een wereldhit. We flikflooiden wat en ik geloof dat we ook hebben gezoend. Ze kwam uit Finland en had in Oslo een logeeradres. Ik sliep die nacht weer buiten, want tegen de tijd dat we afscheid namen was de jeugdherberg op slot. Het was augustus, donker werd het niet. ‘De volgende ochtend ontmoetten we elkaar opnieuw. Samen gingen we naar het Munch-museum. Alles voelde onwennig: de stad, het meisje, en van Munch had ik nooit eerder gehoord. Net voordat ik Christine leerde kennen had ik een beetje verkering gehad, maar ervaren was ik niet. ‘Ik had geen idee waar dit met haar op zou uitdraaien toen ik twee dagen later weer verder liftte en we elkaar beloofden te schrijven. Ik was zo verlegen dat het me zelfs ontbrak aan woorden om mijn gevoelens, al was het maar in gedachten, te vertolken. ‘Ik woonde met zes andere studenten in een huis en in het jaar dat volgde, kwam er iedere week een brief op dun luchtpostpapier. Vaak meerdere velletjes. Ze zat in het laatste jaar van de middelbare school en schreef vooral over haar ouders en haar vrienden. ‘Er is weer een brief voor je’, riepen mijn huisgenoten naar me als ik binnenkwam. Dan griste ik die uit hun handen, liep ermee naar mijn kamer, maakte ’m open en schreef er daarna een terug. ‘Het was zo spannend, deze correspondentie, dat het niet in mijn hoofd opkwam om iets meer te wensen dan opschrijven wat ik wekelijks meemaakte. Romantische verklaringen deed ik niet, laat staan dat ik toespelingen maakte op mijn groeiende verlangen. ‘Terugdenkend vermoed ik dat het voor mij al belangrijk genoeg was dat ik een meisje kende zoals zij. De verwarring die ervoor had moeten zorgen dat ik actie ondernam was er wel, maar zo ver weggedrukt in de uitwisseling van alledaagse, feitelijke ervaringen, dat ik die makkelijk kon negeren. Ik vroeg haar niks, ik maakte geen plannen, bracht niks wezenlijks ter sprake. ‘Een jaar later liftte ik in de zomer met een vriend naar Turkije. Aansluitend zou ik doorliften naar Helsinki, waar ik haar voor het eerst weer zou zien. Die weken in Turkije waren niet meer dan een opmaat naar het hoogtepunt van die zomer: de portiekflat waar Christine met haar ouders woonde, twee, drie verdiepingen hoog. ‘Kort voordat ik aanbelde had ik twee jonge mensen in een park horen neuken; een vreemde ervaring om het soort intimiteit dat ik zelf aan het ontdekken was, zo voor mijn ogen te zien gebeuren. Dat vertelde ik haar later, overigens weer zonder duidelijk plan. ‘Ik herinner me nog goed hoe ze de deur opende. Haar ouders waren niet thuis, dat wist ik. Van tevoren had ik me voorgesteld hoe we elkaar zouden omhelzen, misschien zouden kussen. Ik had een cadeautje voor haar bij me uit Turkije, een sieraad, maar ze leek niet erg enthousiast. ‘Die avond mocht ik blijven slapen, maar er kwam niks van de grond en in de dagen die volgden zat ik vaak in mijn eentje op die tweekamerflat terwijl zij met haar vriendinnen elders was. ‘Als protestantse jongen bij wie in het gezin altijd werd gedaan of seks niet bestond, met een godvrezende moeder die mij onbevlekt had ontvangen, hield ik het netjes bij wat knuffelen. Ik was als de dood dat ze me voor te opdringerig hield. Mijn verlangen suste ik met af en toe masturberen als ze weg was, en wanneer we elkaar weer zagen was de allesverpletterende schroom er weer. ‘Ze nam me samen met wat vrienden mee naar hun buitenhuisje – alle Finnen hebben een huisje aan een meer met sauna. Een fantastische ervaring, die natuur, maar als ik mezelf op foto’s terugzie, zit ik er een beetje verloren bij. Had ik goddomme maar wat meer van die bevrijdende jaren zestig meegekregen, had ik me maar eerder van de invloed van mijn preutse moeder ontdaan, had ik toen al met de kerk kunnen breken in plaats van jaren later, dan hadden we gewoon als jonge mensen plezier kunnen hebben, in elkaars armen in slaap kunnen vallen, naakt in zo’n Fins meer kunnen zwemmen. ‘Maar er zat geen schot in en na tweeënhalve week ben ik weer vertrokken. Het afscheid was al even koeltjes als de ontvangst, en toen ik op de boot stapte en geen geld had om iets te eten te kopen aan boord, was het niet Christine maar een onbekende medepassagier die me wat leende. ‘Thuis stuurde ik haar een brief hoe ongemakkelijk ik me had gevoeld en eindigde met de woorden ‘blijkbaar kan het niets worden tussen ons’. En dat was dat. Ik kreeg geen antwoord meer. ‘Een jaar later ontmoette ik mijn huidige echtgenote. Alle brieven heb ik nog niet zo lang geleden stuk voor stuk versnipperd. Omdat ik aan het opruimen was en dacht: wat moet ik ermee, na al die jaren? Maar in mijn hoofd dwaalt ze nog steeds weleens rond. ‘Ik was zo graag wat vrijer geweest tijdens mijn eerste kennismaking met haar en met de liefde. Haar adres ken ik nog altijd uit mijn hoofd. Maar ik ben nooit meer teruggegaan, wat zou ik er moeten zoeken, wat zou ik er vinden?’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/had-ik-me-maar-eerder-van-de-invloed-van-mijn-preutse-moeder-ontdaan~be747dfd/</guid>
      <pubDate>Thu, 5 Dec 2024 00:00:00 +0100</pubDate>
    </item>
    <item>
      <title><![CDATA[‘Zoals ik drink als ik dorst heb en eet als ik honger heb, vul ik met seks iets noodzakelijks aan’]]></title>
      <description><![CDATA[<p>‘Het voelt als een minivakantie. Van tevoren zoeken we een hotel uit dat past bij onze stemming. Want de locatie moet natuurlijk wel recht doen aan de waarde die onze ontmoetingen voor ons hebben. We letten op de afmetingen van de badkamer, en of het bed wel één matras heeft en niet twee. Dat we ter plekke lekker kunnen eten vind ik ook belangrijk, dan hoeven we niet de straat op om bij onze kamer te kunnen komen, jassen aan, de regen in. ‘De laatste keer was twee weken geleden, de keuze was op een klein kasteel gevallen. We kwamen het restaurant binnen, keken even om ons heen of we nergens bekenden zagen. Vaak verzinnen we zodra we gaan zitten snel een verhaal; mocht iemand ons herkennen en naar ons tafeltje komen, dan weten we wat we gaan zeggen, en moeilijk is dat niet, want we hebben met elkaar gewerkt, we waren collega’s. ‘Tijdens het eten kan het soms nog een beetje stroef zijn. We hebben elkaar dan al een maand niet gezien. Ik heb sowieso vaak moeite met sociale situaties waar veel gepraat wordt, dan speelt me een sterk soort zelfbewustzijn parten, ik neem wel deel aan de gesprekken, maar hang er tegelijk een beetje boven. Zelfs met goede vriendinnen zijn er momenten waarop ik denk: wat zal ik nu eens zeggen, heb ik nog iets grappigs meegemaakt waarmee ik hen aan het lachen kan maken? Dat is bij hem niet anders. Pas op het moment dat we met het kaartje de hotelkamer openen, onze kleren uittrekken en over een stoel leggen, zijn we weer aan elkaar gewend. ‘Of nee, eigenlijk nog steeds niet, al komt het gevoel van eenheid dan wel al dichterbij. Als de deur dichtgaat, met dat doffe geluid waarmee luxe hotelkamerdeuren sluiten, zonder echo, gedempt door het tapijt in de gang, verander ik in iemand die weet dat ze straks iets gelukzaligs zal beleven. De chaos, de onrust tot bedaren gebracht. ‘Tijdens het knuffelen merk ik nog sporen van stroefheid, maar op het moment dat hij in me glijdt, voel ik alleen maar begeerte en het plezier van een gedeeld geheim. Maar ook en vooral: een bevestiging van wie ik ben, een besef dat alles klopt en goed is. Het bewustzijn vernauwt, het eeuwige reflecteren stopt. Niet: wat zal ik nu weer eens zeggen, maar opgaan in wat onze lichamen voor ons beslissen. ‘Soms kan ik tijdens het vrijen ineens heel blij zijn – en trots. Ook al weet ik dat ik mijn man moedwillig aan het bedriegen ben, want dit is niet de afspraak die we maakten toen we trouwden. We hebben het er weleens over gehad. En hij is realistisch genoeg om te erkennen dat in een lange relatie altijd iets onverwachts kan gebeuren, maar een tweede relatie ernaast zou hij strikt afkeuren. ‘Ik weet ook dat ik met mijn eigen man deze seksuele ervaring van hier, in de hotelkamer, nooit zou kunnen hebben. En niet alleen omdat een geheime relatie per definitie spannender is en ook niet omdat ik met mijn man naast erotiek een dagelijks leven deel, met een huishouden en een auto die naar de apk moet, maar omdat mijn man simpelweg de nieuwsgierigheid niet heeft mij lichamelijk helemaal te willen ontdekken. Niet op deze manier, urenlang, vol concentratie. Met mijn man heb ik ook seks, met hem is het ook lekker, maar het is niet die duik in het ongeremde, in een wereld achter de coulissen, die het met deze hotelman wel is en die ik nodig heb om mijn hoofd te kunnen uitzetten. Een ontduiken aan alles wat hoort. ‘Eigenlijk is het raar om al je kaarten op tafel te moeten leggen zodra je getrouwd bent. In zekere zin vind ik het fijn iets mijn huwelijk te hebben binnengesluisd wat niet klopt. Niet uit kwaadaardigheid en ook niet om de routine draaglijk te maken, want ik ervaar de routine van het huwelijk niet als last. Eigenlijk waardeer ik die nu alleen maar.  Ik doe echt mijn best voor mijn man, organiseer weekendjes weg, avonden naar de film, en dus niet uit schuldgevoel, maar omdat ik van hem houd en wie weet ook omdat ik door het contact met die ander tevredener kan zijn. Ik ben nog blijer met onze jarenlange relatie en de manier waarop hij me nog steeds aan het lachen maakt. ‘Zoals ik drink als ik dorst heb en eet als ik honger hebt, vul ik met seks iets noodzakelijks aan. Noem het extase, bevrijding van mezelf of gewoon spanning en ontspanning. Geen ontsnapping aan mijn huwelijk, noch een glansdoekje daarvoor. Het heeft ermee te maken dat ik op andere terreinen vaak het gevoel heb of ik halfblind door het leven stommel. En in die gesloten hotelkamer is er opeens helderheid en focus. Mijn lichaam doet precies wat het moet doen, zonder nadenken, zonder plan, en als er een plan is, wijken we daar gewoon van af. ‘Natuurlijk is het fijn die ander te horen zeggen dat ik mooi ben, en lekker, maar dat is niet het belangrijkste. Dat is de vanzelfsprekendheid, het wegvallen van denken en tijd. Hij is precies zo nieuwsgierig naar mij als ik naar hem. Naar wat we allemaal nog meer kunnen doen om het nóg lekkerder te maken. Gedurende die uren dat we samen op bed liggen, samen vrijen, ben ik verliefd, wil ik dat dit gevoel nooit meer stopt. Maar zodra we de hotelkamerdeur uitgaan, stop ik hem in een hoekje van mijn brein, parkeer ik hem. Tot de volgende keer. ‘Wat me bijblijft na zo’n ontmoeting zijn de kalmte en het geluk, die neem ik mee naar huis. Moeilijk uit te leggen. Ik denk weleens: als dit ooit uitkomt, zou ik het mijn man allemaal nog wel kunnen uitleggen, die kent mij goed. Maar vriendinnen en familie zullen mijn keuze niet begrijpen. Ze zullen me beschuldigen van onoprechtheid en egoïsme, wat het misschien ook is, maar niet alleen. De wens me te verbreden, mijn onbenutte potentieel te gebruiken, niet te blijven hangen in dat gevoel van een eeuwig tekort, speelt een grotere rol dan hedonisme. Maar ik twijfel of ik dat tegen die tijd zal kunnen overbrengen. Voorlopig vertel ik niemand iets. Zelfs mijn beste vriendinnen niet. Dit blijft mijn geheim.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/zoals-ik-drink-als-ik-dorst-heb-en-eet-als-ik-honger-heb-vul-ik-met-seks-iets-noodzakelijks-aan~bc0fa142/</guid>
      <pubDate>Thu, 28 Nov 2024 00:00:00 +0100</pubDate>
    </item>
    <item>
      <title><![CDATA[‘Ik dacht: jongen, laat naar je kijken, je vergist je in deze vrouw’]]></title>
      <description><![CDATA[<p>Huib (70): ‘Ze had een mooi regelmatig gezicht, zonder uitzonderlijk knap te zijn. Make-up, maar niet te veel. Ze droeg een rok met een bloes en een sjaaltje, laarzen en oorbellen, en in haar haar zaten vele tinten blond. Waar het ’m precies in zat, weet ik niet. Met een onmiddellijkheid die ik niet eerder had meegemaakt, voelde ik mij tot haar aangetrokken. Het was liefde op het eerste gezicht, meer dan zomaar een crush. Geen begeerte of dweepzucht, maar toewijding en trouw: elk lampje knipte aan. Ik wil voor haar zorgen, haar helpen, ging het door me heen. Geen idee waarom, want ze zag er bepaald niet hulpbehoevend uit. ‘Net als ik nam ze die dagen deel aan een cursus voor notarissen. De opmerkingen die ze maakte, klonken scherp en slim. Van binnen juichte ik: ik doe een strik om je heen en neem je mee naar huis – wat natuurlijk een hysterische opwelling was, al helemaal in een setting als deze. Een schel verlichte ruimte met stoelen en tafels, veel mannen en een enkele vrouw. Ik luisterde naar de docent, maar keek naar háár, mijn ogen lieten zich alleen onder dwang terugsturen naar de powerpointpresentatie, en wanneer ik het even vergat, gingen ze weer en moest ik oppassen niet te staren. Waar de betovering precies uit bestond, dat moest ik nog ontdekken. Vaststond dat alle vrouwen met wie ik de laatste jaren gedatet had, bij haar verbleekten en ineens allemaal varianten leken van hetzelfde type. ‘Tijdens de pauze van die eerste cursusdag, liep ik naar haar toe. Een openingszin had ik niet gerepeteerd. Ik vertrouwde erop dat alles goed kwam en dat kwam het ook. Zodra ik tegenover haar stond, begonnen we te babbelen, ik geloof dat het ging over de manier waarop we met onze klanten omgingen. Zij vond persoonlijk contact belangrijk, ik houd het graag zakelijk – dat soort dingen. Iedereen was alweer gaan zitten toen wij nog aan het praten waren. De docent moest ons komen halen. ‘Mijn vermoeden, daarvan raakte ik steeds meer overtuigd, was juist. Ik had vandaag de vrouw ontmoet van wie ik zielsveel zou kunnen gaan houden. Ik besefte wat een einzelgänger ik de laatste jaren was geworden; vrienden genoeg, maar wat voelde de liefde ineens fris en zoet. We hebben elkaar in de twee cursusdagen nog een paar keer kort gesproken, ik wilde me niet te veel opdringen. ‘Eenmaal thuis nam ik me voor twee weken te wachten met haar te bellen om er zeker van te zijn dat mijn gevoel echt was. Maar nog datzelfde weekend zag ik een onbekend nummer oplichten. Was dit mogelijk? Kon ik zo makkelijk liefde vinden? Haar telefoontje scheelde me twee weken. Twee weken van strategie bepalen en wachten. Al in de eerste minuten begreep ik dat ze geen partner had en weer een paar minuten later stelde ze voor om het weekend erop samen een hele dag door te brengen. Koffie, museum, borrel, eten, alles werd even geweldig, maar toen ik haar ’s avonds bij het station afzette en ik verrukt vroeg: ‘En, wat vond je ervan?’, antwoordde ze raadselachtig en koel: ‘Nu wordt de keuze bij mij gelegd.’ ‘Ik ben iemand die makkelijk contact maakt. Als ik mijn arm plagerig of vriendschappelijk om iemand heen leg, wordt dat meestal wel gewaardeerd. Het gaat ver om haar houding bij het afscheid afwerend te noemen, maar de drie slordige kussen op mijn wang waren niet bepaald bemoedigend. Toch was ik nauwelijks gealarmeerd. Nog zozeer vervuld van die ene sensatie die sinds die eerste ontmoeting mijn leven was. Daarbij: zij had het initiatief genomen en niet andersom, zij had voorgesteld een hele dag samen door te brengen, zij appte míj toch steeds, dit had gewoon tijd nodig. En tijd had ik genoeg. ‘Vol goede hoop bezocht ik haar de keer erop bij haar thuis, waar ze – ik zeg het er nog maar eens bij – míj had uitgenodigd. We deden boodschappen en gingen koken. Het was gezellig en huiselijk, samen door de paden van de supermarkt en thuis alles uitpakken en klaarzetten. Ik zag voor me hoe dit het begin zou kunnen zijn van de routine van de rest van ons leven. Maar de manier waarop ze aanraking vermeed en beschroomd en schutterig langs me heen liep in haar eigen woonkamer en keuken, leken die van iemand die niet alleen geen bezoek gewend is, maar eigenlijk liever alleen is. ‘En even later, toen ik op de bank zat, nam ze in een wijde boog tegenover me plaats. Wat stokbrood en een schaal snackjes als verdedigingslinie tussen ons in. Na een tijdje stond ik op, pakte haar losjes bij de schouders en zei dat ik het geweldig naar mijn zin had gehad die dag. Ze verstarde. Ik dacht: jongen, laat naar je kijken, je vergist je in deze vrouw, kap hiermee. En ook al trok ze tijdens het eten weer wat bij, liet ik de dag erop weten dat het me beter leek het hierbij te laten. Hoe gênant om achter een vrouw aan te blijven lopen die zo duidelijk liet blijken dat ze me niet moest. ‘‘Jij hebt bindingsangst’, kaatste ze terug. ‘Wie, ik?’, schreef ik terug. ‘Daag me niet uit, of ik kom je zoenen.’ Er volgden nog wat ontmoetingen, maar haar gedrag en de zinnen die uit haar mond kwamen waren allemaal even onnavolgbaar en tegenstrijdig. Wat betekende het toen ze moeite had met vrijen, maar wel zei dat ze een kind van me had gewild als ze jonger was geweest? Wat betekende het toen ze zei: ‘Als ik zeg dat ik niet wil, moet je gewoon doorzetten?’ Wat wilde ze? Dat ik me tegen haar zin aan haar opdrong? ‘De diepe wens van de allereerste minuut dat ik haar zag, voor haar te zorgen, haar van een onbekend gewicht af te helpen, ketste af op onvoorspelbaarheid en ijzige afstandelijkheid, en dat begon me te frustreren. Al die mooie belevenissen ten spijt – die ene keer bijvoorbeeld dat we op één gedeeld handdoekje een hele dag op het strand lagen, niet zomaar leuk, maar geweldig – peerde ik hem, uit zelfrespect. Wat er ook met haar was gebeurd, liefde is niet altijd genoeg. Soms is de ander niet te helpen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-dacht-jongen-laat-naar-je-kijken-je-vergist-je-in-deze-vrouw~b61461e6/</guid>
      <pubDate>Thu, 21 Nov 2024 00:00:00 +0100</pubDate>
    </item>
    <item>
      <title><![CDATA[‘Ik geloofde in het sprookjeshuwelijk. Maar de dag na ons trouwen keek ik naar het kussen naast me en voelde niks’]]></title>
      <description><![CDATA[<p>Lakshmi (35): ‘Binnen de Hindoestaanse gemeenschap is het huwelijk voor meisjes nog steeds een heel belangrijk instituut. Ook in de Randstad, ook anno 2012, het jaar waarin ik voor het eerst verliefd werd. ‘Mijn vader was uit Suriname naar Nederland verhuisd om zijn kinderen te kunnen laten studeren, ambitie en discipline deden ertoe in ons gezin, maar ik wist ook dat ik mijn vader pas echt trots zou maken door te gaan trouwen. ‘Zomaar een vriendje mee naar huis nemen was er niet bij, dus toen ik op mijn 23ste gek werd op een charmante acht jaar oudere Hindoestaanse man, duurde het niet lang voor mijn vader onze bruiloft begon te plannen. ‘Geheel volgens de traditie legden we bezoekjes af aan elkaars familie en ik had al snel door dat ze in zijn gezin erg op status waren, iets waar ik mij niet in herkende, maar ik maakte me daar geen zorgen over. Al is het moeilijk elkaar echt te leren kennen als je elkaar alleen in het weekend ziet. ‘Bij elkaar slapen mocht niet. Tot de dag na de bruiloft had ik hem nog nooit wakker zien worden. Het volwassen leven dat hij leidde sprak me op een kinderlijke manier aan, al vond ik hem soms wel wat veeleisend en grillig. ‘Maar tijd om te twijfelen had ik niet. Nog maar een paar generaties geleden leefde onze familie in India, mijn overgrootmoeder is nooit naar school geweest, zelf werd ik opgeleid tot HR-manager. Ik was mijn vader dankbaar en wilde iets terug doen. ‘Een paar weken voor de bruiloft kregen hij en mijn bruidegom een hooglopend conflict over iets met de uitnodigingen. Ik schrok van de heftigheid waarmee mijn verloofde tegen mijn vader tekeerging, hij toonde totaal niet het respect dat mij was bijgebracht. ‘Eerder had ik ook al eens gemerkt dat zijn inlevingsvermogen op zijn zachtst gezegd nogal beperkt was. Toen we eens op een zaterdagmiddag door de stad liepen, had hij gevraagd of ik zin had in snoepjes van Jamin – ik was 23. ‘Lakshmi, zei mijn vader na deze ruzie, weet je zeker dat je met hem wilt trouwen? Als hij nu al zo onbeheerst is, hoe zal hij dan straks tegen jou zijn? Maar alles was al betaald, vijfhonderd gasten hadden de datum in hun agenda staan, en ook al bood mijn vader me hoffelijk een exit – ‘Denk goed na, je kunt nu nog terug, dat geld maakt mij niet uit’ – zette ik toch door. ‘Waarom? Voor diezelfde vader, denk ik, en omdat ik geloofde in het sprookjeshuwelijk. Maar de dag na ons trouwen keek ik naar het kussen naast me en voelde niks. ‘We gingen op huwelijksreis naar Dubai. Hij had een checklist van plekken die we moesten bezoeken en telkens wanneer we er een gehad hadden, werd die afgevinkt. Het hippe ontbijttentje, de malls. Elke dag maakte hij me vroeg wakker, hij had de vaart erin. ‘Zijn zware apneu maakte dat ik de hele week geen oog dichtdeed en in het vliegtuig terug heb ik alleen maar gehuild. Ik besefte: ik zit in de val – ik kan niet eens naar huis, ik ben getrouwd. ‘Hij schaamde zich voor de dure, mislukte week, maar kon er geen woorden voor vinden en er ook geen snoepje op leggen. Ik wilde terug naar de geborgenheid van mijn vader en mijn broertje, lekker slapen in mijn eigen bed, maar ik was iemands echtgenote en ging met hem mee. ‘In een vreemde stad waar ik nog geen kapper kon vinden, probeerde ik een nieuw leven op te bouwen en het was duidelijk dat ik bij hem niet voor hulp hoefde aan te kloppen. ‘Maar ik dacht: ik heb op mijn 15de het overlijden van mijn moeder overleefd, dus dit zal ook wel gaan. Ik richtte me op mijn werk. Ik oogstte waardering van mijn baas en collega’s, volgde trainingen waarin ik mezelf steeds beter leerde kennen, maar zodra ik thuiskwam was daar die vreemde man met wie ik nauwelijks nog contact had. ‘Ik implodeerde, mijn vrolijke zelf versplinterde, en mijn omgeving zag het wel maar zei niks. Want niemand wist de oplossing. Toegeven dat ik de grootste vergissing van mijn leven had begaan, kon niet. ‘Het succes op mijn werk zou nooit kunnen opwegen tegen de schande van een scheiding. Over mijn slaapproblemen praatte ik wel met anderen, maar nooit over de totale mismatch met deze man. Ook al had niemand me tot dit huwelijk gedwongen, en mijn vader al helemaal niet, het was toch of ik geen andere keuze had dan doorgaan. ‘Af en toe logeerde ik een paar weken bij mijn vader, om bij te slapen zei ik, maar dat ik thuis naar adem snakte zodra mijn man in de buurt kwam, daarover had ik het ook met hem niet. Hindoestaanse mannen praten niet. ‘Op een dag in 2021 zat ik in de auto, ik was bijna thuis toen ik merkte dat ik almaar rondjes bleef rijden om maar niet naar binnen te hoeven. Toen wist ik: dit moet stoppen. ‘Ik gaf mijn man vijf dagen om aan het idee te wennen, toen propte ik al mijn kleren in de auto en appte mijn vader: ik kom eraan, ik ga bij hem weg. Bang voor zijn reactie, wetend hoeveel pijn ik hem deed, kon ik alleen maar huilen toen ik zijn appje las: ‘Kan ik je helpen?’ ‘Samen met mijn broer sjouwde hij even later al mijn spullen naar binnen. ‘Neem mijn kamer met de boxspring maar’, zei mijn vader. En mijn broer zei: ‘Ga mee even boodschappen doen, je zult wel van alles nodig hebben.’ ‘Ik ben nu officieel een jaar gescheiden en zo blij met mijn besluit, ik straal weer. En toch, toen ik onlangs mijn nieuwe huis kocht, zei mijn vader: waarom wacht je niet tot je weer een man hebt? Toen viel ik voor het allereerst naar hem uit. ‘Vriendinnen en familie reageren allemaal hetzelfde: ‘Het komt wel goed met jou, je vindt wel iemand.’ ‘Goed?’, vraag ik dan, ‘het gaat al goed. Ik wil voorlopig geen man meer’. Maar het blijft lastig. Met mijn keuze om te trouwen dacht ik anderen blij te maken, het is moeilijk me van dat starre beeld te ontdoen. Van een man kun je scheiden, maar van je afkomst niet.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-geloofde-in-het-sprookjeshuwelijk-maar-de-dag-na-ons-trouwen-keek-ik-naar-het-kussen-naast-me-en-voelde-niks~b2428441/</guid>
      <pubDate>Thu, 14 Nov 2024 00:00:00 +0100</pubDate>
    </item>
    <item>
      <title><![CDATA[‘Mijn leven lang was mijn moeder mijn voorbeeld, nu zie ik haar terug in de vrouw van wie ik hou’]]></title>
      <description><![CDATA[<p>Willem (70): ‘Het was een uur of 11 in de ochtend. Een kleine vrouw kwam het station uit lopen, ze droeg een donkere jas. Dat moest haar zijn. We begroetten elkaar met een korte omhelzing, daarna liepen we door naar het iets verderop gelegen stadsplein en gingen zitten op een terras. ‘Het was weekend, mooi weer en ik voelde me ontspannen. Na een aantal langere relaties was ik alweer een tijdje alleen, al voelde dat niet altijd zo. Ik had genoeg vrienden om altijd iets te doen te hebben. Maar met een vrouw, meende ik, was het leven net iets completer. Dus waagde ik me weer op het datingpad. ‘We bestelden koffie en kletsten wat met elkaar, konden het meteen goed vinden en binnen een uur hadden we een afspraak voor de maandag erop. Weer later die week overhandigden we elkaar onze huissleutel en trokken naar Schiermonnikoog. Zo hadden zij en ik niet langer dan een paar dagen nodig om een stel te worden. ‘‘Was het liefde op het eerste gezicht?’, vroeg een goede vriend, ‘het lijkt erop dat je meteen verliefd was’. Maar van verliefdheid was geen sprake. We ‘levelden’ gewoon goed samen. Ik herkende veel van mijzelf in haar, onze levens hadden eenzelfde loop gehad. ‘Allebei waren we lang getrouwd geweest, een huwelijk waaruit kinderen waren geboren, we waren gescheiden en daarna hadden we een paar kortere relaties gehad. Zelfs onze kinderen leken in veel opzichten op elkaar, met een soortgelijke opleiding waren ze terechtgekomen in soortgelijke beroepen. ‘Haar huis bevestigde dat alles. Ik kwam in een smaakvol ingerichte woonkamer. De kleuren waren op elkaar afgestemd. Zandtinten met grijze accenten. Aan de wand hingen foto’s van haar kleinkinderen en foto’s die ze op haar reizen had gemaakt. ‘Waar hadden we het toch over, tijdens die eerste kennismakingsgesprekken? Letterlijk herinner ik het me niet. Het werk wat we deden, vrienden, kinderen, niets diepgravends of existentieels; alles wat gezegd werd droeg de belofte van een ongecompliceerde, comfortabele relatie. De vaart die het nam was niet onbesuisd, maar logisch. ‘Ze doet me weleens denken aan mijn moeder. Zij was ook een vrouw met smaak, en had net zo’n brede belangstelling als mijn geliefde nu. Bij vorige partners heb ik vaak wat moeten overwinnen. Zo was er de vrouw wier huis leek op een brocante en de vrouw die hoogsensitief was met wie discussies soms erg hoog opliepen. ‘Mijn leven lang was mijn moeder mijn voorbeeld, nu zie ik haar terug in de vrouw van wie ik hou. Op de feestjes bij haar thuis is het of ik in mijn eigen familie stap. Soms knipogen we naar elkaar als we vrienden zien die floreren bij de kibbelrelatie, we moeten er niet aan denken. ‘Als ‘thuiskomen’ het begrip is waarmee velen hun relatie definiëren, dan heeft dat voor mij een letterlijke betekenis. Herkenning van mijn eigen milieu. We hebben allebei in het onderwijs gewerkt, het is fijn uit te wisselen hoe we dat beiden hebben ervaren. ‘Ik heb nooit enige spanning, zenuwen of twijfel gevoeld in haar nabijheid. Zelfs niet in het prille begin. Al bij de eerste oogopslag wist ik wie ze was, dus konden we net zo goed meteen een weekendje weg. Het kon niet fout gaan en dat ging het ook niet. ‘Daarin zit ’m de schoonheid. In het nooit uitgepraat raken over het gezamenlijke en het gewone: in haar begrip voor mijn verleden, mijn heden en al mijn uitgesproken en onuitgesproken zinnen. ‘Ik ben nu 70, zij iets ouder. De minstens vijftien jaar die ons hopelijk nog resten, verwacht ik samen te zullen doorbrengen. En wat gaan we dan precies doen? Veel naar het theater, naar musea en op reis. ‘We zullen de levens leiden van mensen die al tevreden waren voordat ze elkaar ontmoetten en nu nog veel meer tevreden zijn. Mijn dochter verhuist binnenkort tijdelijk naar een ander continent, die gaan we natuurlijk opzoeken. En dat gaan we doen met mijn ex-vrouw en haar partner, met wie we het goed kunnen vinden. ‘Nu moet ik ineens denken aan afgelopen weekend. Hoe naadloos ze ook weer haar entree maakte in de vriendenclub met wie ik jaarlijks een paar dagen wegga. Blij liep ze voor me uit over de wallen van het vestingstadje waar we logeerden, enthousiast fotograferend. ‘Verliefd, zei ik die ene vriend, daar ben ik helemaal niet naar op zoek. Ook in eerdere relaties niet. Mijn huwelijk is destijds niet verbroken omdat de verliefdheid was verdwenen, maar omdat we allebei een andere kant op gingen en we de woorden niet meer konden vinden die nodig waren om elkaar te begrijpen. Het is zeer pijnlijk om uit elkaar te gaan als je een gezin hebt met kinderen, maar wij waren niet langer nieuwsgierig naar elkaar, dus moesten we stoppen. ‘De wens elkaar te begrijpen, is voor mij de essentie. Bij het romantische filmideaal van de meeslepende liefde denk ik toch vooral aan scènes waarbij ik de macht over het stuur verlies, dat lijkt me onprettig. ‘Zij en ik voelen ons verwant sinds de eerste slok cappuccino, daar op het terras om de hoek van het station. Ik hou van haar. We liggen tegen elkaar aan op de bank, werken de kranten door, lezen een boek. ‘En als je me vraagt: had je die liefde ook bij een andere vrouw kunnen vinden?, dan is mijn antwoord, ja, misschien wel. Maar dat maakt deze liefde niet minder mooi en uniek. Ik ben niet zo’n tobber, heb me nooit zorgen gemaakt of ik weer iemand zou ontmoeten na mijn laatste break-up. ‘Soms lees ik in een overlijdensadvertentie dat iemand dertig jaar weduwe is geweest, dan denk ik: hoe kan het dat je al die jaren nooit een ander bent tegengekomen? Dat begrijp ik niet. ‘Zolang je ervan uitgaat dat geen enkele relatie tegemoet kan komen aan al je noden, is het makkelijker gelukkig te zijn. Mijn ouders hadden precies zo’n harmonieus en opgeruimd huwelijk. In volle harmonie vervuld van liefde. ‘Daar heb je het weer, die parallel met mijn moeder. Mijn leven is een loop. In zekere zin kenden mijn geliefde en ik elkaar al vóór de eerste ontmoeting. De contouren voor onze relatie lagen klaar, we hoefden ze alleen nog maar in te vullen.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/mijn-leven-lang-was-mijn-moeder-mijn-voorbeeld-nu-zie-ik-haar-terug-in-de-vrouw-van-wie-ik-hou~bfe36270/</guid>
      <pubDate>Thu, 7 Nov 2024 00:00:00 +0100</pubDate>
    </item>
    <item>
      <title><![CDATA[‘Het uitgangspunt van polyamorie vond ik zo mooi: elkaar het plezier gunnen, seksueel of niet’]]></title>
      <description><![CDATA[<p>Andrea (41): ‘In 2017 werd ik ontzettend verliefd op een collega, maar vreemdgaan past niet bij me. Ik heb nooit ook maar één keer met die man gezoend. Ik wilde en kon mijn vriend, degene die het dichtst bij me stond, niet bedriegen. Als vanzelfsprekend hadden mijn vriend en ik gekozen voor een monogame relatie, gevoelens voor anderen behoorden niet tot de deal. ‘En toen die toch ontstonden, ontbrak het aan woorden om mijn verwarring te delen. Hoe had ik moeten beginnen? Over wat niet bestaat, kun je ook niet praten. Ik had kunnen zeggen: ik ben verliefd. Hij zou hebben gezegd: zorg maar dat je ervan afkomt. De mogelijkheid dat je iets voor een ander zou kunnen voelen, was zo bedreigend dat we die niet onder ogen konden zien nu het zover was. ‘Rustig wachtte ik af tot de verliefdheid zou overgaan, maar dat gebeurde niet. De hele situatie beklemde me, ik voelde me als het ware platgedrukt tussen twee glazen platen. De monogamie waarmee wij leefden, gebood me te kiezen. Maar voor wie? Want tegelijk met het gevoel voor die andere man groeide ook het besef dat ik mijn vriend niet kwijt wilde. ‘Ik voelde heel veel liefde voor hem en voor al onze jaren samen, de veiligheid en stabiliteit die hij mij bood, en ik begon me af te vragen waarom ik eigenlijk niet van twee mannen tegelijk zou kunnen houden. ‘Beiden waren zo verschillend, de een kalm en evenwichtig, de ander spannend en opwindend, ze zaten elkaar totaal niet in de weg. Als ik met mijn vriend was, vond ik rust in de aangename routine, was ik met de collega, dan vergat ik weer even mijn vriend. ‘Maar gemeten langs de morele lat van onze relatie was mijn verliefdheid slecht en verkeerd en onbespreekbaar. De verliefdheid werd een obstakel en kwam tussen ons in te staan, zelfs al was er tussen die collega en mij nog steeds niks gebeurd. ‘Ik zag geen andere oplossing dan mijn 17-jarige relatie te verbreken en zo gooide ik iets weg wat heel kostbaar was. Ter wille van, ja van wat? Eerlijkheid, oprechtheid, wellevendheid? De behoefte mezelf in de spiegel te kunnen aankijken? ‘Toen een andere collega even later op het werk vertelde dat ze verliefd was geworden, was iedereen blij voor haar. Ik was net zo verliefd, maar als ik dat hardop had gezegd zou iedereen het hebben afgekeurd, want ik had toch een man.’ ‘Mijn vriend was verdrietig na de breuk, ook al voelde hij al langer dat het niet goed zat. Toen de collega bezet bleef, ben ik na een tijdje weer gaan daten. Van polyamorie had ik nog nooit gehoord. Dat veranderde toen ik een man tegenkwam die zei dat hij en zijn partner elkaar toestonden met anderen relaties aan te gaan. ‘Ik zag meteen de voordelen van een dergelijke constructie. Want als je samen afspreekt dat je binnen je relatie ook van anderen mag houden, kan een verliefdheid nooit meer een reden zijn voor een break-up. Voor mij, als licht ontvlambaar iemand, een uitkomst. ‘Deze man was leuk, intelligent, kunstminnend, maar de driehoek werd een chaos. Hij en zijn vrouw hadden zelf nooit hun grenzen gedefinieerd. Zij meende dat ze een constructie hadden waarbij je af en toe eens met een ander vrijt. ‘Dat mijn relatie met haar man op gelijk niveau stond als die van hen, hoorde niet bij haar plan, dus trok ik altijd aan het kortste eind. Om ons allebei te vriend te houden begon mijn lief – ons lief – te draaien en nam hij het niet zo nauw met eerlijkheid, terwijl dat nu juist een van de pijlers van polyamorie moet zijn. ‘Uit naam van de liefde en de vrijheid verzandden we ondanks alle idealen in een pijnlijke slordigheid, en ik beëindigde de relatie. Mislukt. Maar dat was mijn monogame relatie ook. Geen reden dus om meteen te stoppen met experimenteren met deze nieuwe relatievorm. ‘Ik belde een kennis van een vriend, van wie ik had gehoord dat hij en zijn vrouw ook polyamoreus leefden – in mijn eigen kring komt dat niet voor. Ik wilde van hem weten welke afspraken zij hadden gemaakt om het goed te laten werken. ‘Ik zei hem dat ik het uitgangspunt van polyamorie zo mooi vond: elkaar het plezier gunnen andere mensen beter te leren kennen, seksueel of niet. Hoeveel schoonheid zit er niet in elkaar die ruimte gunnen, elkaar niet in te metselen. En hoewel ik nog steeds niet overtuigd was van de werkbaarheid ervan, verloor ik me na een paar ontmoetingen met deze man en zijn vrouw voor een tweede keer in een driehoek. ‘Ik begreep dat ik deze keer meer moeite moest doen voor haar, zij was de schakel tussen mij en hem, het was belangrijk dat het tussen ons vrouwen goed zat. Maar ons contact werd naarmate de relatie langer duurde steeds moeizamer. ‘Onze bedoelingen waren goed en respectvol, maar als het erop aankwam was ik steeds het vijfde wiel. Hun agenda bepaalde of ik mijn geliefde kon zien. Op zijn verjaardag werd ik pas na heel veel gesteggel uitgenodigd, en toen bleek dat een feestje waar we de dag erna samen naartoe zouden gaan niet doorging, spraken we niet iets anders af, maar ging hij met zijn vrouw uit eten. ‘Na anderhalf jaar beëindigden we onze relatie. Hij kon het niet langer opbrengen zijn aandacht te verdelen, zei hij, en was net zo verdrietig als ik. Weer was het niet gelukt de onderlinge verhoudingen gelijkwaardig te krijgen. ‘Op dit moment date ik een leuke man die heel graag met mij en mij alleen iets wil opbouwen en ik vraag me af: zou ik nog steeds een goedwerkende polyamoreuze relatie verkiezen boven iets exclusiefs met hem? ‘Ik twijfel. Ik denk dat ik vooral de lucht die polyamorie me geeft zo aantrekkelijk vind. Ik heb geen behoefte aan spanning of seriedaten, dat is het allemaal niet – ik verlang juist naar een solide basis. Zo solide dat als ik over tien jaar toch ineens onbedoeld een andere man tegenkom, mijn partner en ik daar samen over kunnen praten. ‘De woorden die daarvoor nodig zijn, zou ik nu vast in potlood willen noteren, zodat we die straks als het gesprek daar is, meteen kunnen vinden.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-uitgangspunt-van-polyamorie-vond-ik-zo-mooi-elkaar-het-plezier-gunnen-seksueel-of-niet~b754b119/</guid>
      <pubDate>Thu, 31 Oct 2024 00:00:00 +0100</pubDate>
    </item>
  </channel>
</rss>
