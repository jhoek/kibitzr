<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Net op tijd stelde ik de vraag die ons leven een duwtje zou geven: mag ik je kerstboom even zien?’]]></title>
      <description><![CDATA[<p>‘Ze zag eruit als geen ander. Strakke kaaklijn, donker haar, lichte ogen. Intimiderend voor sommigen maar niet voor mij, want wij kenden elkaar, we waren ex-klasgenoten. We begroetten elkaar met een knuffel. Ze had een lunchtentje uitgezocht waar ze wel vaker kwam. En toen ik me tegen het eind van de middag realiseerde dat ik die vrijdag de kinderen niet hoefde op te halen, vroeg ik: heb je nog zin in een wijntje? Genoeg te vertellen, dit was de eerste keer dat we elkaar zagen sinds de middelbare school, waar ik de braverik was en zij het voorlijke, veel langere meisje met hakken en make-up. Ik volgde de lessen, zij was een spijbelaar. Onze werelden liepen parallel maar overlapten elkaar niet. Van de zes meiden in de klas had ik er met vier gezoend en daar zat zij niet bij. Ze interesseerde me gewoon niet. Maar na onze scheidingen zaten we ineens allebei op hetzelfde datingplatform. Ik had op Instagram gezien dat ze marathons liep. Dat asportieve meisje, de traagste bij gymnastiek, was ineens de snelste geworden. Ik was haar zelfs bij het hardlopen eens tegengekomen op de Erasmusbrug in Rotterdam, toen hadden we gezwaaid, al wist ze dat niet meer. Hoe bevalt jou het online daten, wilden we van elkaar weten. Wat ging er mis in jouw jarenlange relatie, hoe is het voor jou om weer alleen te zijn, ah, dat meen je, bij mij ging het net iets anders, maar ik snap je. En de kinderen, ja, de kinderen, hoe doen jullie dat. Ook al hadden we op school nauwelijks contact, het was net of het ene feit dat we zes jaar in hetzelfde klaslokaal hadden doorgebracht, genoeg was om het aftastende kennismaken te kunnen overslaan. De keer erop gingen we ’s avonds uit eten. Haar yogalegging had ze verruild voor een zwarte bloes. Maar nog altijd waren we de niet-bevriende kennissen van de middelbare school. Geïnteresseerd zolang het moment dat onze paden elkaar kruisten duurde. Zo zag ik dat graag en zij ook. Zonder verwachtingen bijpraten, bij elkaar inchecken, herinneringen ophalen, maar ook: hoe nu verder na vijftien jaar relatie en het hebben van een gezin? Zoals dat gaat in tijden van persoonlijke crises, waren we allebei na onze scheiding veel gaan lezen, ik over het stoïcisme en zij over het boeddhisme, twee eeuwenoude zienswijzen die flink wat raakvlakken bleken te hebben. Beide wijzen op het belang van loslaten van alles wat buiten je macht ligt, in dat streven vonden we elkaar. Aan het einde van de avond – dat was dus nadat ik haar van top tot teen in me had opgenomen terwijl ze het restaurant doorliep, iets waar ze me pas veel later op wees – liep ik mee naar haar deelscooter en gaven we elkaar een knuffel. Daarna veranderde iets. We maakten een nieuwe afspraak voor over drie weken, ze stuurde een app: ligt het aan mij of is drie weken heel lang? We noemden de derde afspraak geen reünie maar een date, waarmee verwachtingen en hoop onze prille vriendschap binnenslopen, met in de ganzenpas erachteraan: onzekerheid en angst iets kwijt te raken wat er nog niet was. Iemand ontmoeten onder het motto van reünie is comfortabel, nu leek er ineens iets op het spel te staan. Als deze derde afspraak een teleurstelling zou worden, was ik even ver als ik nu was, een alleenstaande man op datingpad, en had ik dus niks verloren. Toch voelde dat anders. De vrijblijvendheid was weg toen ik haar meenam naar de ijsbaan op het dak van de Bijenkorf. Eerst het ongemakkelijke wachten bij de klantenservice waar we niet meteen geholpen werden. Toen boven op dat dak waar Mariah Carey door de speakers schalde, we schaatsten wat rondjes onder de sfeerlampjes, we keken uit over onze geliefde stad, de eerste selfies werden gemaakt en ineens werd ik nerveus. Was dit dan het moment dat we gingen zoenen? De mierzoete omgeving keerde zich tegen me, lag dit niet al te zeer voor de hand, zoenen op de ijsbaan? Onder een kerstboom met het gezicht op de skyline van Rotterdam en een glas glühwein? En nu ik toch aan het overdenken was geslagen: liep ik niet sowieso te hard van stapel? Even later stapten we het sprookje uit, het schel verlichte trappenhuis van het warenhuis in. Die kans heb ik dus gemist, concludeerde ik spijtig. Sukkel. Ze stelde voor nog wat te eten bij haar om de hoek, maar daar kende ze iedereen en van meer dan een onhandig botsen van knieën kwam het niet. Met de pest in mijn lijf begon ik me er al mee te verzoenen dat er vandaag geen vervolg in zat, en dat terwijl ze in januari drie maanden op reis zou gaan. Net op tijd stelde ik de vraag die ons leven een duwtje zou geven: mag ik je kerstboom even zien? En bij haar thuis, niet onder de boom, maar in de veel minder romantische hal bij de kapstok, kwam, Love Actually-waardig, toch de zoen. Er zat begeerte in, maar ook voorzichtigheid. Dat laatste, zo heb ik dat althans ervaren, uit naam van de zes losjes gedeelde jaren – een ex-klasgenoot is niet zomaar iemand, daarmee ben je tot in je wortels verbonden. Die gelaagdheid van elkaar kennen en ook weer niet, van weten en nog meer willen weten, bleek de geschikte basis voor een onmiddellijk vertrouwen. Ze vertrok naar Bali en India, we hielden dagelijks contact en haar laatste maand Italië viel toevallig net samen met het weekend Rome dat ik al eerder voor mezelf had geboekt. Ik stapte de taxi uit op een druk plein, keek om me heen en daar stond ze, gebruind, stralend. Heel even was het onwennig, daarna durfden we zonder remmingen alles te laten stromen. Op de dag dat ik weer weg zou gaan, zei ze: heb je al ingecheckt? Ze bleef maar aandringen, tot ik geïrriteerd raakte en zij zei: ‘maar ik wil zeker weten dat ik naast je kan zitten’. Haar geplande reis onderbrak ze om met mij mee terug te gaan. ‘Ik ga met jou mee, ik laat je niet meer gaan.’ We zijn nu drie jaar verder, ze ontroert me nog iedere dag en iedere avond vertellen we elkaar één reden voor onze liefde. Kleine zomaar-dingen, die opgeteld het allergrootste zijn.’</p>]]></description>
      <guid>https://www.volkskrant.nl/volkskrant-magazine/net-op-tijd-stelde-ik-de-vraag-die-ons-leven-een-duwtje-zou-geven-mag-ik-je-kerstboom-even-zien~bf668b13/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[‘Voor het eerst van mijn leven had ik seks zonder nadenken’]]></title>
      <description><![CDATA[<p>‘Ik was ruim twee jaar samen met mijn vriendin en had een fijne relatie, toen ik op een dag – niet in het nachtleven, maar tijdens mijn werk – een vrouw ontmoette die me aankeek en zei: er zit iets in jou wat ik heel spannend vind, laten we dat samen uitzoeken. Haar woorden waren zo indringend dat ik ze me nu, jaren later, nog letterlijk herinner. Toen had ik geen idee waar ze het over had, nu wel. Mijn blik, mijn gebaren moeten haar iets hebben verteld wat ik zelf niet kon zeggen en niet eens wist. Wat ik uitlegde als een versierpoging, was in feite de herkenning van mijn latente interesse voor kink. ‘Ze nodigde me uit en de seks die we hadden was een stuk ruiger dan de seks die ik kende met mijn vriendin. Ze daagde me uit, ik reageerde daarop, en al stoeiend, duwend en trekkend namen we afwisselend de leiding. Op zich allemaal misschien niet eens zo opzienbarend, een jonge vrouw die wat experimenteert, maar wat de allergrootste indruk maakte, was het extatische geluk dat ik voelde na afloop. Een ongelofelijk diep, van rust vervuld geluk. Wat was dit? Ik vertelde het mijn vriendin, maar wezenlijk uitleggen wat ik had meegemaakt lukte niet. Hoe zou ze kunnen begrijpen dat mijn lichaam pijn aan genot koppelt en dat het resultaat een immense vredigheid is? ‘Ik besloot wat er gebeurd was te parkeren, dit verder uitzoeken zou ons alleen maar van elkaar vervreemden. En seks is maar zo’n klein onderdeel van een relatie, hield ik me voor. Maar de herinnering bleef me plagen. Als een ballon die je tevergeefs onder water duwt, popte bijvoorbeeld een keer toen ik wat zat te schrijven, de zin ‘ik wil je vastbinden met je polsen boven je hoofd’ op. Heel geheimzinnig vond ik dat, maar zolang mijn verlangen verpakt bleef als tekst kon het weinig kwaad. Een paar keer nog bracht ik mijn ontdekking, ongedefinieerd en verwarrend als die nog steeds was, bij mijn vriendin ter sprake, maar ik kon haar niet inspireren. En als ik googelde op kink, schoot het ook niet op, dan stuitte ik op sites met platte tips over zwepen en ‘10 dingen die je kunt zeggen om iemand te vernederen’. Wacht even, dacht ik, is mijn inzicht niet wat voorbarig, gebaseerd immers op één enkele ervaring? ‘Toen covid kwam was het niet moeilijk te kiezen voor het comfort van een stabiele relatie. Pas vijf jaar later, toen het stroever begon te lopen tussen ons en we onze relatie openden, kwam mijn onderzoek alsnog op gang. Op een avond hadden mijn vriendin en ik allebei een date. Ter voorbereiding stonden we naast elkaar in de badkamer en schoren onze benen. We wensten elkaar veel plezier, wetend dat mijn seksueel plezier er voortaan heel anders zou uitzien dan het hare. ‘Het was winter en donker. Om stipt half acht belde ik aan bij een twee-onder-een-kapwoning in een buitenwijk. De deur werd van binnen opengedraaid en ik zag een lange vrouw. Zelfverzekerd, is de eerste typering die me nu achteraf te binnen schiet. Van tevoren vroeg ik me af of we zouden zoenen, wat we zouden doen. Maar oog in oog met haar vroeg ik me niks meer af. Ze trok me naar binnen en we zoenden in de hal naast de voordeur. Daarna een kleine pauze met een glas wijn om mijn hartslag een beetje tot bedaren te brengen. Ik verwachtte van mijn sokken te worden geblazen, dat ik me redelijk bij haar zou kunnen laten gaan. Ik wist dat we zouden experimenteren met pijn, en was benieuwd hoe mijn lichaam daarop zou reageren. Maar wat er gebeurde was meer dan de krachtmetingen en het duwen bij die andere vrouw: voor het eerst van mijn leven had ik seks zonder nadenken. ‘Het is moeilijk uitleggen welke sensaties ik precies ervoer. Met het zuiver beschrijven van wat ze deed, wat we deden, hoe ze me domineerde, dat ik dacht: hé zo makkelijk gaat dat niet en tegendruk bood, hoe ze me voorzichtig inwijdde met stokslagen en verschillende soorten zwepen, doe ik die avond geen recht. Ik weet niet eens meer of we twee of vier uur bezig zijn geweest. Niet omdat dit inmiddels alweer bijna een jaar geleden is, maar omdat het zich afspeelde als in een roes. Wat bleef hangen, was de ultieme vrijheid, het ontbreken van een wil, het vertrouwen in haar en weer die absurde kalmte toen we na afloop nog wat dronken en snackjes aten. Op weg naar haar toe had ik nog nagedacht over hoe ik een goede indruk kon maken, maar binnen deed niets er meer toe, de wereld bestond niet meer. Alles om me heen verdween, het deed er niet toe of ik rare geluidjes maakte, er was alleen het gelukzalige gevoel op te gaan in het niets en alles. ‘Ja, ik heb dus een brein dat pijn aan genot koppelt. En toen ik thuiskwam na die keer, dacht ik: ik ben verpest. Ik kan niet meer terug. Als dit bestaat wil ik hier meer van, werkelijk alles ontdekken. Maar verwarrend bleef het ook: Was dit wel normaal? Had ik soms een of ander trauma? Waarom anders wilde ik andere mensen pijn doen en wilde ik dat zij mij pijn deden? Op mijn kont en dijen verschenen de volgende dag reusachtige bloeduitstortingen. De keer erop, een maand later, werd het zelfs zo bont dat het leek of ik was aangereden door een bus. We schrokken allebei. ‘Ik begon nog meer te lezen, anderen te spreken met soortgelijke interesses, en toen mijn relatie officieel uit was verdween toch nog het laatste restje terughoudendheid en ongemak. Ik hoefde me niet langer schuldig te voelen, het was of iemand me een leeg velletje papier gaf met de mededeling: ga maar lekker kleuren, leef je uit, wat het ook is waar je blij van wordt. Ik mocht opnieuw beginnen. Met de vrouw van de date heb ik inmiddels een relatie, wat de kink nog intenser maakt. Soms loop ik door de supermarkt en denk ik: de mensen zouden eens moeten weten hoe blauw mijn benen onder deze nette broek zijn. We zijn monsters, gniffelen we, maar dit alles moet eruit. Ik ben veranderd, mijn vrienden zeggen: we zijn blij voor je. Ze zien hoe goed het me doet dat ik mijn plek heb gevonden. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/voor-het-eerst-van-mijn-leven-had-ik-seks-zonder-nadenken~bcfc3518f/</guid>
      <pubDate>Thu, 2 Oct 2025 00:00:00 +0200</pubDate>
    </item>
    <item>
      <title><![CDATA[‘In de jungle was zij vaak mijn enige gezelschap, grote kans dat ik verliefdheid verwarde met vreugde’]]></title>
      <description><![CDATA[<p>‘Ze kwam uit Lima, was ongeveer 1 meter 65, had een lichtbruine huidskleur en een grote glimlach. Bij de eerste kennismaking in de jungle van Peru was ik vooral heel enthousiast dat ze versterking kwam bieden in de dierenopvang. Het was midden in de coronatijd, half december 2020. Alle buitenlandse vrijwilligers hadden zich laten repatriëren en ik had mijn leeftijdgenoten behoorlijk gemist. We raakten niet uitgepraat. Over haar leven en over het mijne. Ze zei dat ze op vrouwen viel en vroeg hoe dat bij mij zat, en ik vertelde dat ik vrouwen nooit had uitgesloten maar dat ik tot dan toe alleen verliefd was geweest op mannen. Samen verzorgden we de apen en vogels, samen lagen we ’s avonds op bed en keken Friends. Mijn been raakte het hare en ik voelde heel kort een plezierige tinteling. Ik vroeg me af of zij die ook gevoeld had. Zou ik het nog eens doen? En nu expres? Hoeveel minuten zouden er dan tussen dat aanraken moeten zitten om haar te kunnen laten denken dat ook de tweede keer per ongeluk was? Ik wachtte even en toen waagde ik het erop. En weer, onmiskenbaar, die kleine tinteling. De dagen erop verliepen als altijd, we richtten ons op de aapjes en schildpadden en ’s avonds speelden we kaartspelletjes en keken series als de gebrekkige wifi het toeliet. Het leek of ik verliefd aan het worden was, maar ik durfde niet op mijn gevoel te vertrouwen. In de afzondering van de jungle was zij vaak mijn enige gezelschap, grote kans dat ik verliefdheid verwarde met vreugde. We werkten de hele dag samen en ’s avonds kookten we met zijn tweeën, en toen het oud en nieuw werd danste ik bij het kampvuur en keek zij toe. Het was al ver over twaalven, bijna iedereen was al naar bed, de hele avond hadden we met het Nederlandse gezin dat de opvang runde om het vuur gezeten en nu waren alleen wij nog over, samen met een andere medewerker. Hij stond op om naar de wc te gaan. En toen zoende ik haar. Zomaar ineens, zonder plan, maar ook zonder spoor van schuchterheid. Ik zoende gewoon en zij zoende terug. Toen ze even later voor me uit liep over het donkere smalle pad naar het gebouw waar onze kamers waren, legde ik mijn hand op haar schouder. Ze stond stil, draaide zich om en we zoenden opnieuw. Onze hoofdlampen, de sterren en de maan lichtten ons bij. Ik had geen ervaring met vrouwen en zo’n move als dit was nieuw voor mij. Maar iets wat me zo vrolijk maakte, kon niet verkeerd zijn. Als ik de dateverhalen van vriendinnen hoorde, of ze hun crush wel of niet meteen moesten appen en wanneer dan wel, was ik altijd blij dat ik daar verschoond van bleef. Ik zoende wel met jongens, maar dan gaf ik ze meestal een verzonnen telefoonnummer om er weer vanaf te zijn. Om te zeggen dat op die oudejaarsavond het beeld dat ik had van mezelf en van mijn toekomst 180 graden kantelde, zou nogal overdreven zijn. Ik herinner me vooral de blijdschap over wat zo plots en ongecompliceerd had kunnen ontstaan. De volgende ochtend was ik vrij en sliep ik uit. Toen ik opstond, was ze al aan het werk. Door mijn luiheid had ik de kans even alleen met haar te kunnen zijn laten glippen. Maar later die dag kwam dat moment alsnog, toen we met zijn tweeën door alle kleuren groen naar een ziek aapje liepen. ‘Mijn zoen was niet zomaar een dronken kus hoor, ik had dit eigenlijk al veel eerder willen doen’, zei ik. Ze leek opgelucht. Maar plannen maakten we niet. We spraken niet over later, na coronatijd. Ik vertelde familie en vrienden door de telefoon dat we gezoend hadden, maar ik zei niet: jongens, ik val op vrouwen. Ik vertelde ze altijd over alles wat ik meemaakte, dus dit ook. En toen zij en ik een paar weken later een boottochtje maakten over een meer, vroeg ik haar: wil je mijn vriendin zijn? We hadden intussen onze bedden tegen elkaar geschoven, waren altijd samen, mijn voorstel haar mijn vriendin te noemen leek logisch, want dat was ze  eigenlijk al. Zij was wel een beetje verbaasd en terughoudend: ‘Je vriendin, wat bedoel je? Voor nu, voor later, voor altijd?’ ‘Voor zolang het leuk is.’ Van een begrip als ‘altijd’ kon ik me geen voorstelling bij maken. ‘Voor altijd’ kan toch nooit meer zijn dan een fantasie, een wens hooguit? Hoe zou je dat iemand kunnen beloven als je nooit zeker weet of je je daaraan kunt houden? Nog drie maanden zijn we bij de dieren gebleven, toen konden we weer reizen. We gingen naar haar ouderlijk huis in Lima, waar ik met corona in quarantaine op haar kamer heb gebivakkeerd voor ik weer terugging naar Nederland. Bij het afscheid beloofden we contact te houden, al kende ik mezelf als een slechte whatsapper, daar waarschuwde ik haar voor. Mijn moeder gaf ons weinig kans van slagen. ‘Hoezo?’, vroeg ik en dacht: we zien gewoon wel. In de maanden erop ontdekten we hoe belangrijk het in een langeafstandsrelatie is om juist kleine dingen te delen, wat je die dag eet, bijvoorbeeld, welke films je kijkt. En achteraf denk ik dat het uit de weg gaan van beladen vragen ons heeft gered. Wanneer je nooit verder dan een paar dagen vooruitkijkt, is er geen reden je zorgen te maken. Bovendien: zoveel was er nou ook weer niet veranderd, de afstand weerhield ons er niet van gewoon lekker door te praten met lange spraakmemo’s en telefoongesprekken. Mijn bezoekjes aan Lima en haar bezoekjes aan Nederland wisselden elkaar af. Nu heeft ze sinds drie weken een partnervisum en woont ze definitief bij mij. Ik moet me soms even realiseren dat emigreren voor haar ook het achterlaten van haar geboortegrond en familie betekent, dan moet ik mijn enthousiasme even temperen. Maar verder gaat alles vanzelf. Ik vind het leuk om te denken dat dit liefde is.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/in-de-jungle-was-zij-vaak-mijn-enige-gezelschap-grote-kans-dat-ik-verliefdheid-verwarde-met-vreugde~b8b55467/</guid>
      <pubDate>Thu, 25 Sep 2025 00:00:00 +0200</pubDate>
    </item>
    <item>
      <title><![CDATA[‘De seks is met elke man anders, maar de ervaring vloeit over in de andere relaties, alle drie beïnvloeden ze elkaar’]]></title>
      <description><![CDATA[<p>‘Toen ik na jarenlang huwelijk verliefd werd op een ander, keken mijn man en ik elkaar aan. Wat moesten we doen? Opbreken, of de scherven lijmen en verder gaan? Die beslissende avond herinner ik me nog precies. De kinderen lagen op bed, het was een uur of negen, we zaten met zijn tweeën op de bank. Mijn man, die zelf ook het een en ander op zijn kerfstok bleek te hebben, begon: ‘Tja, ik kan je natuurlijk verbieden deze man nog vaker te zien, maar eerlijk gezegd geloof ik daar niet in. Jij bent zo verliefd, dus zelfs als je zou willen, zou je je niet aan die afspraak kunnen houden.’ Een paar dagen eerder was het allemaal uitgekomen, we hadden gehuild, geruzied. Het schenden van elkaars vertrouwen leek het failliet van onze relatie. Mijn gevoel was heel sterk, het was zomaar ineens gebeurd en nu leek het of ik niet meer terug kon. Mijn man en ik praten altijd veel. Wij hebben het uren over, ik noem maar wat, de intuïtieve afkeer van sommigen tegen vreemdelingen. Op een beschouwende manier, met afstand. Conflicten gaat hij niet uit de weg. Dus het was niet om me te paaien dat hij vervolgens zei: ‘We moeten maar even kijken hoe het werkt als je hem wel gewoon blijft zien, maar dan in alle openheid.’ Ik viel stil. Zo-even waren we nog in de veronderstelling dat we als stel gefaald hadden omdat we een afspraak, die van monogamie, niet nagekomen waren. En nu stelde hij voor die afspraak gewoon te herzien. We hadden ons er niet aan kunnen houden, maar hielden nog steeds veel van elkaar, dus werd het tijd om het een en ander bij te stellen. Wat een geweldige redenering. Niet meer dan een paar zinnen hadden de basis van onze relatie vernieuwd en nu stonden we na twintig jaar ineens aan de vooravond van een ander tijdperk. Even moest ik dit tot me laten doordringen. Zijn perspectief vond ik zeer aantrekkelijk. Mijn schuldgevoel verdween, net als de pijn van het dreigende afscheid. Ik was opgelucht nu het ineens weer over mogelijkheden kon gaan. We keken elkaar opnieuw aan, dit keer zonder berouw en pijn. Konden we dit aan? Samen verder zonder de strakke normen van de monogamie die we onszelf gewoontegetrouw, cultuurgetrouw, hadden opgelegd toen we als 18-jarigen verkering kregen, maar die ons ook al die jaren een duidelijk kader hadden geboden? De relatie met die tweede man hield geen stand, en het was mijn echtgenoot die een arm om me heen sloeg op momenten dat ik het moeilijk had. Tien jaar ging voorbij, zonder dat een van beiden aanspraak maakte op onze nieuwverworven rechten. We praten er minder vaak over, maar het besef bleef. En op een of andere manier maakte het idee dat je niet van elkaar bent maar wel bij elkaar hoort, de liefde sterker. En toen ontmoette ik via via een leuke vent, met wie ik een keer koffie dronk. Hij was iemand die alle tijd van de wereld had en met twee klussen per maand genoeg verdiende om rond te komen, een man die niet hield van urenlang bomen en intellectuele gesprekken, maar wel van huiselijkheid,  samen zijn en toastjes Franse kaas. Toen ik na de eerste koffiedate thuiskwam zei ik tegen mijn man: ‘De volgende keer ga ik bij hem eten.’ En mijn man vroeg: ‘Ga je hem dan nog eens zien?’ ‘Ja’, antwoordde ik, ‘sta jij er nog steeds hetzelfde in?’ ‘Natuurlijk’, antwoordde hij. ‘Veel plezier.’ En na een zoen vol op de mond bij de deur na het etentje begon de tweede relatie. We zien elkaar nu een paar keer per week. Ik wil hier graag vertellen hoe geweldig het is om mezelf ineens verdubbeld te zien. Al die afslagen in je leven die je niet neemt, vormen je net zo zeer als de paden die je wel kiest. Met mijn tweede liefde herzie ik als het ware sommige van mijn vroegere besluiten. Hij is totaal anders dan mijn man, en ik merk dat ik van alles leuk vind waarvan ik eerder dacht: niks voor mij. Ik kende mezelf als de pittige vrouw die gelukkig getrouwd is, die de kinderen buiten wil laten opgroeien, die vroeger veel gereisd heeft. Ik ben ook een vrouw die veel discussies heeft met haar man – die door hem nooit als ruzie worden ervaren, maar door mij soms wel. Kortom: het beeld dat ik had van wie ik was, stond wel zo’n beetje vast. Maar door het contact met de andere man ontdekte ik dat ik van rust en kalmte houd, van crackers met brie en van een ijsje eten in een lunchroom in een winkelcentrum. Dat ik ook best goed gedij bij truttigheid en toch wel van de Randstad kan houden. Soms zegt hij: zullen we ijscoupe advocaat eten? Of:  ik moet even de was ophangen, blijf jij maar lekker zitten, wil je nog een glaasje wijn? In een leven met een baan en kinderen, waarin voortdurend beroep op me gedaan wordt, geeft me dit geweldig veel kalmte. Dat vertel ik dus allemaal graag. En ook dat ik sinds een tijdje nog een derde man heb leren kennen, met wie ik ook een relatie heb. Het is allemaal waar. Maar het gevaar is dat ik daarmee een beeld schep van mezelf als rupsje-nooit-genoeg, als egocentrisch wezen. Terwijl de echte essentie voor mij een heel andere is: het inzicht dat romantische liefde, net als liefde voor kinderen, onuitputtelijk is. De seks is bijvoorbeeld met elke man anders, maar de ervaring vloeit over in de andere relaties, alle drie beïnvloeden en irrigeren ze elkaar. Doe dat maar met Jasper, zegt mijn man grappend als ik zijn arm pak op straat. Die tweede en derde man zijn er niet om een leegte te vullen of om me gelukkig te doen voelen – geluk heeft met dit alles niet zo veel te maken. De euforie zit hem veel meer in de ontdekking dat het voor alle betrokkenen bevredigender is wanneer liefde niet wordt ingeperkt door monogamie. Het is fijner surfen op de oceaan dan in een aquarium.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/de-seks-is-met-elke-man-anders-maar-de-ervaring-vloeit-over-in-de-andere-relaties-alle-drie-beinvloeden-ze-elkaar~ba072e4b/</guid>
      <pubDate>Thu, 18 Sep 2025 00:00:00 +0200</pubDate>
    </item>
    <item>
      <title><![CDATA[‘Ik heb meer dan eens in zijn gezicht gezegd: jij bent niet de liefde van mijn leven, dat weet je toch?’]]></title>
      <description><![CDATA[<p>‘Het was februari, ik stond voor het huiskamerraam en keek de tuin in. De heg was bruin en vaal in deze tijd van het jaar, de bomen waren kaal, de lage wolken zagen er zwaar uit. Het was een sombere dag, maar in mijn hoofd werd het steeds lichter. Ook al was de hond net dood en waren de kinderen allemaal de deur uit – ik had de jongste nog maar een paar weken ervoor helpen verhuizen. Ik stond voor het raam en dacht: iedereen is weg en nu is het mijn beurt, nu kan ik eindelijk gaan. We waren 25 jaar getrouwd. Het woord scheiding speelde nog niet eens door mijn hoofd, zover was het allemaal nog niet. Als ik maar weg kon, een wens die ik al koesterde sinds het begin van mijn huwelijk. Mijn man was niet onaardig. In het begin van ons huwelijk hadden we vaak ruzie gehad, maar de laatste jaren gebeurde dat steeds minder. Hij sloeg me niet, was geen narcist of op een andere manier een slechte man, we pasten gewoon niet bij elkaar. In zoveel opzichten niet, dat het moeilijk is er een in het bijzonder te noemen. In al die jaren huwelijk heb ik nooit aan hem kunnen wennen. Niet aan de seks, die altijd erg op hem gericht was, en ook niet aan onze gesprekken waarin we elkaar nooit hebben kunnen begrijpen, want voor nieuwsgierigheid is aantrekkingskracht nodig. Natuurlijk hoopte ik dat het huwelijk soepeler zou worden naarmate we langer samen waren, dat we die geoliede machine zouden worden waar je weleens over hoort. Maar eigenlijk wist ik al bij de eerste date dat dat er niet in zat. Na onze eerste nacht stapte ik uit bed en ik hoor mezelf nog denken: dit is het dus niet. Maar de volgende dag belde hij, en hij bleef maar bellen. Toen gaf ik toch weer toe. Ik bleef hem zien zonder dat mijn beeld van hem veranderde. Waarom? Waarom gaf ik toe aan een man voor wie ik niets voelde? Ik trouwde met hem alsof het niets was, in het volle bewustzijn dat hij me niet wezenlijk raakte. Geen gesprek maakte iets los, geen aanraking deed me huiveren. Mijn onbehagen daarover duwde ik weg, maar ik ontkende het niet. Ik wist dat hij second best was en hij wist het ook. Zelfs meerdere malen heb ik in zijn gezicht gezegd: jij bent niet de liefde van mijn leven, dat weet je toch? Dat zei ik niet eens uit wreedheid, maar omdat ik wilde dat hij wist waar hij aan begonnen was. Ik wilde benoemen wat ik voelde en benoemen wat ik niet voelde. Maar ik beloofde hem mijn volledige commitment aan het gezin dat we samen zouden stichten. Want dat was mijn eigenlijke wens, dat was waarom ik voor hem koos. Ik verlangde naar een normaal leven, zo’n leven dat iedereen had. Ik was eind twintig, de jongste uit een traditioneel gezin. Ik had een verhouding met een getrouwde man en daarvoor had ik veel vriendjes gehad, maar dat los-vaste interesseerde me niet langer. Net als mijn broers en zussen wilde ik een andere kant van het leven leren kennen: de schoonheid van vroeg naar bed gaan en vroeg opstaan, een bestaan gevuld met het zorgen voor anderen, voor kinderen. En deze man, die ik kalm en waardig met collega’s en vrienden had zien omgaan, leek me heel geschikt hiervoor. Hij en ik zijn als stel nooit een match geweest, maar als ouders werden we dat wel. We kregen geweldige kinderen, voor wie we ieder onze eigen verantwoordelijkheden hadden. We organiseerden gezellige avonden met onze vrienden. Wanneer we met zijn tweeën waren, keken we series op de bank. Dat was de flinter waar we elkaar vonden: in Engelse detectives. Ik was niet gelukkig, maar ook niet alleen maar ongelukkig. Leven is zoveel gecompliceerder dan dat. Ik bleef dus, maar om mezelf trouw te blijven maakte ik iedere vijf jaar de balans op. Elke vijf jaar vroeg ik me af: wat ga ik doen, blijven of vertrekken? Ik stelde me vragen als: doe ik mijn kinderen niet een enorm verdriet als ik ga? Waar ga ik wonen? Hij is niet mijn grote liefde, maar bestaat die grote liefde wel? Mijn gezin bestond. Dat wist ik zeker. En hoe. Mijn werk bestond ook. Onze gezamenlijke vrienden. En zo tekende ik als het ware toch telkens vijf jaar bij. Het gezin floreerde, het huwelijk kalfde af, en waar iets afbrak, groeide niets meer aan. Na twaalf jaar kon ik de intimiteit die bij getrouwd zijn hoort niet meer opbrengen. ‘Als ik die moet volhouden, stik ik’, zei ik op een dag. Wat hij precies antwoordde, weet ik niet meer, maar daarna hebben we nooit meer seks gehad. We zetten ons leven voort zoals we gewend waren. Dat gezin waarnaar ik zo had verlangd, was het kader waarbinnen ik me bewoog, als ik weg zou gaan was alles voor niets geweest. Maar toen, nog eens twaalf jaar later, kwam ineens dat moment in februari en drong het tot me door: het gezin zoals ik dat kende bestaat niet meer, want de kinderen zijn het huis uit en de hond is begraven. Ik kon de teugels laten vieren, er was nog maar één horde te gaan. Ik staarde naar buiten en voelde me plotseling licht worden. Ik wist dat de mededeling die ik mijn man straks zou gaan doen geen grote verrassing zou zijn. Ik waarschuwde hem immers al 25 jaar, hij wist waar hij aan was begonnen. En vader en moeder bleven we voor altijd. Als voorproefje van de vrijheid begon ik wat door Facebook te scrollen, ik wilde weten hoe mijn klasgenoten het ervan af hadden gebracht. En zo ontmoette ik nog voor de scheiding Chris, met wie ik op de middelbare school een blauwe maandag verkering had gehad. Hij was verrast, wilde weten hoe het met me ging. Hij vroeg door, laag voor laag pelde hij me af, en om maar één reden: de wens me te leren kennen, want dit keer was de aantrekkingskracht er wel. Ik wist al wat het gezinsleven was, en nu weet ik ook wat grote liefde is: elkaar aankijken en willen weten wat de ander denkt. Spijt van mijn keuzen heb ik geenszins. Maar alsjeblieft, laat deel twee ook 25 jaar duren.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-heb-meer-dan-eens-in-zijn-gezicht-gezegd-jij-bent-niet-de-liefde-van-mijn-leven-dat-weet-je-toch~b2b284150/</guid>
      <pubDate>Thu, 11 Sep 2025 00:00:00 +0200</pubDate>
    </item>
    <item>
      <title><![CDATA[‘Ik ben een keurige vrouw en moeder met een baan en een eigen huis. Hij was in feite dakloos’]]></title>
      <description><![CDATA[<p>‘Een datingapp en vervolgens een afspraak op de hoek van een straat. Ik zag hem staan met zijn fiets. Hij was verdiept in zijn mobiel, keek me niet aan, ook niet toen ik dichterbij kwam en hij me vanuit zijn ooghoeken moest kunnen zien. Hij droeg een capuchontrui, kwam uit Polen, werkte in de bouw en bleek negen jaar jonger dan ik. Meteen nadat ik hem een hand had gegeven, werd hij opnieuw afgeleid. ‘Even iemand bellen’, wat ik een rare manier van doen vond maar ook wel weer vermakelijk. ‘Ik was hier nu toch, dus even wandelingetje kon geen kwaad. Zijn fiets liet hij staan en samen liepen we naar de haven, door het zomerse groen langs het water. Af en toe keek ik opzij, naar zijn lange donkere haar. Zijn groene ogen waren me ook al opgevallen. Like a movie, zei hij na een tijdje, en ik hoorde hoe trots hij was op zijn zin, want hij sprak Engels noch Nederlands. Een beetje lui wees hij vervolgens naar een bloem waar een vlinder opzat. Butterfly, zei ik en hij lachte om de klank ervan. ‘Diezelfde middag bedacht hij een koosnaam voor me, Geerke. De ‘ke’-uitgang van sommige Nederlandse woorden vond hij grappig. Verder zeiden we niet veel, soms zochten we iets op met behulp van Google Translate, maar dan was het weer een tijdje stil. Geerke, dacht ik, zo heeft nog nooit iemand me genoemd. Toen pakte hij mijn hand en zo liepen we verder. ‘De avond erop vroeg ik hem te eten. Weer droeg hij die capuchontrui. Ik maakte lasagne en toen hij aan tafel ging zitten stroopte hij zijn mouwen op, pakte hij een vork en ging hij zitten smullen. Lang bleef hij niet, want de volgende ochtend vroeg moest hij zijn collega’s halen om naar het werk te gaan. Maar de avond erop kwam hij weer. Niet om acht uur zoals afgesproken, maar om half elf, want hij was op zijn logeeradres in slaap gevallen. ‘Al snel ontstond er een nieuwe routine. ‘Als je daar toch op de grond slaapt, kom dan maar hier wonen.’ Ik bood hem mijn bank aan en later een eigen kamer. Een keer tilde hij me op en zette me op de bar. Ik voelde me een jonge vrouw wier leven nog moest beginnen. Seks hadden we ook, geweldige seks. Als hij ’s avonds op mijn bank lag, keek ik naar hem. Dat lange donkere haar, o man. ‘Op een dag zei hij: ik kan ook koken, heb je nog wat aardappelen? En ineens stond de Pool in mijn keuken met een mes en een snijplank. Met uiterste precisie sneed hij de patatten en bakte ze in een pan, tot de rand gevuld met zonnebloemolie. ‘Mijn vrienden lachten om mijn aanwinst, die ik half spottend ‘mijn pot jam’ noemde, een traktatie, om aan te geven dat ik zelf ook wel begreep dat deze verhouding eindig was. Maak je geen zorgen, ik ben niet gek. Dit is geen liefde, maar kameraadschap. En vooral: vrolijkheid. ‘Wat betreft achtergrond hadden onze verschillen niet groter kunnen zijn. Ik ben een keurige vrouw en moeder met een baan en een eigen huis. Hij was in feite dakloos. De mannen die ik datete namen me mee uit eten en praatten over boeken en politiek. De Pool kwam ’s avonds terug van zijn werk met zakken vol kadetjes en cervelaat, want ‘dat was allemaal over’. Dan brak hij een stuk brood af, pakte het mes dat hij altijd bij zich droeg en ging vergenoegd zitten eten. Ik keek graag naar hem als hij at. Alsof ik door mijn eigen bril in mijn eigen huis ineens een nieuwe wereld ontwaarde. ‘Hij bracht een lichtheid mee waarin weinig anders telde dan werk, eten, slapen en seks. Je zou kunnen zeggen dat hij me als het ware lostrok van alle ideeën over leven en mannen die in een halve eeuw aan me waren blijven kleven. En de ruimte die zo ontstond vulde hij op met alles wat nieuw was. Bijzonder vond ik bijvoorbeeld zijn gebrek aan ego. Als hij ging zwemmen keken alle vrouwen hem na omdat hij zo prachtig was, maar hij had niks in de gaten, ging gewoon zwemmen. Dat mooie sterke lichaam diende wat hem betreft vooral het stenen sjouwen. ‘Ik had voor mijn zieke moeder gezorgd en voor mijn zus, mijn vriendinnen konden bij mij altijd terecht voor raad en daad, ik heb relaties volgehouden uit verantwoordelijkheidsgevoel. Laat los, zeggen ze dan, maar ik wist niet hoe. En toen was daar de Pool en ik liet los. Zijn warme lijf in bed deed me de tranen in de ogen springen en vervulde me met dankbaarheid over alle frustrerende man-vrouwgesprekken die niet gevoerd hoefden worden. ‘Toen het opnieuw zomer werd, ging hij zijn familie opzoeken. Ik had verwacht dat ik tijdens zijn absentie tot bezinning zou komen, maar ik miste hem iedere week meer. Op de dag dat hij terug zou komen, hield ik een parkeerplaats vrij met een groot bord waarop ik ‘welkom’ had geschreven. ‘Een week later dan hij had gezegd – het bord had ik ’s avonds woedend weggehaald – stond hij voor de deur met een broodmachine, pakken meel, pasta, maanzaad, suiker en een grote zak aardappelen. Op mijn verjaardag bakte hij patat, hij zong Poolse liederen en we hebben gedanst. Mijn kinderen en al mijn vrienden waren erbij, net als een Servisch stel dat nieuwsgierig stil was blijven staan op straat. ‘Ik had dit leven misschien nog jaren kunnen volhouden, maar tegen de winter begon het te knagen. Onze relatie was bevrijdend, maar strooide ook zand in mijn ogen. Ik was door hem een andere vrouw geworden, ontpopt, maar dit minimalistische stramien van werken, slapen, seks en eten voelde ineens niet langer vrij. Hij was afhankelijk van me geworden en ik wilde ook wel weer eens over een mooie tentoonstelling kunnen praten. Onze relatie was natuurlijk, in één woord, ongelijkwaardig. ‘Op een dag zei ik dat hij tot kerst kon blijven. Dat vond hij goed. We stopten al zijn bezittingen in een plastic tas, inclusief de broodmachine. De dag dat mijn kerstvakantie begon vertrok hij, kort voor middernacht, zonder drama. Terug naar Polen. Soms appen we nog, maar niet vaak, we spreken immers elkaars taal niet.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-ben-een-keurige-vrouw-en-moeder-met-een-baan-en-een-eigen-huis-hij-was-in-feite-dakloos~b7d778bf/</guid>
      <pubDate>Thu, 4 Sep 2025 00:00:00 +0200</pubDate>
    </item>
    <item>
      <title><![CDATA[‘Is dit het, dacht ik? Ik wilde hem regelen, maar wilde ik hem voor altijd?’]]></title>
      <description><![CDATA[<p>‘Hij was geestig en spontaan en had lef. Op de lokale televisiezender had hij een programma waar ik met mijn zussen naar keek als mijn ouders naar bed waren. ‘Gaan jullie nou alweer naar die drukteschopper kijken, dan gaan wij slapen hoor’, zeiden ze dan. Ik voelde aantrekkingskracht, op een magische manier, absoluut niet seksueel. Mijn homoseksualiteit lag nog onder dikke dekens begraven, zo diep dat ik er geen gedachte aan wijdde. Ik was 16 en fanatiek sporter, ik volleybalde op hoog niveau. Mijn teamgenoten probeerden me te koppelen aan meiden, maar er gebeurde niets. Ook niet met jongens trouwens. Het komt vanzelf wel goed, dacht ik, op een dag kom ik ook een meisje tegen op wie ik dol raak en met wie ik trouw. Tegen het einde van de middelbare school vroeg een vriendin, die zelf net uit de kast was gekomen: ‘Hoe zit het nou met jou?’ Samen gingen we naar de opening van het Homomonument. Steeds vaker dacht ik, niet als een flard die komt en gaat maar als echte woorden die ik door mijn hoofd liet spelen: het zou me niets verbazen als ik homo was. De leuke man bleef ik intussen volgen, hij werd alsmaar populairder. En telkens als ik hem zag of hoorde, dacht ik: jou zou ik willen leren kennen. De eerste keer in het echt was in de Havana (in de jaren negentig een populair danscafé in de Reguliersdwarsstraat in Amsterdam, een straat met veel homohoreca, red.), toen bleef het bij kijken. Maar de keer erop kwam het tot een snelle ontmoeting. Dat was in de Exit, een paar cafés verderop. Zijn vrienden kenden de mijne, onze groepjes trokken naar elkaar toe en weer was er dat vorsende kijken tussen ons, het aftasten met de ogen. Toen hij op het punt stond om weg te gaan, zei ik: de volgende keer gaan we praten. Achteraf bleek dat voor hem de sleutelzin. Zelf was ik nog lang niet overtuigd. Ja, we gingen praten. En ja, hij gaf me zijn nummer. En toen ik bij hem thuiskwam draaiden we plaatjes zoals Appels op de tafelsprei en Suzanne en we zoenden wat. Meer niet. Het was gewoon heel erg leuk met hem. Ik voelde me fijn en gelukkig, maar een grotere betekenis verbond ik er niet aan, fantasieën over een gedeelde toekomst koesterde ik niet – ik was nog niet eens uit de kast. Ik zat in militaire dienst, speelde nog in dat volleybalteam, niet bepaald plekken waar je er makkelijk voor uitkomt dat je op mannen valt. Maar ineens ging het snel en achteraf kan je zeggen dat ik eigenlijk nauwelijks aan die kastdeur heb hoeven morrelen. Dat deed mijn hoffelijke leuke man voor me, en de roddelpers maakte het af. Op mijn afzwaaidag bracht hij me in mijn uniform naar de kazerne, we werden gespot door een roddeljournalist die meteen een stukje over ons schreef. 26 was ik, en ik ging bij hem wonen. Zijn onvoorwaardelijke commitment trok ik aan als een warme trui die lekker zit, zonder echt te beseffen hoe bijzonder het is wanneer een ander zo vol overtuiging voor je kiest. Onervaren en jong ontving ik zijn aandacht met enthousiasme, maar ook met nonchalance. Hij was wat ouder, kon liefde op waarde schatten. Ik vermaakte me met zijn ontwapenende spontaniteit en was gefascineerd door de glamour van zijn wereldje. We lachten veel en hadden geweldige seks. Ik voelde grote genegenheid, maar ik werd niet verliefd. Is dit het, dacht ik? Is dit de man van mijn leven? Ik wilde hem regelen, maar wilde ik hem voor altijd? Ik was in de maanden ervoor een paar keer hartstochtelijk verliefd geweest, maar altijd op onbereikbare, arrogante jongens. Verliefdheid was iets wat ik associeerde met afstand, obsessie en pijn, iets wat brandt in je lijf, verliefdheid had in mijn ervaring niets te maken met het comfortabele geluk dat ik voelde bij mijn vriend. Op een avond zaten we bij hem op de bank en keken All You Need Is Love, en toen we al die mensen euforisch bij elkaar in de armen zagen springen, zei ik: ‘Dat gevoel heb ik dus niet bij jou.’ En de liefste man op aarde, die me alle ruimte had geboden om het uit te zoeken en me zelfs mijn eigen kamer in zijn huis had gegeven zei: ‘Oké, dit gaat nooit werken. Of je kiest 100 procent voor me, of het stopt hier.’ Die avond ben ik met een tasje naar mijn eigen huis gegaan. Ik ging op zelfonderzoek uit bij Landmark, beantwoordde daar een aantal levensvragen. Langzaam kreeg het grote missen me in zijn greep. Dat knagende gevoel herkende ik van mijn crushes, het de hele dag aan iemand denken en me afvragen wat-ie aan het doen was, en met wie. En plotseling besefte ik: ik ben verliefd geworden op de leuke man. Hij was bij zijn zus toen ik hem belde. ‘Wil je me terug?’, vroeg hij. Even aarzelde ik. Doe het nou, zei een stem in mijn hoofd, zeg het nou. En toen kwamen de woorden: ja, ik wil je terug. Op dat moment leek het of mijn hele wezen besloot dat hij en ik bij elkaar hoorden, niet voor nu, niet voor een paar jaar, maar voor altijd. Het duurde nog even voor ook hij weer overtuigd was, maar daarna werden we alsnog, en misschien wel voor het eerst, gelijkwaardige partners. Ik had het kennelijk eerst nodig gehad om te denken: dit komt nooit meer goed. In 2000 zijn we getrouwd. We kregen twee prachtige zoons, wat allemaal natuurlijk niet vanzelf ging, maar waarin we elkaar nooit zijn kwijtgeraakt. En in 2018 reed hij met bananen en water heel New York door om me aan te moedigen tijdens mijn eerste marathon. Al die herinneringen, ze buitelen over elkaar, zoveel moois, hoe kies ik wat ik hier moet vertellen. Vanochtend moest ik om hem lachen, zomaar even kort. We hadden seks gehad en toen we opstonden, zei hij: ‘En nu heb ik nog helemaal geen kus gehad.’ Maar waarom vertel ik dit, van alles wat er te zeggen valt? Hoe verwoord je het geluk van alledag? Misschien zo: je bent allebei thuis, de een rommelt wat, de ander sport. Soms zeg je iets, soms zwijg je, soms loop je in gedachten om elkaar heen, soms raak je elkaar aan, en alles in eenzelfde ritme, zo harmonieus en lenig dat twee dansers er jaloers op zouden zijn.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/is-dit-het-dacht-ik-ik-wilde-hem-regelen-maar-wilde-ik-hem-voor-altijd~baa60580/</guid>
      <pubDate>Thu, 28 Aug 2025 00:00:00 +0200</pubDate>
    </item>
    <item>
      <title><![CDATA[‘Met zijn kalme liefde bood hij me meer vertrouwen dan mijn horkerige, onervaren leeftijdsgenoten’]]></title>
      <description><![CDATA[<p>‘Ik was bijna 20 toen ik als student aan de sociale academie een oudere man kreeg toegewezen om af en toe te bezoeken. Ome Ko heette hij en hij woonde op een halve woning in de Van Beuningenstraat in Amsterdam. Ik belde aan. Langs het steile trappenhuis hing een lang touw waarmee hij de deur opende en ergens op de tweede verdieping wachtte hij me op in een spierwit overhemd. ‘Hij keek me aan met vriendelijke ogen, maar ook wantrouwend, want de stagiaire voor mij was zonder iets te zeggen weggebleven. Binnen voelde ik me meteen thuis. Niet omdat ome Ko me aan thuis deed denken, maar juist omdat hij me niet aan thuis deed denken. Mijn ouders behoorden tot de notabelen van het dorp en op een of andere manier had ik me altijd prettiger gevoeld bij de buren, een echtpaar dat in een knopenfabriek werkte en een plank met een gerimpeld gordijntje had als laaghangend keukenkastje. ‘Mijn moeder kon nogal dominant zijn en had de neiging zich mijn leven toe te eigenen. Bij de buren, die ik zelfs vader en moeder noemde, werd niets van me verwacht. Daar kon ik zichtbaar zijn en onzichtbaar tegelijk. ‘Aan de muur hing een grote spiegel waarin ome Ko een ansichtkaart uit Benidorm had gestoken. Dat verbaasde me. In het gezin waar ik vandaan kwam, gebruikten we spiegels alleen om in te kijken. Even later, aan tafel, vertelde hij een beetje over zichzelf. Over mijn achtergrond, mijn familie, kon ik zwijgen. Op een of andere manier vertegenwoordigde ome Ko de eenvoud van het dorp dat ik miste, maar een derde vader werd hij niet. ‘Na die eerste keer bleef ik hem opzoeken, ook toen mijn stage allang was afgelopen. Mijn tweewekelijkse bezoekjes werden iets waarop ik me verheugde. Wat was het precies dat me telkens deed terugkomen, jaar in, jaar uit? Sommigen zullen het een diepe vriendschap noemen, want liefde tussen een 70-jarige en een 20-jarige valt lastig te begrijpen. ‘Ik leerde van ome Ko hoe je moest omgaan met verdriet, met het leven. Hij was een wijze man die had gevaren tot hij een gezin kreeg en uit verantwoordelijkheidsgevoel aan wal ging werken en spijt kreeg van alle vissen die hij had gedood. Was dat opzienbarend? Was wat we hadden opzienbarend? ‘Binnen de gedeelde stilte in die halve woning: ja. Verliefd was ik niet, dat is een te expliciete, bijna te platte term voor wat ik voelde. Ik heb meerdere malen de aanvechting gevoeld hem aan te raken, hem te omhelzen, misschien een zoen te geven, maar ik heb het nooit gedaan, bang iets kapot te maken. De veiligheid die ik voelde als we bijvoorbeeld samen naar muziek luisterden – ik zie hem nog zo’n band op de spoel van zijn recorder zetten, nadat hij me gevraagd had wat ik wilde horen, Brahms of liever Mozart – was de veiligheid van een man die het beste met me voorhad, die van me hield, zonder ooit ook maar een toespeling te maken op intimiteit of seks. ‘Heel af en toe maakten we een wandeling, maar meestal zaten we thuis aan zijn tafel, terwijl mijn vingers door de hoge polen van het Perzisch kleedje gleden. Het was ome Ko en ik, verder niemand. Op één hartsvriendin na wist geen enkele vriend of familielid van ons. De interpretaties van anderen zouden de zuiverheid alleen maar bederven. Als mijn moeder van ons had geweten, had ze er zeker op aangedrongen hem eens mee naar huis te nemen. Ze was gek op wat ze ‘zielige mensen’ noemde. Maar ome Ko bleef van mij. ‘Op een dag kreeg ik twee woordenboeken: Frans-Nederlands en Nederlands-Frans. In een ervan had hij geschreven: voor mijn platonische liefde Frouwkje. Die term komt waarschijnlijk het best in de buurt. Met zijn kalme liefde schonk hij me meer vertrouwen dan mijn horkerige, jeugdige, onervaren, misschien wel zelfgerichte mannelijke leeftijdsgenoten konden. ‘Elk van onze ontmoetingen verliep op eenzelfde manier. Ik ging zitten, hij maakte thee en koffie, ik luisterde naar zijn klachten over de verloedering van de buurt en naar de muziek die we samen uitzochten. Een keer was ik uit eten met een vriend op wie ik een oogje had. Hij vroeg mij naar de belangrijkste mensen in mijn leven en toen ik ome Ko noemde, schrok ik, want ik besefte dat vandaag onze tweewekelijkse afspraak was. Achter in de zaak vond ik een telefoon en toen ome Ko opnam was hij razend. Hij zei dat hij me nooit meer wilde zien. ‘Nooit meer, hoor je.’ ‘De volgende dag ben ik toch gegaan. Een beetje norsig deed hij open. ‘Maar ome Ko’, zei ik toen ik boven was, ‘weet u waarom ik onze afspraak was vergeten?’ Zijn gezicht klaarde op toen hij het antwoord hoorde. ‘O, je bent verliefd’, zei hij opgelucht. ‘Natuurlijk, dan snap ik het.’ ‘Jaloezie, bezitterigheid, irritaties, geen van de bekende liefdesdemonen had vat op ons. Ome Ko liet zich liever leiden door verwondering. Zoals die keer dat hij mij de verrekijker liet zien die hij had gekocht. ‘Kijk, als ik aan dit knopje draai, is die man aan de overkant heel dichtbij.’ Natuurlijk wist hij hoe verrekijkers werkten, natuurlijk had hij er eerder een gehad, maar hij koos ervoor naar zijn omgeving te kijken als iets waardoor hij dagelijks werd verrast. Op die manier keek hij ook naar ons. ‘Op zijn begrafenis, jaren later, was in de aula alleen de eerste rij en een deel van de tweede gevuld. In de week voor zijn dood had hij de antibiotica waar het verpleeghuis op aandrong, geweigerd. Hij wilde sterven en bliefde beslist niemand aan zijn sterfbed, ook mij niet. ‘De momenten dat ik nu aan hem denk, zijn de momenten waarop ik moed nodig heb. Zoals laatst bij mijn oogoperatie. Ik denk terug aan een vrolijk, opgewekt iemand met wie ik een grote connectie deelde die ik diep in mijn ziel verborg. Pas nu ik zelf 70 ben, begin ik dit verhaal te delen. Mijn huidige partner is de eerste die ik over ome Ko heb verteld. Ze lijken op elkaar, denk ik: zoals ome Ko weinig bevestiging nodig had, zo gunt ook mijn man mij alle ruimte. Liefde is soms heel eenvoudig: samen zijn, soms praten en elkaar dan weer laten.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/met-zijn-kalme-liefde-bood-hij-me-meer-vertrouwen-dan-mijn-horkerige-onervaren-leeftijdsgenoten~b1f15bc8/</guid>
      <pubDate>Thu, 21 Aug 2025 00:00:00 +0200</pubDate>
    </item>
    <item>
      <title><![CDATA[‘In zijn buurt begon ik te geloven dat ik misschien ook ooit in vrijheid zou kunnen leven’]]></title>
      <description><![CDATA[<p>‘Vorig jaar zomer liftte ik door Indonesië met het plan daarna door te reizen naar Maleisië, Laos en Vietnam. Na drie weken in Padang werd ik overvallen door een gevoel van eenzaamheid. Ik kende dat van eerdere reizen, het was me vaker gebeurd en altijd na drie weken. Niemand die Engels sprak, hostels waren er niet, dus backpackers kwam ik niet tegen. Ik sliep in simpele hotels en voelde me steeds ongemakkelijker worden over mijn geprivilegieerde positie: ik kom uit Nederland, een land dat rijk was geworden over de rug van dit Indonesië. Op straat klonk het: bule, bule, witte toerist. Niet op een onaardige manier, maar het roepen wees me er wel telkens op dat ik een buitenstaander was. Uiteindelijk leek een datingapp de enige manier om met een Engelssprekende local in contact te komen. Vanya kwam me halen op haar scooter en nam me mee naar een plek waar we wat konden eten. Ze was knap en slim en exotisch, met sluik zwart haar. Ze woonde tijdelijk in Padang voor het toelatingsexamen van de universiteit. Ik riep in haar oor dat ik erover dacht zelf ook eens een scooter te huren, maar ik had geen rijbewijs. Onmiddellijk reed ze naar de kant en leerde me in 30 seconden hoe ik een scooter moest bedienen: motor starten, gas geven, langzaam remmen en goed opletten. Lachend sprong ze zelf achterop. Ik vond het spannend, want er zit een flink tempo in het Aziatische verkeer. Maar ik had het al snel te pakken, gewoon meerijden met de stroom en niet te veel om je heen kijken. Die middag zaten we aan zee, het was heerlijk om eindelijk iemand mijn indrukken te kunnen voorleggen. Ik vroeg haar hoe zij dacht over het Nederlandse kolonialisme en hoe het was om in een islamitisch land te wonen, in een streng beveiligd studentencomplex waar je ’s avonds de deur niet uit mag. Andersom wilde ze van mij weten hoe het is om een paspoort te hebben en de hele wereld over te kunnen reizen. Verward voelde ik me ook, wat was de etiquette hier? Hadden we in het Vondelpark gezeten die middag, dan had ik misschien een arm om haar heen geslagen, maar hier had dat soort geflirt een heel andere betekenis. Mensen trouwen jong, in het openbaar wordt niet geknuffeld en ik wilde haar niet in verlegenheid brengen. De dag erop spraken we opnieuw af en dit keer reden we naar een parkachtige heuvel van de universiteit, waarvandaan we een prachtig uitzicht hadden over de stad, vol laagbouw en een enkel imposant kolonialistisch pand. In de verte glinsterde de zee. Mijn schouder was verbrand en zij bood aan mij te masseren, wat in Indonesië totaal zonder erotische betekenis is. Tot dat moment was ik nog nooit echt verliefd geweest, dus wat er vervolgens gebeurde was voor mij in zekere zin ook nieuw. Ik nam haar mee naar mijn kamer en na de massage vroeg ik of ik haar mocht zoenen. Ze antwoordde: daar word ik toch zwanger van? Ik schrok en zei dat dat niet zo werkte. Toen gaf ze zich er opgelucht aan over en nam zelf ook het initiatief. Wil je dit echt, vroeg ik, toen we op het punt stonden verder te gaan. Ze knikte ‘ja’. Ik pakte een condoom, ook daarvan had ze niet eerder gehoord. Het was zo fijn, zo echt, zo intiem. Maar de volgende ochtend had ik spijt, waarom had ik dit gedaan? Ik had haar ontmaagd, ze was voor het leven getekend. Ik was geen haar beter dan mijn kolonialistische voorouders. De dag erop stelde ze voor naar de grotten te gaan. Onderweg hield ze me stevig vast, ik legde een hand op haar been en was zo gelukkig. Nee, ze had geen spijt, zei ze en terug in de stad hebben we weer seks gehad in het hotel. Het duizelde me. Wat betekende dit alles? Mijn visum was nog maar een paar dagen geldig. Ik zou haar hierna nooit meer zien, dat stond vast.  Onmogelijk voor haar naar Nederland te komen, en voor mij om regelmatig terug te gaan. Maar nu was het fijn, ik wilde niet verder kijken dan een paar uur, het afscheid nog even uitstellen. En toen het toch zover was en ik na twee uur rijden alleen in een andere stad zat, miste ik haar enorm en schreef: hoe zou je het vinden om hierheen te komen? Ze reageerde meteen, vertelde de beveiliging dat ze bij een tante ging logeren en ik stuurde een taxi en weer brachten we een nacht samen door. We rekten de reservetijd steeds verder op. Nog één keer volgde. Op dag 28 van mijn visum was ik in Medang en dit keer was zij het die schreef: wat als ik nou eens naar je toekwam? Het was zestig uur reizen, maar vliegen kon ook. Ik wachtte haar op en nam haar mee naar de suite die ik had geboekt, de enige luxe die ik me die maanden heb veroorloofd. Twee geweldige dagen hadden we daar en toen was het echt klaar, want zij heeft geen paspoort en nog los van de kosten, zulke verre vluchten kunnen echt niet meer, vind ik. Maar wat zou ik graag eens met haar achterop door Amsterdam fietsen.’ ‘De eerste keer dat Jules me zoende, schrok ik. Ik kom uit een zeer traditionele islamitische cultuur, mijn ouders zijn uiterst behoudend en zelfs met mijn vriendinnen heb ik het nooit over seks en jongens. Natuurlijk was ik al bij het eerste onlinecontact op mijn hoede en vroeg me af, is dit niet gewoon een westerse jongen die seks wil met een local?  Maar toen ik hem zag en hij bij mij achterop ging zitten, sloeg mijn argwaan om in nieuwsgierigheid. Jules vertegenwoordigde iets wat ik alleen kende uit films. Hij was knap en had een paspoort en een rugzak en kon gaan waar hij wilde, van plek naar plek, van land naar land. Ik kende niemand die dat kon en wilde weten hoe het was om in zoveel vrijheid te leven. Het risico dat ik nam door met hem uit te gaan, was groot. Het klinkt misschien gek, maar de leergierige en intelligente manier waarop hij die eerste avond door mijn aanwijzingen het rijden op een scooter onder de knie kreeg, de aandacht waarmee hij luisterde en vervolgens zelfverzekerd maar zonder bravoure met mij achterop wegreed, gaf me onmiddellijk vertrouwen. Het zoenen kwam een dag later. We zaten op het grasveld bij de universiteit en keken uit over de stad. Hij liet me zijn verbrande schouder zien en ik bood aan hem een massage te geven, maar mijn uitspraak van het Engels was nogal beroerd en ik verhaspelde het woord ‘massage’ tot ‘mes-seks’. We lachten er samen vrolijk om. Alles aan hem was aardig en onschuldig. Met hang naar rebellie had mijn besluit om die middag mee te gaan naar zijn kamer niet te maken, ik wilde me niet voor even bevrijden van de banden van familie en school. Het was meer. Bij hem voelde ik plots een sterke wil te groeien, voorbij de grenzen van mijn eigen denken en mijn eigen cultuur. Ik wist dat Jules me daarbij kon helpen. Avontuur speelde een rol en fysieke aantrekkingskracht ook, maar dat andere gaf de doorslag: in zijn buurt begon ik te geloven dat ik misschien zelf ook ooit vrij kon leven. Misschien niet op zijn manier, niet helemaal vrij, maar wel vrijer dan ik nu was. Na mijn massage vroeg hij of hij me mocht aanraken. Ik had nog nooit eerder met iemand gezoend of seks gehad. Maar na de eerste schrik was het fijn en spannend en intiem. Bij iedere stap en iedere handeling vroeg hij toestemming. ‘Vind je het goed als…’ en: ‘Hoe voelt dit? Weet je zeker dat je dit wilt?’ Hij was niet iemand met een oordeel over mijn achtergrond en onwetendheid, hij keek naar me en vond het belangrijk dat ik het fijn had. Die avond haastte ik me met mijn geheim naar het studentencomplex, snel voor de deuren dicht zouden gaan, opgewonden en blij. De volgende ochtend had ik spijt. Ik had een grote fout begaan, ik was niet langer maagd, iets in mij was gebroken en ik kon niemand in vertrouwen nemen, want dit was een schande die ik nooit te boven zou komen. Nog altijd heb ik niemand iets verteld over wat er toen is gebeurd, zelfs mijn vriendinnen niet. Maar de spijt duurde niet lang. Al een paar uur later zag ik wat we samen hadden meegemaakt als een ervaring die hoort bij opgroeien en volwassen worden. Niet dat die eerste keer perfect was, maar het was echt, ik ben ontmaagd door iemand die echt om me gaf. Zijn zorgzaamheid zat in zijn kleinste gebaren, ook al wisten we dat dit alles slechts kon duren zolang zijn visum geldig was. Geen van beiden maakten we ons illusies over een gezamenlijke toekomst, maar alle momenten samen hadden genoeg warmte en liefde om de eeuwigheid te kunnen trotseren – zij het dus dat hij het land uit moest en ik geen paspoort heb. Na die tweede date hebben we elkaar nog een paar keer gezien en heel veel seks gehad en gepraat. Het derde afscheid had het laatste moeten zijn, maar weer miste ik hem zo erg dat ik voorstelde naar hem toe te vliegen voor een paar dagen. Ik loog tegen mijn vrienden dat ik naar familie was en tegen mijn familie zei ik het omgekeerde. ’s Avonds pakte ik de taxi naar het vliegveld van Padang. Nooit eerder had ik in mijn eentje gevlogen, maar Jules appte me aan een stuk door en hielp me mijn weg te vinden langs de security en naar de gate, het was alsof hij naast me liep. Ik herinner me mijn opwinding toen het vliegtuig opsteeg, weer even dat gevoel: wat ben ik aan het doen? En toen weer die andere opwinding: wow, ik ben dit aan het doen. In Medan kwam hij me halen, hij wilde me kussen, maar ik weerde hem af. ‘Niet hier, wacht tot we in het hotel zijn.’ De dagen daarna in de suite zal ik nooit vergeten. Jules heeft me geleerd te voelen wat ik zelf wil. Zou ik het leven naar mijn hand kunnen zetten, dan zou ik morgen naar hem toevliegen, maar die luxe heb ik niet. We zijn jong, er gaat nog veel komen. Over een paar jaar ben ik farmaceut. Op een dag zal ik trouwen en kinderen krijgen, maar eerst wil ik mijn eigen geld verdienen. En Jules zal altijd een prachtige geheime herinnering blijven.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/in-zijn-buurt-begon-ik-te-geloven-dat-ik-misschien-ook-ooit-in-vrijheid-zou-kunnen-leven~b773672d/</guid>
      <pubDate>Thu, 14 Aug 2025 00:00:00 +0200</pubDate>
    </item>
    <item>
      <title><![CDATA[‘Hij was onopvallend, gewoner dan veel anderen, en precies daarom vond ik hem leuk’]]></title>
      <description><![CDATA[<p>‘In september 1995 had ik na een hele zomer werken behoefte aan wat vakantie en boekte bij de NBBS (voorheen een studentenreisbureau, nu een reisbureau voor verre reizen, red.) de meest avontuurlijke die er was: door Turkije met een Landrover en aansluitend een week zeilen. Eerst het stoffige onbegaanbare dorre landschap en daarna de knalblauwe zee. Ik vond alles even leuk, die eerste week sliepen we met zijn allen onder de blote hemel, wat op zich al enorm spannend was. ‘Soms kwamen we op plekken waar geen wc’s of douches waren, maar ik nam alles zoals het kwam. Hiervoor had ik gekozen, ik genoot van alles wat ik niet kende. Het gehobbel in die auto, de sterrenhemel, de geluiden in de nacht, de vrouw die langs de kant van de weg pannenkoeken bakte op een vuurtje. ‘Eric was er ook, maar hij viel me pas later op. Er waren andere jongens die me meer aandacht gaven, meer macho dan Eric en met meer praatjes. En ook al voelde ik onmiddellijk dat dit soort luide knapperds niet mijn type waren, liet ik me graag vleien met een nonchalance die me eigen was in die tijd. ‘Ik was niet naar Turkije gekomen om de liefde te vinden. Ik was 26, woonde weer bij mijn ouders, en was net afgestudeerd, had nog steeds geen baan maar maakte me geen enkele zorgen over de toekomst. Ik leefde het leven zoals het op mijn pad kwam, plannen maakte ik niet en met die instelling reisde ik door Turkije. Ik was verrukt over wat ik zag, vermaakte me met mijn reisgenoten, maar vriendschappen had ik thuis voldoende. ‘De laatste dag van de eerste week ging ik met een paraglider naar beneden en het was die avond dat ik toevallig naast hem sliep. Misschien was het zelfs die avond pas dat we voor het eerst echt kennismaakten. Erg diepgaand werd het niet. We maakten een praatje naast elkaar in onze slaapzak en toen ik de volgende ochtend wakker werd, waren het weer de drukke jongens die mijn aandacht vroegen. ‘Hij en ik hadden misschien nooit elkaars interesse gewekt als we na die week door het land niet allebei voor dezelfde week zeilen hadden gekozen. Het zeilclubje was kleiner, bovendien ben je op een boot meer op elkaar aangewezen. Daarbij, ook niet onbelangrijk, hadden de populaire jongens een andere tweede bestemming gekozen. ‘Eric en ik waren toevallig de enige twee die ervoor kozen op het dek te slapen, alle anderen gaven de voorkeur aan comfortabele bedden in de kajuit. We lagen op de voorplecht, slaapzak aan slaapzak. Aan het einde van de week lagen we samen onder één opengeritste slaapzak en diende de tweede als matras. We zoenden en voelden wat, geen seks, maar alles wees erop dat we vanaf dat moment bij elkaar hoorden: het begin van dertig jaar samen. Hij was onopvallend, gewoner dan veel anderen, en precies daarom vond ik hem leuk. In zijn gezelschap hoefde ik mezelf niet te bewijzen. ‘Het was gezellig, we zwommen samen naar een grot en praatten wat. We waren niet meteen verliefd maar hadden het gewoon heel goed. Weer dat woord gewoon. Ik weet nog dat ik vertelde dat ik uit Limburg kwam en dat-ie vroeg: wonen jullie op hoogveen of op laagveen? Ik had geen idee. Nu denk ik weleens, wat was dat voor eerste gesprek, waar sloeg dat op? Maar het was ook ontwapenend. ‘Na die week zochten we elkaar in Nederland op, maar benoemen deden we onze relatie nog steeds niet. We kwamen niet op het idee. Pas toen na een jaar zijn vader overleed en ik mijn naam op de kaart zag, dacht ik: o, we zijn toch wel echt een stelletje. Later gingen we samen naar Ierland en dacht ik weer: ja, als je met zijn tweeën op vakantie gaat, dan heb je iets. Anderhalf jaar later hield mijn onderhuur op en trok ik als vanzelfsprekend bij hem in. ‘Zal ik bij jou komen wonen?’ ‘Ja, dat is goed.’ ‘Meer woorden waren er niet voor nodig en ik geloof echt dat juist dat gebrek aan hooggespannen verwachtingen, het gebrek aan eisen het voor ons makkelijker heeft gemaakt zo lang ons leven te delen. Als ik nu naar jongeren kijk, hoor ik zeggen: ik wil dat huis, dus dan moet ik dat salaris hebben om de hypotheek te kunnen betalen. Wij begonnen pas na te denken over een hypotheek toen het aan de orde was. Het was een andere, zorgeloze tijd. ‘Tijdens die vakantie in Turkije overkwam ons de liefde, zoals ons verdere leven grotendeels door toeval is gevormd. Het aantal kinderen dat we kregen, de plek waar we nu alweer dertig jaar wonen. Al waren een paar factoren nog beslissender: de mate waarin wij elkaar vrij konden laten op cruciale momenten. Zoals toen ik op latere leeftijd mijn baan opzegde omdat ik wilde studeren. Met dezelfde ongedwongen interesse als waarmee hij de vraag over de bodemsoort van Limburg stelde, zei hij: als jij vindt dat je dat moet doen, dan moet je dat zeker doen.’ ‘Dertig jaar geleden, als Twentse boerenzoon net afgestudeerd in Wageningen, draaide mijn leven om de studentenflat waar ik met voornamelijk mannelijke studenten woonde. Onze gesprekken gingen over trekkers en landbouwvoertuigen; meisjes zag ik als interessante projecten waarin ik me later nog weleens zou verdiepen. Ik was 29, tijd genoeg. Eerst maar eens op vakantie. ‘Die zomer van 1995 vond ik in de NBBS-brochure een mooie reis: een week met een Landrover dwars door Turkije en dan een week zeilen. Bouwstenen noemden ze dat, met verschillende activiteiten kon je zelf je vakantie samenstellen. Al meteen de eerste avond zag ik een bijzonder meisje met kort donker haar en pretogen. Karin heette ze. Bij toeval lagen we die nacht naast elkaar onder de buitenlucht. ‘Ik begon een gesprekje, geen idee meer waarover. Het ging mij meer om het contact zelf dan dat ik wilde peilen hoe mijn kansen lagen, maar ze reageerde een beetje afhoudend. En toen ik het later die week nog eens probeerde, verloor ze opnieuw na een paar minuten haar interesse. Eerlijk gezegd verbaasde me dat niet. De jongens waren die week in de meerderheid, aan aandacht had Karin geen gebrek. ‘Er was een onuitgesproken tweedeling binnen het gezelschap. Voorop, in de eerste Landrover, reden de populaire luidruchtige gasten, in de tweede zaten de rustigere jongens, waaronder ik. Natuurlijk klom Karin telkens in Landrover één. Ik verzoende me daarmee als met een natuurwet waaraan niet te ontkomen viel en liet verdere pogingen zonder buitengewone gevoelens van afgunst achterwege. Er was genoeg te doen, genoeg afleiding. ‘In 1995 kende het binnenland van Turkije nog geen toerisme, we sliepen buiten onder de sterren, aten langs de kant van de weg, hobbelden in de fourwheeldrives over stoffige wegen. Ik had het gevoel dat we op plekken kwamen waar wij de eerste buitenlanders waren en vond het geweldig. ‘In de tweede week veranderde de dynamiek. Geen van de jongens uit de eerste Landrover had gekozen voor de bouwsteen ‘zeilen’. En ineens zag Karin mij wel. Hoewel nog steeds zonder enige romantische intenties, trokken we steeds meer met elkaar op. Simpelweg omdat je elkaar op zo’n boot niet kunt ontlopen, maar ook omdat we elkaar gewoon heel aardig bleken te vinden. Andere woorden dan ‘wat een leuke meid’ gaf ik mijn nieuwe gevoelens niet, achteraf bleek dat een voordeel. ‘Omdat we niet stonden te trappelen om een relatie te beginnen, beoordeelden we elkaar niet als mogelijke liefdespartners, maar ontstond in hoog tempo een grote mate van openheid, vertrouwen en zelfs huiselijkheid. We kookten samen, zwommen samen naar een grot, hielpen elkaar terug aan boord en leunden comfortabel in die zich steeds meer verdiepende vriendschap. ‘Ook zij leek nergens anders op uit dan een fijne vakantie. Ik hoefde niet krampachtig na te denken over hoe ik indruk kon maken, waarover ik het met haar zou hebben. Ik zei en vroeg gewoon wat me voor de mond kwam. Het bleek dat de omgang met vrouwen ook heel kameraadschappelijk en eenvoudig kon zijn. ‘Met Karin was er niets mysterieus aan. ’s Avonds waren wij de enigen die buiten sliepen op het dek. De rest koos voor de beschutting van de kajuit en het gemak van matrassen. En net als die allereerste nacht legden we onze slaapzakken tegen elkaar, maar dit keer gebeurde er wel meer. We begonnen te praten over onze families die veel gemeenschappelijk bleken te hebben en in de loop van de week kropen we ’s nachts steeds dichter naar elkaar. Op een avond zoenden we. Het ging zo vanzelf, dat ik me die eerste zoen tot mijn spijt niet eens meer kan herinneren. ‘En zoals onze liefde begon, duurt die tot op de dag van vandaag. Zonder hooggespannen verwachtingen en zonder de ander verantwoordelijk te maken voor ons geluk. In 1995 hadden we niemand nodig om onze dromen te vervullen, waren tevreden met het leven zoals het was. We werden elkaars fantastische toevoeging. ‘De drie kinderen die we kregen kwamen er gewoon, de banen die we kozen, de plekken waar we woonden waren geen onderdeel van een plan, maar een logische stap in ons meanderende leven. En binnen onze lange relatie zijn we altijd ook onze eigen weg blijven bewandelen. ‘We gaan regelmatig zonder elkaar op vakantie en carrièrestappen worden wel besproken, maar uiteindelijk beslissen we zelf. Ik voel me vertrouwd en veilig bij haar. Vorige week had ik een natuurhuisje in Twente geboekt vlak bij mijn geboortegrond, toen Karin verbaasd zei: wat is het hier mooi, waarom heb je me hier niet eerder mee naartoe genomen? Ik haalde mijn schouders op, had werkelijk geen idee maar dacht: wat geweldig als je elkaar na al die jaren nog kan verrassen met iets nieuws over jezelf.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hij-was-onopvallend-gewoner-dan-veel-anderen-en-precies-daarom-vond-ik-hem-leuk~b482d848/</guid>
      <pubDate>Thu, 7 Aug 2025 00:00:00 +0200</pubDate>
    </item>
  </channel>
</rss>
