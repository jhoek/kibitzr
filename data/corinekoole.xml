<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Plots hield de stroom brieven op. Ik hoopte en wist bijna zeker dat er op een dag een passende verklaring zou komen’]]></title>
      <description><![CDATA[<p>Marielle (67): ‘In de warme zomer van 1975 was ik 17 jaar oud. Ik had net eindexamen gedaan, deed vakantiewerk bij de KLM en vloog daarna voor een week naar Athene. Stel je voor: we zaten in het staartje van de flowerpowertijd, in het hostel waar ik logeerde keek ik mijn ogen uit. Allemaal wereldreizigers, uit allerlei windrichtingen, op weg naar  nog onbekende bestemmingen. Ik was opgegroeid in een beschermd milieu, een gezin met een vader en een moeder en zusjes in een niet al te grote stad. Het leek me geweldig om te kunnen leven als deze mensen en natuurlijk werd ik al snel verliefd. Niet op de man met de meeste bravoure, maar op een introverte, knappe Israëliër met een tenger postuur. ‘Dagenlang zaten we op het gloeiend hete dakterras van het hostel en hadden het over geen idee meer wat, maar ieder woord brandde als het ware een klein gaatje in mijn ziel. Alsof het leven nu pas echt begon. Athene was nieuw voor mij, de hitte, de stoffige straten, ik was klaar met school en nu was er ook nog deze man. Op een of andere manier riep hij niet mijn onmiddellijke liefde op, maar eerder zorgzaamheid en ontferming, wat de verliefdheid nog heviger maakte. Hij had me nodig. Zijn houding van eeuwige reiziger, de sensitiviteit en de littekens op zijn rug, waren voor een 17-jarige als ik romantiek ten top. Ik had zicht op een betekenisvolle rol in het leven van een man die iets had meegemaakt en klom meteen een paar treden op de ladder van volwassenwording en zelfstandigheid. Daarbij vergeleken was het halen van een vwo-diploma helemaal niks. Aan het einde van mijn korte vakantie ging ik weer naar huis en reisde hij weer terug naar Israël. Hij beloofde te gaan schrijven en hield zich aan die belofte. ‘Een intense correspondentie volgde, en weer: geen idee wat ik allemaal schreef, want in een opruimwoede – nee, niet uit rancune – heb ik ze vele jaren later allemaal weggegooid. Nu denk ik weleens: wat was het nu precies wat me zo gek op hem maakte? Waarom kon ik niet denken: leuk voor een paar dagen vakantieliefde, maar niks voor de lange termijn? Ik was naïef, jong, onervaren, maar die verklaring is te gebrekkig. Er was meer. Deze man was lief en  zijn liefde was niet flirterig maar echt. Misschien dat ik dat voor het eerst zo ervoer. Zijn behoefte zich tot mij te verhouden was serieus. Waarom anders bleef hij me schrijven? Zeker drie maanden lang, elke week. Het werd een routine: thuiskomen, naar de brievenbus rennen, de brief openmaken op mijn kamer, terugschrijven op luchtpostpapier en dan hop weer op de bus naar Israël waar hij in een kibboetsachtige omgeving woonde. ‘Maar na drie maanden hield de stroom brieven op. Plots. Zonder enige aankondiging. Ik was ontdaan, bleef wachten bij de brievenbus, maar het bleef stil. Ik begon zijn eerdere brieven na te lezen op aanwijzingen dat hij er genoeg van had, maar vond niks. Van alles wat ik toen voelde, overheerste de verbazing. Ik begreep het niet, praatte erover met vriendinnen. Ik hoopte en wist bijna zeker dat er op een dag een passende verklaring zou komen. De  gedachte dat ik me in hem vergist had, liet ik niet eens toe. ‘En toen, rond kerst datzelfde jaar, stond hij ineens in de tuin. Hij liep kalm naar de voordeur en nog voor hij kon aanbellen deed ik open. En daar was de hoop weer. Alsof die niet net zwaar op de proef was gesteld, alsof hoop niet amechtig in een hoekje van mijn kamer had liggen kwijnen, vlamde die op met in het kielzog liefde, vergevingsgezindheid. Ik hoorde trompetjes bazuinen over een gezamenlijke toekomst, een gezin, kinderen. Pats. Alles tegelijk. Een stortbui aan gevoelens en vergezichten. Zonder dat hij nog iets had kunnen zeggen. ‘Met geen woord sprak ik over zijn nalatigheid, waarom zou ik. Hij was er nu toch? Een man die van het onrustige Israël voor een vrouw naar een provinciestadje in Nederland reist, moet wel erg gek op haar zijn. Mijn ouders stonden ook in de huiskamer. Zij waren van het oude stempel, de emancipatiegolf had ons gezin nog niet bereikt, vriendjes werden niet geacht in dezelfde kamer te slapen als wij zusjes. Maar nu komt het: mijn Israëliër kwam binnen en mijn vader, moeder, iedereen smolt. Het hele gezin kende de hel waar ik doorheen was gegaan toen hij stopte met schrijven, maar niemand deed gereserveerd, iedereen was verguld met de kleine cadeautjes die uit zijn tas kwamen. ‘Ja hoor, zei mijn vader genereus, natuurlijk kan-ie bij ons logeren. En mijn oudere zus die in een studentenstad woonde, zei: als hij hier volgend jaar wil studeren, dan kan hij best bij ons een kamer krijgen. Ik kreeg zelfs geld om met hem uit eten te gaan. Geen van ons kende deze man echt, dat zou na niet al te lange tijd wel blijken, maar als het een trucje of flemende woorden waren waarmee hij ons inpakte, dan had dat bij één van ons zeker argwaan gewekt. We werden niet ingepakt, we hielden van hem. Allemaal. En de trompetjes begonnen steeds luider en vrolijker muziek te maken. ‘Toen kwam de dag van het afscheid. Hij moest terug naar het vaderland omdat hij voor militaire dienst werd opgeroepen. Met zwaar gemoed bracht ik hem naar het station. Hij beloofde zodra hij kon weer naar Nederland te komen en daar hield ik me aan vast. Maar weer bleven de brieven uit. Niet één ontving ik er. Mijn ouders, mijn zusjes, niemand snapte er iets van. ‘Pas een half jaar later kwam een bericht, geschreven vanuit een Duitse gevangenis. Hij was opgepakt wegens drugssmokkel, hij werd al een tijdje gezocht en was in afwachting van zijn vonnis. Het speet hem dat hij mij had voorgelogen, hij wilde heel graag contact maar begreep het als dat er niet meer in zat. Even nog was ik in tweestrijd, maar de toekomstmuziek was ineens verstomd, de hoop verdween even snel als die was ontstaan. En toch: de liefde bleef en al die jaren later denk ik aan hem met datzelfde gevoel van mededogen als toen, op het eerste moment. Het moet de situatie zijn geweest die van hem een drugscrimineel gemaakt heeft, hijzelf was echt een goed mens.</p>]]></description>
      <guid>https://www.volkskrant.nl/volkskrant-magazine/plots-hield-de-stroom-brieven-op-ik-hoopte-en-wist-bijna-zeker-dat-er-op-een-dag-een-passende-verklaring-zou-komen~bf4c5242/</guid>
      <pubDate>Thu, 20 Mar 2025 00:00:00 +0100</pubDate>
    </item>
    <item>
      <title><![CDATA[‘Twee maanden na de eerste ontmoeting trok ik bij hem in. Ik lijk wel koekoek, dacht ik’]]></title>
      <description><![CDATA[<p>Sofie (34): ‘Nadat we in een eetcafé hadden gezeten in de Amsterdamse Jordaan, liepen we naar buiten en ik wist: dit is het moment dat er gezoend gaat worden. Een hele avond hadden onze zinnen en woorden elkaar aangevuld en overlapt, alsof zijn zinnen de mijne waren en we geen van beiden wisten waar wat de een zei ophield en het verhaal van de ander begon. Een echte maaltijd was het niet geweest, eerder een lange borrel. Te ongeduldig om elkaar te leren kennen, geen tijd voor eten, en toen hij honger kreeg bestelden we leverworst en kaas. ‘Ik was zenuwachtig, het moment van zoenen zo dichtbij, ik kon het voelen. Ook al was het er nu nog niet, het naderde onmiskenbaar. Ik praatte door om de verwachting te temperen en ineens hoorde ik hem zeggen: Just do it, niet als reactie op iets, maar om zichzelf moed in te spreken. Toen, ineens, werd ik verrast door dat waarvan ik al wist dat het eraan kwam. Het was laat op de avond maar nog lang geen nacht, op straat was het druk en ik hoorde iemand zeggen: wow, die zijn echt vet verliefd. ‘Was dat zo? Was ik vet verliefd? We hadden elkaar een week ervoor bij toeval ontmoet in New York. Hij heette Tim, net als mijn vorige vriend en die ervoor. Het was op een zondagochtend geweest in de yogaschool, 14 februari 2016 om vijf voor tien, buiten vroor het 16 graden. Ik had me dik ingepakt met een jas en twee truien, een muts, handschoenen en een sjaal, maar de kou bleef snijden. Net iets te laat kwam ik de yogaruimte binnen en ik zag die jongen in kleermakerszit, puntige knieën in de lucht. Hij had bruine krullen en droeg een wit T-shirt met een wijde hals. ‘De keer ervoor was hij me ook opgevallen. Ik had hem horen praten en had gehoopt dat hij het woordje Nederland op mijn tas zou opmerken, dat hij me zou aanspreken, maar dat was niet gebeurd. Jammer, ik kon wel wat gezelschap gebruiken. Ik was een maand eerder naar New York gekomen om mijn modellenwerk weer op te pakken en moest nog afvallen voor ik echt aan het werk kon – in Amerika gelden strengere normen dan in Europa. ‘Mijn dagen bracht ik in mijn eentje door met documentaires kijken, door de stad lopen, yoga en piekeren over mijn relatie in Nederland die mijn vriend on hold had gezet toen ik liet weten weer voor drie maanden weg te gaan. ‘Hoi’, zei ik zodra de les was afgelopen. Het hele uur had dit woordje, dit voornemen, door mijn hoofd gespeeld. Maar deze Tim leek de fase van contact zoeken met de eerste de beste landgenoot allang voorbij. Dat we toch koffie gingen drinken was meer omdat hij, high van de yoga, daarmee onze kennismaking nog even kon uitstellen. ‘Zich eerst rustig aankleden, schoenen uit het rek pakken, dikke winterjas aan. In zijn ogen was ik een oppervlakkig model dat uiteindelijk thee bestelde in plaats van koffie omdat ik mijn tanden aan het bleken was. Zo stuntelig begon alles. En dat allemaal in dat intens kille wit van het koffiezaakje, als uit een moderne film. Zijn interesse werd gewekt toen ik vertelde dat ik naast mijn modellenwerk studeerde en in de hulpverlening wilde gaan. Later zou hij zeggen dat hij zich op dat moment de woorden herinnerde van een helderziende, die hem een paar weken eerder had voorspeld dat hij een vrouw zou ontmoeten die door anderen werd bewonderd om haar buitenkant, maar hem zou opvallen om haar binnenkant. ‘Wat een wonderlijke samenloop van gebeurtenissen. Mijn derde Tim op rij en dan ook nog die vrouw die hem kennelijk had voorspeld dat wij, twee willekeurige mensen aan de andere kant van de wereld, elkaar zouden ontmoeten. Te wonderlijk bijna. In de dagen na die ijskoude zondag zochten we vaak elkaars gezelschap op, meestal te midden van zijn vrienden, gewoon voor de gezelligheid. Ik vond het heerlijk om na die tijd in mijn eentje weer wat mensen om me heen te hebben. ‘Toen ik kort erna toch eerder naar Nederland ging om daar definitief een einde te maken aan mijn kwijnende relatie, ging het vervolgens snel met Tim drie. Eerst die zoen op straat in Amsterdam. Vrij snel daarna mijn impulsieve en ook weloverwogen besluit hem achterna te reizen naar New York en bij hem in te trekken. Het was april, twee maanden na de eerste ontmoeting, toen ik met een grote koffer vertrok. Ik lijk wel koekoek, dacht ik. ‘Hij haalde me op van het vliegveld en samen reden we in een taxi naar zijn huis. Beiden wisten we niets te zeggen. Waar we elkaar in Amsterdam hadden bedolven onder eindeloos gepraat en gebabbel, bleef het nu stil. Net als in de weken ervoor, toen we probeerden te facetimen, wat ook niet lukte. De wens elkaar te begrijpen had niet groter kunnen zijn, we vonden alles boeiend aan elkaar, saaie opmerkingen bestonden niet.  Toch konden we alleen maar lachen en kijken. Zo verliefd. ‘Naast elkaar op die achterbank keek hij me aan met samengeknepen ogen. Er zat verwachting in die blik. Het was bijna plechtig, waar was dit het begin van? Iets kriebelde in mijn buik, nam in hevigheid toe en trok verder naar mijn hart, een sensatie die nog het meest leek op de energie die vrijkomt bij een explosie. ‘In de weken die volgden liet hij me op de fiets Brooklyn zien, we aten ijsjes in zijn favoriete ijssalon en gingen boodschappen doen, allebei op een skateboard. Het was mooi weer, de bloesem bloeide, hij nam me mee naar het dak van zijn huis waar we uitzicht hadden over de skyline van Manhattan. Daar vroeg hij me later ten huwelijk. We zijn nu tien jaar verder, hebben overal gewoond, allerlei carrièreswitches doorgemaakt en nu wonen we weer in Nederland met onze twee kinderen. Vannacht stond ik op om onze drie maanden oude dochter te voeden, toen ik terugkwam in bed spreidde hij half slapend zijn armen en legde ik mijn hoofd in zijn oksel. Ik huiverde. Zo ziet dat er dus uit, grote liefde. Vol van stil weten.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/twee-maanden-na-de-eerste-ontmoeting-trok-ik-bij-hem-in-ik-lijk-wel-koekoek-dacht-ik~b4644f11a/</guid>
      <pubDate>Thu, 13 Mar 2025 00:00:00 +0100</pubDate>
    </item>
    <item>
      <title><![CDATA[‘Voor het eerst in jaren stond ik naakt voor een andere man’]]></title>
      <description><![CDATA[<p>Margot (53): ‘Ruim twee jaar geleden kroop ik op een avond tegen mijn man aan in bed. Het was alweer een aantal maanden geleden dat we voor het laatst seks hadden gehad. Niet om de statistieken in ere te houden, maar omdat ik echt zin in hem had, begon ik zijn rug en armen te strelen. Hij reageerde niet, ik ging nog even door, hij reageerde nog steeds niet, tot hij zei: om eerlijk te zijn hoeft dit voor mij allemaal niet meer, ik heb er geen behoefte aan, nu niet en nooit niet. ‘Ik had even tijd nodig om zijn mededeling te verwerken. Die avond spraken we er niet meer over en zijn we gewoon gaan slapen. In de dagen erop begon ik te googelen. Kon een huwelijk zonder seks nog steeds oké zijn? Ik werd niet veel wijzer van het web en na een week besloot ik het er toch nog eens met mijn man over te hebben. Wij zijn sinds 1992 een stel en al die jaren hadden we een bevredigend seksleven, al was het de laatste tijd qua frequentie wel een beetje ingezakt. ‘Van een paar keer per week was het naar eens per maand gegaan, nu zaten we al een tijdje op een gemiddelde van vier keer per jaar. Je kon niet bepaald beweren dat seks een pijler onder ons huwelijk was, dus misschien maakte dat laatste restje dan ook niets uit? Op een middag vroeg ik: Wat je laatst zei, wat bedoelde je daar nou precies mee? Dat je me niet langer aantrekkelijk vindt nu ik ouder word? ‘Natuurlijk vind ik jongere vrouwen mooier’, zei hij, ‘maar dat heeft er niets mee te maken. Ik heb gewoon geen zin meer in seks, met niemand.’ En als jij die behoefte wel hebt, voegde hij eraan toe, vind ik het prima als je het ergens anders haalt, zolang je het mij niet vertelt. ‘Zijn opmerking maakte iets bij me wakker. Er ging geen wereld open, maar wel een luikje. Vriendinnen waarschuwden me: seks is niet als tennissen, geen hobby die je in je eentje hebt omdat je man er niet van houdt, het is niks minder dan intimiteit en in hoeverre is dat een bedreiging voor je verder superfijne huwelijk? Ik vroeg mijn man: hoe zie je dat voor je, waar vind ik zo iemand? Tja, dat is jouw probleem, antwoordde hij en daarmee was de kous af. ‘Ik heb hem niet gevraagd wanneer zijn weerzin was begonnen, of hij het misschien de laatste keer al tegen zijn zin deed, en we bijvoorbeeld naar een seksuoloog hadden kunnen gaan. Wij zijn niet van die praters. Bij alles wat er de afgelopen 35 jaar speelde, dachten we dat we het zelf moesten kunnen oplossen. Meestal was dat ook zo. ‘We spraken over de opvoeding van de kinderen, ik heb hem heel graag om me heen en lach nog steeds om zijn onconventionele reacties op de dingen van alledag, maar gesprekken over diepe gevoelens hebben we zelden, en dat vind ik prima. Maar door dat open luikje kreeg ik een blik op nieuwe kansen en ik dacht aan die ene oude vriend met wie ik een paar keer per jaar uit eten ga, en die ongelofelijk flirtte. ‘De eerstvolgende keer dat ik hem weer zag vroeg ik bij het toetje, zeg, die seksuele toespelingen van jou, wat betekenen die nou precies? Eerst begon hij over zijn onzekerheid en de behoefte aan bevestiging, maar toen zei hij plompverloren: ‘Ik zou het heel leuk vinden met jou naar bed te gaan’. Zijn woorden veranderden me in een tiener. Oh, jee, stel je voor, hoe zou seks tussen ons gaan? En kan ik het nog wel? ‘Na het eten liepen we wat ongemakkelijk naar het station, wat er gezegd was hing niet als een magneet tussen ons in, eerder als een onzichtbaar stootkussen; allebei deden we onwennig. Op het perron hebben we nog snel slordig gezoend, toen kwam de laatste trein, het zou nog een paar maanden duren voor we besloten onze kansen te wagen. ‘Weer na een etentje. Buiten was het koud. Wat foezelen op straat of in de auto leek me niets op onze leeftijd, dus checkten we na de koffie in bij een hotel in de buurt. Een beetje giechelig meldden we ons bij de balie, we kregen het kaartje voor de kamer en eenmaal binnen trokken we zonder haast maar ook zonder schroom onze kleren uit. Het was voor het eerst in jaren dat ik naakt voor een andere man dan de mijne stond. Hoewel de zenuwen niet meteen verdwenen, voelde het goed. Een mix van spannend en veilig. ‘Ik dacht niet aan mijn buik, waar best iets op aan te merken zou kunnen zijn, ik dacht niet na over mijn wel of niet geschoren benen, de seks was lief en fijn. Het was ook leuk om opmerkingen te horen die een echtgenoot allang niet meer maakt. Toen hij even later de tatoeage op mijn rug zag, zei hij: ‘Als ik dat had geweten, had ik je van achteren genomen.’ Het maakte me blij, ontspannen, ik kon lachen, er was geen ballast. Na die ene keer hebben we nog eens seks gehad. Van tevoren had hij gezegd: Ik denk dat mijn vrouw het prima vindt, want die heeft er ook helemaal geen zin meer in. Maar toen hij het haar achteraf vertelde, bleek dat toch net iets anders te liggen. Daarna verwaterde onze vriendschap snel. ‘Toen ik mijn verontwaardiging daarover uitsprak tegen mijn man, zei hij: Maar je hebt toch een paar leuke ontmoetingen gehad? Ik vertelde hem dat ik het fijnst van alles vond om weer eens bloot tegen iemand aan te liggen. Sindsdien liggen mijn man en ik weer iedere avond bloot tegen elkaar. Vaak met een broek aan, maar van boven naakt. Soms denk ik: misschien moeten we toch wat minder lui zijn en iets ondernemen om weer samen echte seks te hebben. Maar dit is nou eenmaal onze manier, gewoon liggen. Ik ga er vast ooit nog eens over beginnen, maar niet nu. Dit samen liggen zonder moeten, zonder verwachtingen is het geheim van onze intimiteit. ‘Mijn favoriete moment van de dag’, verzucht mijn man dan. Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/voor-het-eerst-in-jaren-stond-ik-naakt-voor-een-andere-man~b87f80ef/</guid>
      <pubDate>Thu, 6 Mar 2025 00:00:00 +0100</pubDate>
    </item>
    <item>
      <title><![CDATA[‘Ik heb onze dochter gezegd: ‘Mama wil hier niet meer wonen, ik weet niet waarom maar ze gaat verhuizen’’]]></title>
      <description><![CDATA[<p>Jan (68): ‘Sinds mijn vrouw vijf jaar geleden plots ons huwelijk beëindigde, vraag ik me nog iedere dag af hoe het in hemelsnaam mogelijk is dat zij onze relatie, voor mij de veertien mooiste jaren van mijn leven, zo totaal anders heeft ervaren. ‘Hoe kun je samen in een bed slapen, een kind hebben, lange gesprekken voeren over alles wat je raakt en toch zo’n verschillende beleving hebben van diezelfde intieme relatie? Ik begrijp het nog steeds niet. Al die jaren had ik kennelijk geen idee met wie ik echt leefde. ‘Het was in de winter van 2019, de eerste dag van onze skivakantie. We hadden net onze 11-jarige dochter naar skiles gebracht, waren met de tandradbaan bij Lauterbrunnen naar boven gegaan, hadden daar de stoeltjeslift gepakt en stonden nu op een zonovergoten helling met de Jungfrau en de Eiger op de achtergrond. ‘Zoals ieder jaar pakte ik mijn telefoon om dit geweldige moment vast te leggen, toen ze zei: ik weet niet of ik nog voldoende van je hou om bij je te blijven. Mijn knieën knikten. Daar stonden we in de wonderwitte wereld. ‘Had ik haar goed verstaan? Was dit een opwelling? Wat had ik gemist? Maar ze sprak niet meer dan die enkele woorden en de rest van de dag hebben we gewoon geskied. Het was gezellig. Zoals trouwens de hele verdere vakantie. We hadden plezier met onze dochter en sliepen iedere nacht naakt naast elkaar in bed, zoals alle veertien jaar ervoor. ‘Die avond heb ik nog wel gevraagd wat haar bezielde. Of ze meende wat ze had gezegd, want het verwarde me. En ze antwoordde: voor mij voelt het huwelijk als een kooi. Ik wil nieuwe avonturen, nieuwe romantiek. ‘Ik vroeg door, natuurlijk vroeg ik door. Maar ze zei: het ligt niet aan jou, het ligt niet aan mij en ik wil er verder niet over praten. Daar legde ik me bij neer en in zekere zin kwam me dat goed uit. ‘In de weken erop losten haar woorden op in de dingen van alledag. De liefde van alledag, zou ik willen zeggen. Er veranderde niets in de manier waarop we met elkaar omgingen. Ook niet toen we thuis waren. Ze was de vrouw van mijn leven, ik was en ben nog nooit zo verliefd geweest als op haar. We hadden geen ruzie. ‘En toch volhardde ze in haar conclusie. We bezochten een relatietherapeut die haar niet beviel, we bezochten er nog een, weer geen succes. De vierde zei na drie sessies: het heeft geen zin meer, je vrouw wil echt niet meer verder. ‘En waarom dan niet? Daarop bleef iedereen het antwoord schuldig. Nog vijf hele maanden bleef ze bij ons wonen en sliepen we samen. We planden zelfs die ene reis waar we ons al zo lang op verheugden, maar weer op de eerste vakantiedag zei ze: ‘Ik heb een appartement gevonden, wanneer we terugkomen ga ik verhuizen.’ Vlagen van radeloosheid wisselden momenten van intense vertwijfeling en verdringing af. ‘Zij was mijn tweede vrouw, ik was twaalf jaar ouder dan zij, in het begin van onze relatie hebben we elkaar eerst heel lang alleen maar brieven geschreven vol openhartigheden: ver in de vijftig vond ik eindelijk de liefde van mijn leven. ‘Alles klopte. Ik bouwde mijn carrière af, en zij bouwde de hare op. In het begin verdiende ze geen cent, maar nu nam haar loopbaan een vlucht. Ik zorgde voor onze dochter, kookte iedere avond, zodat zij zich op haar werk kon concentreren. ‘Van die tijd herinner ik me niet de huishoudelijke inspanningen, de supermarkten, maar vooral hoe simpelweg blij ik was als ik haar hoorde thuiskomen en we aan tafel gingen en we vertelden wat we hadden meegemaakt. ‘Ik denk dat ze gelijk heeft. Soms laten de dingen zich niet verklaren en kiest het leven haar eigen loop. Het ligt noch aan haar, noch aan mij, je kunt de ander nooit helemaal begrijpen en al helemaal niet wanneer ze zichzelf niet begrijpt – hoe wreed en pijnlijk de consequenties ook zijn. ‘Ik heb onze dochter gezegd: ‘Mama wil hier niet meer wonen, ik weet niet waarom, maar volgende week gaat ze verhuizen’. ‘Klopte dat? Wist ik echt niet waarom? Meteen na haar bevalling, elf jaar eerder, had ze gezegd: ‘Ik wil nooit meer seks. Niet met jou, noch met een ander.’ En ook toen was er die onbevredigende toelichting: het heeft niets met jou te maken, jij bent een goede minnaar. ‘Maar wat had ik daaraan? Voor mij is seks het cement van een relatie en dat wist ze, dat was een van de dingen waarover we het altijd eens waren geweest. Dus toen ik na een jaar celibatair te hebben geleefd zei dat het zo niet langer kon, opperde ze dat ik dan maar iemand moest zoeken ‘voor ernaast’, zolang zij het maar niet wist. ‘Ik ontmoette een vrouw die ik nog steeds zie; een geheim waar makkelijk mee te leven viel, want zij, mijn echtgenote, bleef al die jaren zonder enige twijfel nummer één. Zelfs zonder seks. ‘Ik wilde haar niet laten gaan, weigerde eerst de scheidingspapieren te tekenen. Maar ze ging. Na haar vertrek – ze nam haar kleren en één stoel mee – ben ik haar brieven gaan sturen. ‘Lange gefrustreerde brieven waarin ik in steeds andere bewoordingen mijn verbijstering en wanhoop beschreef. Ik frankeerde ze en toen ze niet antwoordde bezorgde ik ze persoonlijk bij haar thuis, want misschien, dacht ik, waren ze zoekgeraakt in de post. ‘Niet één keer heeft ze geantwoord. Ook niet op mijn e-mails. Ze heeft nooit willen praten over haar raadselachtige besluit. Ook haar ouders en vriendinnen begrijpen er nog steeds niets van. ‘Eén vraag heb ik niet gesteld: waarom koos je dit moment in de sneeuw voor je slechte nieuws? ‘Om verwijten te kunnen maken moet je boos zijn en ik ben niet boos. Ik vergeef haar haar egocentrische gedrag, en ik mis haar. Niet omdat ik niet alleen kan zijn, maar omdat alles met haar gewoon leuker was. ‘Laatst was ik op een verjaardag en toen zij binnenkwam voelde ik geen pijn of melancholie, maar blijdschap. We hebben zeker een uur staan kletsen. Ook al wil ik haar niet meer terug, ik ben nog steeds verliefd. Hoe onnozel dat ook klinkt.’</p>]]></description>
      <guid>https://www.volkskrant.nl/volkskrant-magazine/ik-heb-onze-dochter-gezegd-mama-wil-hier-niet-meer-wonen-ik-weet-niet-waarom-maar-ze-gaat-verhuizen~b13f1304/</guid>
      <pubDate>Thu, 27 Feb 2025 00:00:00 +0100</pubDate>
    </item>
    <item>
      <title><![CDATA[‘Wat was ik een bofferd dat ik seks kon hebben met de mooiste vrouw ter wereld’]]></title>
      <description><![CDATA[<p>Huub (66): ‘In 2004 bestond er tussen mijn vrouw en mij al zeker tien jaar een onbespreekbaar gebrek aan intimiteit en op een dag besloot ik toch maar eens een prostituee te bezoeken. ‘Via een website vond ik een paar billen die me aanspraken en even later belde ik aan in een buurt die ik alleen kende van naam. Er deed een dame open in een blauwe ochtendjas. ‘Tot mijn verrassing bleek boven nog een vrouw te zijn en beleefd vroeg ik met wie van beiden ik een afspraak had. De eerste vrouw nam me mee naar een kamer met een groot bed, haar ochtendjas knoopte ze los en viel op de grond. ‘In de twintig jaar ervoor had ik alleen mijn eigen vrouw naakt gezien, en nu stond deze grote vrouw hupsakee klaar om met mij seks te hebben. Ik voelde me overweldigd en stamelde: ‘Je moet een beetje voorzichtig met me zijn, voor mij is dit nieuw.’ ‘Don’t worry’, antwoordde ze. ‘It’s alright.’‘Haar adem rook naar nicotine, wat alles nog exotischer maakte – in mijn omgeving rookt niemand meer. Ze omhelsde me en nam me in haar armen. ‘Ze had vast eerder te maken gehad met het type 50-jarige fiscalist met doodgebloed huwelijk, want ze wist precies wat ik nodig had. Na een aantal minuten zo te hebben gelegen, begon ze me te pijpen, wat voor mij een volstrekt nieuwe ervaring was. ‘Noch mijn vrouw noch mijn eerdere vriendinnen hadden daar ooit het initiatief toe genomen en zelf had ik er niet om durven vragen. Als puber was ik een schuchtere, pukkelige jongen uit een streng religieus milieu. ‘Ik herinner me goed hoe geschokt mijn moeder reageerde toen mijn vader tijdens het opvouwen van de was plagend aan het kruis van een van haar schone slipjes rook – seks vond ik heel lang iets waar je niet over praatte. ‘Maar nu, met deze vrouw, met wie ik een zakelijke overeenkomst had, en die ik meer zou betalen dan we hadden afgesproken, kon ik de lust wel toelaten. Ik voelde me niet langer egoïstisch toen ik me liet pijpen, want ik betaalde ervoor. Het was fantastisch om zulk genot te kunnen voelen en opgelucht stond ik een uur later weer buiten. ‘Vanaf dat moment begon ik zo’n twee, drie keer per jaar een prostituee te bezoeken. Telkens een andere. Tot 28 juni 2018. Online had ik een jonge vrouw gezien, half zo oud als ik en onbeschrijfelijk mooi. Te mooi, meende ik, te perfect voor een man als ik. Maar naarmate ik vaker keek, werd mijn wens haar te ontmoeten steeds groter en verdween mijn schroom. ‘Na allerlei veiligheidsprocedures die haar ervan moesten overtuigen dat ik was wie ik zei dat ik was, en die mij ervan verzekerden dat zij niet werd gedwongen tot prostitutie – iets waar ik altijd heel alert op ben – spraken we af in een soort loft in een buitenwijk. ‘Het was een uur of 1 in de middag. Ik houd van vroeg afspreken, dat geeft me de illusie dat ik de eerste ben die dag. Zware gordijnen filterden het zomerlicht dat scheen op haar kleine borsten en haar lange zwarte haar. ‘In haar ondergoedsetje was ze nog mooier dan op de foto’s. Ben je wel vaker bij een sekswerker geweest, wilde ze weten en ik antwoordde zoals gewoonlijk met een kleine leugen: jawel, maar heel lang geleden. In veertien jaar tijd had ik zo’n dertig vrouwen bezocht, allemaal even aardig en professioneel, maar deze vrouw versloeg ze allemaal. ‘Ik befte haar, we hadden seks en de hele verdere dag verdween ze niet meer uit mijn hoofd. De opluchting die ik de allereerste keer had gevoeld toen ik weer buiten stond, niet alleen over het succes van de ontmoeting maar ook dat ik weer alleen was, was er nu niet. Ik verlangde alleen maar naar meer. ‘Een week later sprak ik opnieuw met haar af, de beduusdheid over haar schoonheid had inmiddels plaatsgemaakt voor onvervalste verliefdheid. ‘Dankjewel’, appte ik haar vanaf mijn kantoor. ‘Ik vind je leuk’, appte ze terug. ‘Al die jaren had ik me netjes aan mijn zelfopgelegde regel van niet meer dan drie keer per jaar gehouden. Overdaad schaadt, zei een oude bekende in mijn hoofd. Maar nu lapte ik die stem zorgeloos aan mijn laars. Wat was ik een bofferd dat ik seks kon hebben met de mooiste vrouw ter wereld. Ik begon cadeautjes voor haar te kopen: sieraden, haar favoriete luchtje, een nieuwe adapter van haar computer. ‘De zakelijkheid tussen ons vervaagde, ik vertelde over mezelf en zij ook, zelfs dingen over haar broers en zussen waarvan ik zeker weet dat ze klopten, want ik heb haar nooit op een tegenstrijdigheid betrapt. ‘Haar berichtjes waren heel expliciet. ‘Mijn clitoris wacht op je’, appte ze. En: ‘Je moet me beffen.’ Ik stuurde kaartjes, ik stuurde een hele serie foto’s die de route was naar de plek waar ik een cadeautje had verstopt. ‘Tegenover mijn echtgenote voelde ik geen enkele schuld, mijn verliefdheid maakte me alleen maar vrolijker. Ik was mijn prachtige vriendin dankbaar en genoot ervan een geheim te hebben. Na een jaar sloop er een zekere routine in. We begonnen iedere ontmoeting met orale seks waarvan ze heftig klaarkwam, daarna neukten we. ‘Maar ik denk dat ze me zat werd, want ineens begon ze steeds duurdere cadeaus te vragen. Ik gaf haar wel de hanger van 200 euro, maar niet de bijbehorende ketting. Ze noemde me gierig. Belachelijk, vond ik. ‘Ik wil je best iets meer betalen’, zei ik, ‘maar dit vind ik niet in de haak’. ‘Zie je wel dat je gierig bent’, reageerde ze en al snel wilde ze me niet meer zien. Al die tijd had ik mij aan mijn verliefdheid overgegeven, ik had haar betaald om verliefd te mogen worden, maar de eigenlijke aard van onze liefde ben ik nooit uit het oog verloren. ‘Verbaasd over haar besluit was ik dus niet, pijnlijk en jammer vond ik het wel. Na een jaar van groot gemis heb ik nog eens contact gezocht, maar haar verlanglijst bleek alleen maar langer geworden. ‘Tegenwoordig kom ik nog zelden bij sekswerkers. Je zou kunnen zeggen dat zij het met al haar schoonheid voor haar collega’s bedorven heeft. Wat was ik al die tijd een enorme geluksvogel.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/wat-was-ik-een-bofferd-dat-ik-seks-kon-hebben-met-de-mooiste-vrouw-ter-wereld~bc785e7b/</guid>
      <pubDate>Thu, 20 Feb 2025 00:00:00 +0100</pubDate>
    </item>
    <item>
      <title><![CDATA[‘De bevrijding van het geloof ging hand in hand met mijn seksuele bevrijding’]]></title>
      <description><![CDATA[<p>Janine (35): ‘Ik ben opgegroeid in de jaren negentig binnen de reformatorische gemeenschap in de Alblasserwaard. Iedereen stemde SGP, toegang tot de media had ik niet. We hadden een televisietoestel met alleen de drie Nederlandse zenders en zelfs die waren eigenlijk niet toegestaan. De tv stond dan ook in een gesloten kast. Alle activiteiten die we als gezin en gemeenschap ondernamen, werden bepaald door de christelijke normen. We lazen vier keer per dag uit de Bijbel, ik ging naar zondagsschool en later naar catechisatie. Gedurende mijn hele jeugd was ik lid van tal van verenigingen met uitsluitend gelijkgestemden en tot en met het vwo zat ik op een reformatorische school. ‘De verwachting was dat je tijdens je tienerjaren iemand vond met wie je ging trouwen; seks buiten het huwelijk was niet toegestaan, dus iedereen trouwde jong. Wat mijzelf betreft bleef seksualiteit tot mijn 13de een abstract begrip, het enige wat ik wist was dat wie zich niet aan de regels hield, in de hel zou komen. Maar naarmate ik verder in de puberteit kwam en een steeds grotere aversie ontwikkelde tegen het patriarchaat en me voornam nooit te trouwen, begon ik me ook meer en meer af te vragen waarom je met seksuele handelingen zou wachten tot je getrouwd bent, als ze zó belangrijk werden gevonden dat het nodig was daar speciale regels aan te verbinden. Want wat als je in een seksueel onbevredigend huwelijk terechtkomt? Dan is er geen weg meer terug. ‘Niet dat ik vanaf dat moment begon te experimenteren met jongens; mijn voornemen bleef vooralsnog theorie. De consequenties van losbandig gedrag waren immers niet te overzien. Ik zou een schande zijn voor mijn familie, misschien verstoten worden door de kerk, en wie had mij dan nog lief? Nee, het was beter me voorlopig helemaal niet in te laten met jongens. En terwijl mijn vriendinnen stuk voor stuk verkering kregen, hield ik me afzijdig van de huwelijksmarkt. Het vinden van iemand die veel voor me betekent leek me sowieso belangrijker dan die bruiloft waar zij allemaal zo opgewonden over deden. En ik wist: de kans iemand eerst goed te leren kennen krijg ik hier niet, want zodra je ook maar een paar keer koffie hebt gedronken, wordt de bruiloft al gepland. ‘Op mijn 19de stapte ik over naar een ‘lichtere’ kerk. Niet om nu eindelijk met jongens te kunnen zoenen, maar omdat ik de geloofsovertuiging van de reformatorische kerk te strikt vond. Bij de protestantse kerk had ik niet langer te maken met kledingvoorschriften, maar de regels wat betreft zeden bleven hetzelfde. Tot mijn verwarring besefte ik dat mijn twee grootste verlangens, een rol spelen binnen de kerk en mijn seksualiteit ontdekken, nooit verenigbaar zouden zijn. De jongens die nog beschikbaar waren, interesseerden me niet en waren stuk voor stuk het gefrustreerde product van hun strenge opvoeding, iets waaraan ik me juist enigszins aan het ontworstelen was. ‘Mijn eerste zoen was op mijn 24ste, met een jongen van binnen de kerk die me vervolgens heeft gedrogeerd en misbruikt, wat op zijn zachtst gezegd een behoorlijke ontgoocheling was. Ik voelde me niet alleen fysiek geweld aangedaan, maar ook verraden, hoe veilig was mijn eigen gemeenschap nu echt? Later, toen ik een jaar of 28 werd, ben ik buiten de kerk gaan daten. Dat zorgde kort voor opluchting. Maar telkens als we een stap verder gingen, brak ik het af. Want ik deed iets wat niet mocht. Die schuld- en schaamtegevoelens waren zo intens dat ik niet in staat was onbevangen mijn nieuwsgierigheid naar jongens en mannen te bevredigen. Ik raakte in een impasse en stelde mezelf twee vragen. De eerste luidde: hoe graag wil ik een relatie? De tweede: hoe graag wil ik moeder worden? ‘Het antwoord op vraag 1 was: 70 procent tegen, 30 procent voor. Op vraag 2 was het antwoord nog duidelijker: 99 procent van mij wilde geen kind. Het was dus eenvoudig, mijn verdere leven zou ik alleenstaand en kinderloos vervolgen. Maar een paar maanden en heel veel nadenken verder, kwam ik daarop terug. Ik vroeg me af: hoe kon ik zo’n besluit over relaties nemen als ik nog nooit een relatie had gehad? Voor de meeste mensen is romantische liefde het hoogst haalbare. Moest ik dus niet eerst zelf ervaren wat het was? Zei ik er niet gewoon nee tegen omdat ik er bang voor was? ‘In diezelfde periode begon ik me steeds meer af te keren van het geloof. Niet alleen van de kerk, maar alle geloof. De religie had me gevormd tot wie ik was, maar nu werd het hoog tijd erachter te komen wie ik wilde zijn. Ik had behoefte aan vrijheid. En ineens wist ik waar ik naar op zoek was: een man met wie ik vanuit een agnostische of atheïstische overtuiging over religie kon praten. Zo kwam alles samen. ‘De bevrijding van het geloof ging hand in hand met mijn seksuele bevrijding. Nee, er is geen God. Nee, seks is niet slecht. Mijn leven veranderde radicaal van richting, er gebeurde van alles tegelijk. Dat zorgde voor veel stress, want de kerk was nog steeds mijn enige sociale netwerk, maar het alternatief, erachter komen wie ik echt was, was zo oneindig veel aantrekkelijker dat ik besloot de stap te wagen. Ik beëindigde mijn relatie met God, stopte met bidden en Bijbellezen en wachtte gespannen af wat er zou gebeuren. Maar er gebeurde niks. Niets dat op zijn toorn leek, ik voelde me leeg noch verdrietig, hield vooral ineens heel veel tijd over na de maaltijd en voor het slapen. ‘Op 31 mei 2021 was mijn officiële afscheid van alle geloofsgenoten voor wie mijn geloofsvastheid jarenlang een voorbeeld was geweest en die ik niets van mijn strijd had laten zien. Zes dagen later, op 6 juni, ontmoette ik mijn huidige man. Hij komt uit Pakistan en is ex-moslim. We komen uit twee verschillende culturen en toch zijn er veel raakvlakken. Samen wonen we in Duitsland, beiden hebben we in een ander land de vrijheid gevonden erachter te komen hoe we willen leven. En opeens is alles vanzelfsprekend. We zijn zelfs getrouwd, iets waarvan ik me heilig had voorgenomen het nooit te doen. Had ik eerder het geloof moeten verlaten? Misschien wel. Maar eerder lukte me eenvoudigweg niet.’</p>]]></description>
      <guid>https://www.volkskrant.nl/volkskrant-magazine/de-bevrijding-van-het-geloof-ging-hand-in-hand-met-mijn-seksuele-bevrijding~beb874b1/</guid>
      <pubDate>Thu, 13 Feb 2025 00:00:00 +0100</pubDate>
    </item>
    <item>
      <title><![CDATA[‘Ik weet wat gebrek aan vrijheid is en ik heb er bewust voor gekozen die vrijheid weer op te eisen’]]></title>
      <description><![CDATA[<p>Maaike (73): ‘Op een dag, bijna veertig jaar geleden, heb ik zonder enige bitterheid de romantische liefde voorgoed vaarwel gezegd. Ik had drie langdurige relaties achter de rug, jaren samengewoond en was tot over mijn oren verliefd geweest, maar het had me allemaal niet gebracht wat ik me ervan had voorgesteld: een gezamenlijk perspectief waarbij je elkaar aanvult en aanvoelt, en het eens bent over belangrijke thema’s als familie, kinderen en werk. ‘Ik zat die middag op het stoepje bij partner nummer drie te wachten tot hij eindelijk kwam opdagen en ineens besloot ik dat het genoeg was. Ik stond op en liep weg. ‘Ik begon me een oude zeur te voelen. Het moest afgelopen zijn. Voor nu, met deze man, en voor altijd. Ik was 35 en zou mijn energie voortaan op andere dingen richten. Niet meer wachten op de ware, niet op zoek gaan, niet blijven geloven in de droom van het potje en het dekseltje. ‘Kort daarvoor was ik een eigen bedrijf begonnen dat me veel voldoening gaf, het was beter daar al mijn aandacht aan te geven, dat had ik tenminste onder controle. ‘Want hoe vaak had ik me nou echt gelukkig gevoeld met een van die drie mannen? Hoe vaak was het voorgekomen dat ik me één had gevoeld, een stel, een team voor mijn part? ‘De premisse ‘samen is beter dan alleen’ geldt niet voor iedereen. Het romantische ideaal van het hebben van een wederhelft wordt belangrijker gemaakt dan het is en je hoeft geen afwijking te hebben of een emotionele stoornis om daar afstand van te nemen – al heb ik me behoorlijk vaak moeten verdedigen. ‘Wat raar is, want kijk maar om je heen: al die mensen die uit elkaar gaan, allemaal mannen en vrouwen die toen ze trouwden ervan overtuigd waren dat ze de enige ware liefde te pakken hadden. ‘En ook als die romantische droom uit elkaar spat, soms meerdere malen achtereen, blijven ze maar volharden in het najagen ervan. Zonder zich af te vragen of die droom wel bij hen past. ‘Stel dat single zijn niet langer als een gemankeerde en tijdelijke status zou worden gezien maar als een keuze, hoeveel emotionele rust zou dat geven? Voor de betrokkene en voor diens omgeving. ‘Niet meer de vragen: heb je al iemand gevonden, ben je aan het daten, ik weet misschien een leuke man voor je. Niet meer de reizen waarbij je voor een eenpersoonskamer een toeslag moet betalen. Wat een verrijking levert dat op. Ik kan het zeggen, want ik weet wat die verrijking inhoudt. ‘Mijn vriendschappen konden heel hecht worden omdat ik er zoveel tijd en aandacht in stop. Als iemand me nodig heeft, kan ik alles uit mijn handen laten vallen en toesnellen, er zijn geen gezin of echtgenoot die me remmen. Waar je in investeert, bloeit vanzelf en dan blijkt dat vrienden je alles kunnen geven wat je nodig hebt. ‘Kortgeleden was ik ziek en moest ik een paar weken dagelijks naar het ziekenhuis. Niet één keer heb ik zelf iemand hoeven vragen mij te brengen, mijn vrienden waren er gewoon. Ook na mijn operatie kwamen ze bij toerbeurt koken. Relaties gaan uit en dan begin je weer opnieuw, maar vriendschappen gaan een leven lang mee. ‘Omdat ik geen partner heb, geen helft van een stel ben, maak ik makkelijker nieuwe vrienden. Nog steeds. Ook jonge mensen, die nieuwsgierig zijn naar mijn keuzen, die twijfelen hoe ze hun leven willen inrichten. ‘Ze putten hoop uit de vrijheid die uit mijn levensverhaal spreekt. Wie single zijn als serieuze optie ziet, en niet als tussenfase waar zo snel mogelijk een einde aan moet worden gemaakt, wordt een veel blijer mens. Kies je vrienden daarop uit. Niemand in mijn omgeving ziet mij als kinderloos en ongehuwd, dat maakt veel verschil. ‘Met teleurstelling heeft mijn keuze niets te maken, evenmin met angst om kwetsbaar te zijn. Ik houd emoties niet af, ik kan net zo verdrietig zijn als ieder ander. ‘Het heeft veel meer te maken met het inzicht dat zowel kinderen als een relatie veel tijd kosten en grote gevoelens met zich meebrengen. Ik merk dat ik gelukkiger word van het verdelen van liefde over neven, nichten, vrienden, buren. ‘Ik weet dat ik een relatie goed aankan, ik heb het laten zien. Ik weet ook verdraaid goed wat er leuk is aan een man, de gezellige etentjes, de verbinding en niet te vergeten de seks, maar ik ken evengoed de prijs. ‘Ik kom uit een rommelig gezin waar ik als oudste voor mijn jongere broers en zussen moest zorgen, misschien heeft dat ermee te maken. Ik heb mijn portie zorgen en kinderen wel gehad. Ik weet wat gebrek aan vrijheid is en ik heb er bewust voor gekozen die vrijheid weer op te eisen. ‘En natuurlijk, mocht die allerleukste man ineens alsnog voor mijn neus staan dan kijk ik niet de andere kant op, maar ik ga al lang niet meer actief op zoek. Sinds die middag veertig jaar geleden op dat stoepje, zend ik geen signalen meer uit, doe ik niet langer mijn best. ‘Een groot voordeel van single zijn of alleengaand, zoals ik het noem, is dat ik niet heen en weer word geslingerd door heftige emoties. Ik heb nog nooit over de vloer gekropen van ellende omdat een relatie strandde of een kind iets overkwam. ‘Al mijn successen en mislukkingen zijn mijn eigen verantwoordelijkheid. Ook met vrienden kun je knuffelen en seks is al helemaal makkelijk verkrijgbaar, dus dat is ook geen argument. ‘Ik ben zo blij als ik ’s avonds in mijn stoel zit met een glaasje wijn en de krant. Dan denk ik aan de dag die achter me ligt, hoe lief het was van bijvoorbeeld vriendin Ellen dat ze me kwam helpen in de tuin, dat had ze niet hoeven doen. ‘Eén ding is wel belangrijk: om een gelukkige single te kunnen zijn moet je een positief zelfbeeld hebben, maar zeggen ze dat niet ook van relaties? Dat je alleen iemand lief kunt hebben als je jezelf liefhebt? ‘Heus, geloof me, het is een illusie dat we in ons eentje een gemankeerde helft zijn. De gelijkmatigheid en rust die mijn keuze mij geeft, is op zijn minst even weldadig als de veiligheid van een relatie.’</p>]]></description>
      <guid>https://www.volkskrant.nl/volkskrant-magazine/ik-weet-wat-gebrek-aan-vrijheid-is-en-ik-heb-er-bewust-voor-gekozen-die-vrijheid-weer-op-te-eisen~b9965832/</guid>
      <pubDate>Thu, 6 Feb 2025 00:00:00 +0100</pubDate>
    </item>
    <item>
      <title><![CDATA[‘Mijn affaire veranderde al snel van een vrolijke ervaring in een verslaving’]]></title>
      <description><![CDATA[<p>Marianne (57): ‘Nu, vele jaren later, denk ik dat het de overgang was die voor alle verwarring zorgde. Ik voelde me onrustig en onprettig, had geen idee wat eraan scheelde en projecteerde mijn ongenoegens op degene het dichtst bij me: mijn man. De hormonen maakten me onstabiel, vergelijkbaar met wat er gebeurt in de puberteit. Er lag een lange periode achter me waarin zorgen vooropstond. De kinderen gingen het huis uit, ik kwam in een fase waarin er weer ruimte was voor nadenken en ging met andere ogen naar mijn relatie kijken. Ons gezin was altijd een goed lopende machine geweest en nu we samen overbleven, zag ik vooral de verschillen die eerder nooit een probleem waren. Ik had behoefte aan een ander soort intimiteit en verweet hem als het ware dat hij dat niet gewoon aanvoelde. Zijn voorkeur voor actie en sporten, mijn voorkeur voor reflectie en natuur – het was of het contrast ineens werd blootgelegd door mijn nieuwe gevoelig- en ontvankelijkheid. Precies zoals toen ik tiener was. Na 25 jaar ontstond er afstand tussen mijn man en mij, maar we praatten er niet over, want dat hadden we nooit zo gedaan – met een beetje olie erin draaide die machine toch wel door. De liefde was er zeker, maar werd onvoldoende gevoed en getoetst, we verkeerden in de volste overtuiging dat ons huwelijk onwrikbaar was. Scheiden kwam in mijn wereld niet voor. De veranderingen in ons leven – met zijn tweeën verder na een leven met een gezin, mijn lichaam dat gekweld werd door de hormonenstorm – hebben we veronachtzaamd en in plaats van elkaar in de ogen te kijken, vast te pakken, te bevragen, kochten we een nieuw huis. Hij ging daarin helemaal op en ik begon een geheime affaire. Ik kon het niet opbrengen een steen in de vijver te gooien, te meer omdat met hem niets aan de hand leek. Het was makkelijker de oplossing buitenshuis te zoeken. Intussen deelden we een fijn leven, we maakten avondwandelingen, keken televisie samen. Ik had grote behoefte aan connectie, aan het delen van wezensvragen, aan het samen antwoorden formuleren in een wellicht nieuwe taal, een die aansloot bij de tijd die voor ons lag, maar nam geen initiatief. En misschien was het naïef om te hopen dat ik plots zou hervinden wat we al die jaren hadden verwaarloosd. Passen wij nog bij elkaar? Ik durfde het niet te vragen, bang om ons huwelijk aan het wankelen te brengen. Intussen groeide de onvrede, een ruis die me bij iedere stap vergezelde. Ik dacht toen we net dat geweldige nieuwe huis hadden betrokken weleens: wat zou het fijn zijn om meer ruimte voor mezelf te hebben. Maar ik uitte dat niet, de gedachten kregen vorm in onbehagen, niet in zinnen of vragen waaraan consequenties verbonden konden worden of die tot daden leidden. En zo gleed ik tegelijk onbedoeld en welbewust een affaire binnen met een collega. Het begon heel onschuldig met verliefde gevoelens, iets wat ik al jaren niet meer had meegemaakt. Ik was niet in staat me te beheersen en mijn man bijtijds op de hoogte te stellen. De verliefdheid maakte een kracht vrij die de mist en zwaarmoedigheid overstemde, ik voelde me mooi, gezien, geliefd – noem het allemaal maar op. Ik had genoeg aan wat zoenen, maar toen deze man met me naar bed wilde, deed ik dat. Voor hem. Omdat het er kennelijk bij hoorde en om hem nog even te kunnen houden. Ja, het was een keuze, natuurlijk. Ik ben verantwoordelijk. Het overkwam me niet, ik zette zelf die stap. Maar nu pas, negen jaar later, kan ik de puzzelstukjes leggen. Ik had mezelf in mijn huwelijk verloren en nu verloor ik mezelf opnieuw. De affaire veranderde al snel van iets dartels in iets met een noodzaak, van een vrolijke ervaring in een verslaving. Mijn behoefte geliefd te worden om wie ik was, en niet om wie ik verwacht werd te zijn, was een bodemloze put en dateert misschien wel al van ver voor mijn huwelijk. Ook toen die affaire na bijna een jaar stopte besloot ik niets tegen mijn man te zeggen om hem niet te belasten. Wat zou het hem helpen? Maar ik raakte bedrukt onder het geheim en veel later besloot ik hem op een nacht alles te vertellen. We hadden intussen na het zien van een tv-serie besloten ons huwelijk ‘open te gooien’ en nu we allebei dateten met anderen, leek onze relatie weer meer gelijkwaardig. Ik hoopte met mijn biecht op een transformatie van ons huwelijk, want eerlijk gezegd zag ik dit daten met anderen als iets tijdelijks, als een vorm van achterstallig onderhoud, een schone lei. Ik was helemaal niet geïnteresseerd in andere mannen en hield maar van één man: de mijne. Hij reageerde geschokt op mijn biecht. Hoe kon ik dit nu pas, jaren later, vertellen. We waren nota bene intussen in therapie geweest en al die tijd had ik niets gezegd. Om jou geen pijn te doen, bracht ik uit, maar dat maakte geen indruk. Niet lang daarna ontmoette hij iemand met wie het klikte. We hadden afgesproken dat de ander ‘stop’ kon zeggen wanneer de open constructie ongemakkelijk begon te voelen, maar van stoppen was geen sprake. Hij verhardde, de neergang was niet meer te stoppen en een half jaar later waren we gescheiden. Het loskomen van een huwelijk van 25 jaar is lastig. Wie ben ik zonder de ander? En hoe zou het zijn gegaan als ik hem destijds bij de eerste verschijnselen van verliefdheid meteen in vertrouwen had genomen? Zijn relatie bleek tijdelijk, maar onlangs liet hij weten iemand gevonden te hebben met wie het serieus is. Het doet pijn. Mijn laatste restje hoop is verdwenen. Ik heb spijt van wat ik hem heb aangedaan en had nog zoveel samen willen uitzoeken. Aan de andere kant besef ik dat het tijd wordt dat ik eindelijk op eigen benen ga staan. De overgang, die letterlijke transitie van moeder en echtgenote naar vrouw van middelbare leeftijd, zorgde voor onzekerheid. Maar nu ik de overkant heb bereikt, voel ik de plicht de ontstane ruimte te benutten voor groei. Ik heb iets heel kostbaars in handen: mijn toekomst, mijn zelfontplooiing. Daar ga ik me vanaf nu op richten.’</p>]]></description>
      <guid>https://www.volkskrant.nl/volkskrant-magazine/mijn-affaire-veranderde-al-snel-van-een-vrolijke-ervaring-in-een-verslaving~b508c5e5a/</guid>
      <pubDate>Thu, 30 Jan 2025 00:00:00 +0100</pubDate>
    </item>
    <item>
      <title><![CDATA[‘Mijn vrouw en ik raakten het onderwerp ‘gay’ alleen met onze vingertoppen aan, vluchtig, bang ons te branden’]]></title>
      <description><![CDATA[<p>Hans (59): ‘In de brugklas was ik verliefd op een jongen met blonde krullen. Onder tafel hielden we elkaars hand vast. De erotische spanning, de aantrekkingskracht, alles was er, maar het had geen naam. Geen van beiden vonden we het gek wat we deden, niemand wist ervan. Na de vakantie ging hij naar een andere klas en verdween het contact. Toen kwam de zwemclub, een hechte groep jongens in Speedo’s. Botsende ledematen onder water, naakt in de kleedkamer – wat waren die jongenslichamen mooi. Ik wist zeker dat ik de enige was die daar zo naar keek. Ik gaf geen woorden aan mijn bewondering, stelde geen vragen, ik kende niemand die gay was. ‘Van de vijf kinderen in ons gezin kreeg iedereen stuk voor stuk verkering. ‘Hans, heb jij al verkering of val je op jongens?’, gevolgd door gegniffel. Ik lachte, speelde de clown. Toen ik 20 jaar was, ging ik op vakantie met een vriend. Smoorverliefd sliep ik iedere nacht naast hem. Er is niets gebeurd, niets gezegd en toch is dit nog steeds de allermooiste vakantie van mijn leven. Thuis dook ik weer met de Panorama in bed. De boeken met foto’s van jongens die ik kocht en goed verborg, heb ik allemaal weggegooid toen ik trouwde. ‘Ik werkte in het christelijk onderwijs, woonde op de Veluwe, zat elke zondag in de kerk; met mijn tong beleed ik van alles wat ik in mijn hart niet meende. Maar op mijn vrouw was ik echt verliefd. Eindelijk had ik iemand met wie ik over mijn gevoelens kon praten. Al snel durfde ik haar te zeggen dat ik ook op mannen val. Ze reageerde schouderophalend: ‘Ach, misschien val ik ook wel op vrouwen.’ Met andere woorden: wat hebben al die speculaties nu voor zin, we hebben het toch goed samen? Vervolgens spraken we er niet meer over. Naïef wellicht, maar dit was dertig jaar lang de manier om onszelf te beschermen. ‘En huppakee, zwijgend over mijn homoseksualiteit, gleden we ons jonge gezin binnen. Tot onze oudste werd geboren had ik plezier in seks, maar daarna verdween dat. Ik kreeg paniekaanvallen, mijn verlangen naar dat wat niet uit te spreken viel, liet zich steeds minder goed onderdrukken en leidde iedere drie jaar tot een nieuwe crisis. Het werd 2003, het internet was inmiddels bloeiende, via MSN legde ik contact met mannen, ik sprak af in sauna’s en liet me masseren. Voor het eerst streelden mijn vingers het lichaam van een andere man en voelde ik een onvervalste opwinding die ik bij een vrouw nooit had ervaren. Nog belangrijker: ik was voor het eerst compleet. Even voelde ik me ‘heel’ en ontbrak het me aan niets. ‘Heel even, want eenmaal thuis, kwam de onrust dubbel zo hard weer terug en daarna zou het nooit, nooit meer rustig worden in mijn hoofd. In die sauna’s kreeg lust eindelijk vrij spel en werd mij een glimp gegund op hoe mijn leven eruit had kunnen zien. Al die jaren had ik er zo naar verlangd een man fysiek lief te hebben. Na iedere stiekeme ontmoeting stopte ik die sensatie weer weg, mijn fantasie ooit de man van mijn leven tegen te komen negeerde ik, net zo lang tot de lust weer te groot werd en ik opnieuw een ontmoeting arrangeerde. ‘Mijn vrouw wist daarvan, denk ik. Maar weten en wéten is niet hetzelfde. Als we erover spraken was dat altijd heel kort. Dan was er even aandacht voor wie ik nog meer was en daarna ging het deksel er weer op. Ze was vergevingsgezind wat betreft mijn ontmoetingen met mannen. Maar ze zei niet: ga maar, zoek het maar uit, ik sta achter je. En ik drong niet aan. De schaamte was te groot. Het was gewoon te eng. We raakten het onderwerp ‘gay’ bij wijze van spreken alleen met onze vingertoppen aan, vluchtig, bang ons te branden. ‘Vele jaren later, in de zomer van 2022 tijdens weer zo’n crisis, vroeg ze: gaat het goed met je, Hans? Ik antwoordde ‘ja’, want ik durfde niet te zeggen dat ik stikte. Ik besloot een paar dagen in mijn eentje naar zee te gaan en daar, op het strand, sprak ik hardop de woorden die meteen verstomden in het geluid van de brekende golven en de wind maar nu wel gezegd waren: ‘Ik ben een man die op mannen valt.’ Dat was het begin. Die herfst volgde ik een cursus persoonlijk leiderschap. Op een dag vroeg de trainer: ‘Hans, heb je nu al je belangrijke thema’s genoemd, wanneer ben je nou echt gelukkig?’ Toen barstte ik in huilen uit en antwoordde: ik ben pas gelukkig als ik mezelf kan zijn. Ik val op mannen. ‘Die avond, in de auto op weg naar huis, schreef ik in gedachten de speech voor mijn vrouw die aan alle twijfel voorgoed een einde moest maken. Maar toen ik de straat inreed, verdween alle moed. Bang om alles wat ik liefhad kapot te maken: mijn vrouw, mijn baan, het contact met de kinderen – en dat terwijl mijn zoon al tien jaar eerder uit de kast was gekomen. Zwijgen, verbijten, verdringen – ik wist niet beter. Pas toen mijn vrouw een paar weken later op stedentrip ging, schreef ik alles op en wachtte haar op met mijn speech op schoot. Wat is er?, vroeg ze toen ze binnenkwam. Ik stik, zei ik. Het was een intens verdrietig moment, want ik wilde en wil haar niet kwijt. We houden van elkaar, maar we houden elkaar misschien ook gevangen. Ik heb die dag gezegd dat ik me nooit meer wil verstoppen en het iedereen zou gaan vertellen, aan de kinderen, familie, collega’s. En ze steunde me daarin. Alles waar ik al die jaren zo bang voor was geweest, dat ik verstoten zou worden, gebeurde niet. Eigenlijk keek niemand er echt van op. En mijn oude moeder zei: ach, Hansie, dat wist ik toch allang. De glimp op een compleet leven zonder geheimen is nu een ruime blik geworden. Ik heb een vriend met wie ik veel wandel. Maar seks met mannen is binnen mijn huwelijk vooralsnog onbespreekbaar. Hoe ziet de toekomst eruit? Kies ik voor de begripvolle loyaliteit en liefde van mijn vrouw? Of neem ik nog een stap en kies ik voor nieuwe verliefdheid en lust? Ik vrees dat dit voorlopig nog een dilemma zal blijven.’</p>]]></description>
      <guid>https://www.volkskrant.nl/volkskrant-magazine/mijn-vrouw-en-ik-raakten-het-onderwerp-gay-alleen-met-onze-vingertoppen-aan-vluchtig-bang-ons-te-branden~b8724270/</guid>
      <pubDate>Thu, 23 Jan 2025 00:00:00 +0100</pubDate>
    </item>
    <item>
      <title><![CDATA[‘Niet het bezwijken voor de verleiding neem ik haar kwalijk, maar het bedrog’]]></title>
      <description><![CDATA[<p>Luc (43): ‘Vaak lees ik op deze plek verhalen van vrouwen die hun echtelijke ontrouw verheerlijken in de veronderstelling dat hun vreemdgaan hun huwelijk uiteindelijk alleen maar ten goede komt. Ik weet wel beter. Ik ben de bedrogen echtgenoot in hun verhaal en mijn ervaring is een heel andere. ‘Het was op een avond niet lang na de zomervakantie dat mijn vrouw me vertelde dat ze was vreemdgegaan. Ik zat op de bank en zocht een serie waarnaar we samen konden kijken. Er was een tweede seizoen uit van Love Is Blind en ik riep naar de keuken waar ze nog wat aan het opruimen was: zullen we dat gaan kijken? Ze reageerde een beetje afwezig, wat me enigszins verbaasde, want ze hield van die serie. Toen ze even later binnenkwam, zag ik dat er iets aan de hand was. Ze legde haar hand op mijn schoot en zei met tranen in haar ogen: liefje, er is iets ergs gebeurd. Tijd om te schrikken was er niet, want in één adem zei ze: ik ben verliefd op een ander. Een paar seconden bleef ik stil, daarna vroeg ik: op wie? – al wist ik dat het die oudere collega moest zijn met wie ze ‘zulke goede gesprekken’ had. En inderdaad, het was zijn naam die even later door de kamer klonk. ‘Het gekke is dat ik alles wilde weten, als om mezelf te martelen. Geen enkel antwoord kon zo bevredigend zijn dat ik haar besluit om met hem naar bed te gaan – want dat was wat er was gebeurd  – zou kunnen begrijpen. Ik voelde me getergd. Ik had haar altijd alle geluk gegund. Toen het moederschap haar zwaar viel, stimuleerde ik haar met vriendinnen uit te gaan; er waren weken dat ze drie avonden weg was en ik ons kind naar bed bracht en eten voor hem maakte, en ik deed dat graag omdat ik zag dat het leven buiten de vier muren haar goed deed. Maar dit was mijn grens en dat wist ze. Toen ze eens had gevraagd: wat zijn voor jou de dealbreakers, had ik letterlijk geantwoord: ‘Ontrouw, meer niet.’ ‘Vlak voor de vakantie is het gebeurd’, hoorde ik haar zeggen. Ik dacht aan de avond voor ons vertrek naar Italië waarop we halsoverkop een theatervoorstelling hadden moeten verlaten omdat ze een blaasontsteking had en naar een dokter wilde. ‘Wat nu?’, probeerde ik mijn opkomende woede met rede te onderdrukken. ‘Wat wil je precies?’ ‘Alles’, antwoordde ze. ‘Ik wil met jou verder, maar ik wil hem ook blijven zien.’ Toen werd ik boos. Ze toonde geen spijt, sprak geen verontschuldigingen uit, geen woord over het geheimhouden van haar affaire, ze trapte op mijn ziel en stampte erop. ‘Ik geloof niet in een open relatie. Misschien was het anders geweest als ze het me eerder had voorgesteld, dus voor ze met die man had gezoend, verliefd werd, naar bed ging, al die stappen zette zonder mij. Als ze op een dag, toen ik op diezelfde bank zat, klaar om gezellig samen tv te kijken, had gezegd: ‘Liefje, ik moet je iets vertellen. Ik heb romantische gevoelens voor een ander. Ik heb geprobeerd het te onderdrukken, maar het lukt me niet en het is ook nog eens een collega van me, iemand die ik elke dag zie, dus ik wil dat jij dat weet.’ ‘Als ze toen had gevraagd: ik weet dat je er geen voorstander van bent, maar zou je toch nog eens willen nadenken of je echt geen polyamoreuze relatie wilt? Dan had ik me gerespecteerd gevoeld. Dan waren de overwegingen en de discussies in de eerste plaats iets van ons samen geweest. Dan was ons huwelijk, onze verbintenis, de basis gebleven. Dan hadden wij en niet zij haar verliefdheid besproken. Wie weet had ik zelfs meer open kunnen staan voor haar idee. Ik had in ieder geval rustig naar haar kunnen luisteren. Dus ja, wie weet. Had ik niet altijd alleen het allerbeste met haar voorgehad? ‘Nu had ze gelogen. Ze had hem in het geheim ontmoet. Ze had gemerkt dat ze steeds verliefder werd – thuis vertelde ze al lang niet meer over hun goede gesprekken, waarschijnlijk omdat die steeds intiemer werden. Naïef had ze iedere stap voor zichzelf goedgepraat. O, we hebben gezoend, nou, ja misschien maar beter, dan verdwijnt de spanning uit mijn systeem. O, de vakantieperiode komt eraan, laten we nog één afscheidslunch doen bij hem thuis. Oeps, er is hier niet alleen eten maar ook seks, die had ik niet zien aankomen. ‘Al die fasen waarbij ze me moedwillig buitenspel zette. Mij niet serieus nam. Ons verloochende. Want wat is een huwelijk anders dan wederzijds vertrouwen en openhartigheid, het delen van geluk, twijfels én pijn? Haar eenzijdige besluit mij systematisch te bedriegen had niets met liefde te maken. Haar polyamorie was geen heilig ideaal, maar gulzigheid. Niet het bezwijken voor de verleiding neem ik haar kwalijk, maar het bedrog. Een relatie zou monogaam moeten zijn en als er dingen spelen zoals verliefdheid, wat natuurlijk altijd kan gebeuren, dan moet je dat uitpraten. Wanneer je dat doet, hoeft het helemaal nooit op vreemdgaan uit te draaien. ‘De volgende ochtend ben ik naar een vriend gegaan met de bedoeling vier dagen later terug te komen om te praten. Maar ik was non-stop aan het tobben en deed geen oog dicht. Na zeventig uur ijsberen ben ik teruggegaan. ‘Het is niet dat ik je die man niet gun, maar ik kan dit gewoon niet. Ik moet nu trouw zijn aan mezelf’, zei ik. Zij bleef vasthouden aan haar wens, tot de nacht voor haar definitieve vertrek. ‘Schokschouderend stond ze voor de deur van de logeerkamer. ‘Ik wil verder met jou’, zei ze, ‘alleen met jou’. Maar voor mij was dit het zoveelste bewijs dat ze altijd iets wilde wat ze niet had. Nog een laatste keer vroeg ik: ‘Dit was geen dronken zoen in een bezemhok tijdens een kerstborrel, maar iets wat maandenlang heeft kunnen groeien? Waarom heb je al die beslissende momenten genegeerd?’ Ze wist het niet. We zijn inmiddels gescheiden. Vreemdgaan is niks verheffends, maar een bewuste keuze om je partner buitenspel te zetten. Vreemdgaan is verraad.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/niet-het-bezwijken-voor-de-verleiding-neem-ik-haar-kwalijk-maar-het-bedrog~b221642a/</guid>
      <pubDate>Thu, 16 Jan 2025 00:00:00 +0100</pubDate>
    </item>
  </channel>
</rss>
