<?xml version="1.0" encoding="utf-8"?>
<rss version="2.0">
  <channel>
    <title><![CDATA[Corine Koole]]></title>
    <link>https://www.volkskrant.nl/auteur/corine-koole</link>
    <description><![CDATA[Corine Koole]]></description>
    <item>
      <title><![CDATA[‘Hij wilde niet settelen als een bijna-tachtiger, hij wilde jong zijn, vrouwen najagen voor het echt te laat was’]]></title>
      <description><![CDATA[<p>‘Serieus, mijn man was de allerlaatste van wie ik dit had verwacht. Hij was bijna 75, ik 64, we waren al 27 jaar bij elkaar zonder een vuiltje aan de lucht, toen ik op een zondagavond in oktober 2022 een zojuist verzonden appje op zijn telefoon vond: ‘hello my love’, met allemaal hartjes erachter. My love? Dat schrijf je toch alleen als je verliefd bent? ‘De vrijdag ervoor hadden we bij vrienden gegeten en afgesproken dat we met zijn vieren de Vierdaagse zouden gaan lopen, en die hele zondag hadden we als vroege voorbereiding een door hem uitgestippelde wandeling gemaakt. Het was heel gezellig geweest en het was fijn om weer een gezamenlijk doel te hebben, nadat hij een paar jaar de helft van iedere maand in Afrika had gewerkt. ‘Na de wandeling hadden we een fles wijn opengetrokken, ik had wat knabbeltjes en olijven op tafel gezet en we zeiden tegen elkaar: wat hebben we het toch goed samen, wat wonen we hier toch mooi, op deze geweldige plek aan zee. Ons huis hadden we in de jaren ervoor zelf gebouwd; ik had de dagelijkse leiding, maar iedere beslissing namen we samen en we waren het altijd over alles eens, van de kleur van de keuken tot de kraan in de badkamer. Ik herhaal: geen vuiltje aan de lucht. Wij leefden dezelfde droom. Wij zaten altijd op één lijn. Dat is het griezelige. ‘Toen in 2019 het huis af was, en hij nog steeds hele delen van iedere maand in Afrika zat, zei ik: ‘Ik kán het wel alleen, het leven hier, maar ik wíl het niet meer.’ En hij antwoordde: ‘Maar Dees, had het toch eerder gezegd, onze relatie is voor mij het allerbelangrijkst. Ik ga meteen voor een opvolger zorgen.’  In maart 2020 kwam hij definitief terug naar Nederland, mij van tevoren allemaal berichtjes sturend over hoezeer hij uitkeek naar deze volgende fase in onze fantastische relatie. ‘Nu staarde ik naar dat berichtje. Ik had zijn telefoon gepakt omdat de mijne leeg was, niet omdat ik hem ergens van verdacht. Maar ik wist meteen wie ‘my love’ was: een Afrikaanse jonge vrouw bij wie hij jaren geleden tijdens een zakenreis had gelogeerd. Ik vond dat toen al raar, helemaal toen hij vertelde dat hij de bank waarop hij twee weken had geslapen zelf had gekocht, omdat zij niks bezat. En toen hij contact was blijven houden en op Facebook had geschreven dat hij uitkeek naar hun volgende ontmoeting, was hij verbaasd dat ik daar iets van zei. ‘Hè, maar daar bedoel ik toch niks mee?’, zei hij. ‘Jij zoekt er iets achter wat er helemaal niet is.’ En schouderophalend haalde hij de berichtjes weer weg. ‘Mijn man was geen womanizer. Wat betreft de liefde was hij lang onzeker, in zijn leven heeft hij maar twee vrouwen liefgehad: zijn ex-echtgenote en mij. We hadden al lang geen seks meer, omdat hij dat niet wilde en ik me daarbij neerlegde. Ik vroeg hem weleens: ‘Mis je het niet?’ En dan antwoordde hij: ‘Nee joh, intimiteit is toch veel meer dan seks.’ En dan dacht ik aan al die uren die we genoeglijk samen doorbrachten, kletsend, wandelend, klussend, en moest ik hem wel gelijk geven. Het fundament onder onze relatie was zo ijzersterk, het kwam gewoon niet in me op dat er ooit iets kon misgaan. ‘Natuurlijk kende ik zijn grote liefde voor Afrika, en ja, toen die kavel in Zeeland voor het eerst ter sprake kwam, was zijn eerste reactie: ‘Daar wil ik nog niet dood gevonden worden.’ Maar om een of andere reden heb ik daar nooit op doorgevraagd. Een van de pijlers onder onze relatie was vrijheid. Daar was ik trots op. Ik begeleidde de bouw terwijl hij in Afrika zat; die gelijkwaardigheid en ondernemingslust, wie anders van onze leeftijd gaf die zo gul vorm? ‘Ik duwde hem zijn telefoon onder zijn neus. Hij zei niks, keek me aan. Nu, achteraf, denk ik: dit was het moment dat onze relatie kopje-onder ging. Niet vanwege dat appje of die kennelijke flirt met een andere vrouw, want ja, so what, maar omdat ik toen, daar om 8 uur op die zondagavond, veranderde van zijn vrouw in zijn moeder, en erger, dat misschien zonder het te weten al lang was. Ik werd in de rol geduwd van de kwaaie ouder die haar kind ter verantwoording riep en hij was de puber die zich van zijn moeder moest ontdoen om zijn vleugels te kunnen uitslaan. ‘De Vierdaagse (nota bene zijn idee), wandelingen plannen met Komoot, wijntjes drinken en nootjes knabbelen zijn activiteiten voor de 65-plusser met een vervuld leven, maar niet voor een man die tobt met een gevoel van achterstand en een paar uur vliegen verwijderd is van een stad waar zowel een werkgever als  een 34-jarige vrouw hem op handen dragen. Hij wilde helemaal niet de reizen maken waarvoor we ons werkende leven hadden gespaard, niet settelen als een bijna-tachtiger. Hij wilde jong zijn, vrouwen najagen voor het echt te laat was en katapulteerde zichzelf terug naar een deel van zijn leven waar ik hem onmogelijk kon volgen, want zelf had ik in mijn jonge jaren genoeg bedpartners gehad om nu gelukkig te kunnen zijn met mijn seniorenleven. Die zondag in oktober vertrok hij nog dezelfde avond naar zijn dochter. Hij bleef uiteindelijk drie weken weg, een ervan bracht hij door in Afrika. ‘Eenmaal terug liet hij bij de haastig ingeschakelde relatietherapeut weten dat hij toch echt met mij verder wilde, dat hij Afrika miste, niet die vrouw, welnee, dat was een hersenspinsel van zijn echtgenote. Maar al een maand later stuurde hij me een mail waarin stond dat hij besloten had nooit meer terug te komen en kort erna vierde hij kerst en zijn 75ste verjaardag met haar en begon hij haar voor te stellen als zijn vriendin. Acht jaar jonger is ze dan zijn jongste dochter. Hij schreef nog: ‘Je moet niet denken dat ik je heb ingeruild voor een jonger exemplaar.’ En ik kon alleen maar denken: zelfs je taalgebruik is anders. Ik blijf zijn keuze onbegrijpelijk vinden. Waarom nu, aan het einde van zijn leven? De kleinkinderen op wie hij zo dol was, ziet hij niet meer, zijn dochter wil zijn vriendin niet over de vloer. Alles is stuk. Waarom toch heeft hij zijn twijfel nooit met mij kunnen delen?’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hij-wilde-niet-settelen-als-een-bijna-tachtiger-hij-wilde-jong-zijn-vrouwen-najagen-voor-het-echt-te-laat-was~b725a4ba/</guid>
      <pubDate>Thu, 17 Oct 2024 00:00:00 +0200</pubDate>
    </item>
    <item>
      <title><![CDATA[‘Misschien waren we getrouwd, misschien was ik vader geweest. Mijn sociale onhandig­heid besliste anders’]]></title>
      <description><![CDATA[<p>Rob (74): ‘Ik zal een jaar of 30 zijn geweest toen ik haar ontmoette in een kroeg in Goes, waar ik haar enthousiast vertelde over een oecumenisch vormingscentrum waar ik graag kwam. Ze deden er aan sensitivitytraining: met je ogen dicht moest je door de ruimte lopen en af en toe iemand aanraken, bij een hand, of iets anders. Ze ging meteen in de aanval: ‘Wat? Ga je dáárheen? Je weet toch dat iedereen het daar met iedereen doet.’ ‘Mijn interesse was onmiddellijk gewekt. Ik vond haar morele opwinding amusant. Ze was stuurs en resoluut, ook toen ze even later vertelde dat ze ieder weekend met haar zus uitging, tot die verkering kreeg en nu elke avond met haar vriend voor de tv zat. ‘Haar afkeer van het burgerdom spatte van haar gezicht. Ze daagde me uit: over tien jaar spreken jij en ik af, precies op deze plek, en dan zullen we eens zien of jij met al je praatjes over sensitivity niet ook bent gezwicht voor een ingedommeld leven. ‘Later, bij de bushalte, vroeg ik of ik haar mocht kussen. ‘Ja. Toestemming’, antwoordde ze bits. Mijn fascinatie werd verliefdheid. Toen ze na een tijdje vertelde dat ze aan de pil was, dacht ik: dan gaat het nu zeker snel gebeuren. Op een avond kreeg ze haar ouders zover dat ze ons hun echtelijk bed afstonden en zelf naar de logeerkamer gingen. ‘Voorzichtig begon ik haar te zoenen, maar ze pakte mijn hand en legde die op haar kruis. ‘Wat doe je nu?’, vroeg ik, en ze antwoordde: ‘Anders kom je nooit ergens.’ Ze moet gedacht hebben: dan hebben we het maar gehad, jongens die geen seks krijgen lopen snel weer weg. ‘Ik was idolaat van haar, maar ook onervaren. Alle raadselen waarmee ze omhuld leek, mijn onbeteugelde verliefdheid en onwetendheid bleken een martelende combinatie. Het was duidelijk dat ze meer initiatief van me verwachtte. ‘Toen we eens naast elkaar over de dijk bij Yerseke liepen, zei ze fel: is dit nu wat je wilt? Ik had niet een halve meter tussen ons moeten laten, maar haar stevig tegen me aan moeten trekken. Een zoen vraag je niet, die steel je, was haar overtuiging. ‘En ook al school er achter die pinnigheid een grote engel, het werd me na een jaar toch allemaal te ingewikkeld. Ik schoot tekort en kreeg maar geen greep op wat ze van me verwachtte. We schreven elkaar brieven die ik altijd heb bewaard en schriftelijk hebben we het uitgemaakt, een andere optie was er niet, ook al had ik de correspondentie graag gecontinueerd. ‘Ze was een vrouw die me aan geen enkele andere vrouw deed denken, iemand bij wie ik me nooit verveelde en die mij met haar opmerkingen steeds op een ander been zette. ‘Ik weet zeker dat mijn nieuwsgierigheid groot genoeg was voor een leven lang, maar om die te transformeren in bevredigende antwoorden, had ik vragen moeten stellen, had ik mijn onzekerheden moeten uiten, had ik met haar moeten praten over wat zij allemaal had meegemaakt voor ik haar leerde kennen. ‘Ik had haar moeten vragen wat haar zo ongemakkelijk maakte als het ging over aanrakingen en seks. Zo had een berg van een relatie kunnen groeien, stevig genoeg om een groot gezin op groot te brengen, en iedere avond zouden wij tweeën weer iets nieuws te bespreken hebben. Dat wil zeggen: als ik maar had geweten hoe dat moest, praten. ‘Mijn ouders heb ik nooit betrapt op een normaal gesprek. Mijn moeder was huisvrouw en mijn vader was leerkracht en leed aan migraine. Hij zei altijd: zeg maar niks, dan kun je ook niks verkeerds zeggen. Ik heb nog steeds moeite met emoties, communicatie met anderen gaat me vooral goed af als het gaat over dingen ondernemen en doen. Behalve de vraag of ik haar mocht zoenen, heb ik haar nooit één vraag gesteld, en ik weet nog steeds niet waarom juist die vraag wel in me opkwam. ‘In haar brieven toonde ze zich heel gevoelig, maar toen de verkering stopte, hielden die op. En het gekke was: ik was niet eens verdrietig, het besef wat zij echt voor me betekende, kwam pas veel later. Ik leefde gewoon verder, werkte voor een verzekeringsmaatschappij, trok in de weekenden het strand op met een verrekijker en ging daarna de kroeg in met mijn maten. Maar ook al dacht ik niet vaak aan haar, ieder jaar wanneer ik een nieuwe agenda kocht, noteerde ik de afspraak die we tijdens onze allereerste ontmoeting voor over tien jaar hadden gemaakt. ‘Toen het zover was, ging ik ruim op tijd naar Goes en wachtte. Ze kwam niet, niet op het afgesproken uur, en ook niet in de uren erna. Wat ik precies voelde kan ik niet meer achterhalen, wel weet ik dat toen ik eenmaal die eerste stap had gezet, mijn verlangen haar te zien alleen maar groter werd. Dit was het moment waarop mijn onderbewuste rustig had gewacht. ‘Nu ik ouder was en wat korte relaties verder, lukte het me al iets beter mijn gevoel onder woorden te brengen, en daarmee werd alles helder. Ik hield van haar, zij was het met wie ik wilde leven. ‘Ik reed naar haar huis om alles uit te leggen. In Zierikzee, op het adres waarnaar ik mijn brieven had gestuurd, deed een wildvreemde vrouw open, maar haar ouders woonden nog op dezelfde plek. ‘Haar moeder keek me vol ongeloof aan: ‘Ben jij die jongen die toen met onze dochter...?’ ‘Ja,’ zei ik, ‘dat ben ik’. Ze kon me niet binnenlaten, verontschuldigde ze zich. Haar man was ernstig ziek. Toen zei ze: ‘Het spijt me, onze dochter heeft een einde aan haar leven gemaakt.’ ‘De frasen ‘gecondoleerd’ en ‘mijn deelname’ kwamen me hol voor, zonder veel te zeggen deed ik een stap achteruit, de deur sloeg dicht. Aan het einde van de straat stapte ik in mijn auto, onderweg reed ik naar de vluchtstrook en huilde zoals ik nooit had gehuild. ‘Hoeveel verdriet had ik haar kunnen besparen als ik meer interesse had getoond, wel had doorgevraagd, en niet zo gesloten was geweest. Ik had misschien haar pijn kunnen delen. Misschien waren we getrouwd, en keken we nu iedere avond samen tv. Misschien was ik vader geweest en zelfs grootvader. Maar mijn sociale onhandigheid besliste anders.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/misschien-waren-we-getrouwd-misschien-was-ik-vader-geweest-mijn-sociale-onhandig-heid-besliste-anders~b3396dcd/</guid>
      <pubDate>Thu, 10 Oct 2024 00:00:00 +0200</pubDate>
    </item>
    <item>
      <title><![CDATA[‘Van bdsm had ik natuurlijk weleens gehoord, maar daar was ik de vrouw niet naar, dacht ik’]]></title>
      <description><![CDATA[<p>Juul (55): ‘Ik heb tijdens mijn twintigjarige huwelijk weleens gedacht: hoe heerlijk zou het zijn als ik in bed even helemaal niets hoefde te doen. Als er niets van me wordt verwacht, geen prestaties, niet nadenken over wat de volgende handeling zal worden, mijn hand op zijn borst, of beter op zijn billen, wat wil hij. Nee, gewoon liggen en me overgeven aan wat de ander besluit met mij te doen. Het dagelijks leven is vol van verwachtingen en aannamen, ik verlangde naar uitlaatkleppen, naar ontspanning. Die continu sluimerende behoefte was als een wolk die ik zo nu en dan voelde passeren, nakeek, maar die ongrijpbaar bleef. Van bdsm had ik natuurlijk weleens gehoord, maar daar was ik de vrouw niet naar, dacht ik – en zelfs dat denken erover voltrok zich niet op een bewust niveau. Net als de meeste anderen associeerde ik bdsm bepaald niet met rust. Mijn man en ik hadden twintig jaar lang gewone, een beetje saaie seks, die ik nu als vanille zou bestempelen. Ik heb hem nooit gevraagd of hij me wilde knevelen of slaan, omdat ik simpelweg geen idee had dat dit de manier van leiding overdragen was waarnaar ik verlangde. ‘Maar toen ik na mijn huwelijk een man tegenkwam die tijdens de seks plagend een T-shirt over mijn ogen legde en me bij de polsen pakte en die boven mijn hoofd vasthield, voelde ik geen paniek maar juist ontspanning. Verrukking voelde ik ook, en opwinding en geilheid, maar die ontspanning, het niet langer zelf kunnen en hoeven besluiten of ik zou kijken of niet, of ik zou bewegen of niet, woog het zwaarst en voelde als een enorme ontdekking. ‘Wat lekker’, zei ik verbaasd en hij antwoordde: ‘O, als je dit lekker vindt, dan heb ik nog wel ergens een paar handboeien liggen, wacht, ik pak ze even.’ ‘Hij voegde eraan toe dat het hem zelf trouwens niet veel deed, dus het werd me duidelijk dat als ik de mogelijkheden van deze kalmerende superdrug verder wilde onderzoeken, ik mijn horizon moest verbreden. Ik maakte een account aan op datingapp Feeld, waar ik mannen vond die zich identificeren als meester, wat dus iets anders is dan de baas over een ander willen spelen. In bdsm is de Dom degene die de leiding heeft en grenzen opzoekt, maar daar nooit overheen gaat. Onvoorspelbaar, maar wel binnen de grenzen van de voorspelbaarheid. ‘Sinds negen maanden heb ik een andere vriend. Afgelopen weekend was ik met hem een weekendje weg, dorpjes bekijken, uit eten, borrelen in de lodge die we hadden gehuurd. We hadden afgesproken foto’s te maken voor het grote raam, ik met handboeien om en we flirtten met de gedachte dat anderen ons daar zouden kunnen zien. Ik nam verschillende poses aan en hij bediende de camera. Tot hij me zei op mijn knieën op de grond te gaan zitten, net zo lang tot hij zou zeggen dat ik weer mocht opstaan. Mijn knieën gingen steeds meer pijn doen, maar opgeven was geen optie. Dat is de afspraak. ‘Een keer, met een andere man, viel ik uit bed op de grond, daar schrok ik wel van, maar verder is er nooit iets gebeurd wat een Dom niet had voorzien. Hij bevredigde me met een vibrator, sloeg me tussendoor. Soms net iets te hard. Er zijn codewoorden. Oranje is: niet harder dan dit. Rood is stoppen. De overgave is dus altijd begrensd en speelt zich af op een terrein dat je van tevoren samen hebt gedefinieerd. Ik wil niet dat mijn hals wordt dichtgedrukt, ik zou dan binnen enkele seconden flauwvallen en dat vind ik gevaarlijk. Zijn hand tegen mijn hals, daar is de grens. Dat weet hij. ‘Die avond vorig weekend in het vakantiehuisje, bond hij me vast en pakte mijn favoriete zweep, een flogger: een zweep met brede leren stroken van 40, 50 centimeter lang, waarmee je kunt strelen wanneer je die zacht over het lichaam laat strijken, maar ook hard kunt uithalen. Met behulp van de flogger kom ik het snelst in mijn subspace, ofwel de plek waar ik mij als onderdanige het best voel. Het bewustzijn neemt af en ik kom in een soort trance waarin ik geen pijn meer voel. ‘Eerst zet ik me schrap voor de volgende slag, maar na een tijdje bereik ik een euforie waarin ik alles van grote afstand waarneem, ik lig bijvoorbeeld op mijn knieën in child’s pose, ik heb slapende benen, maar ik voel niks, ik voel niet eens het ritmische zwiepen van de zweep, alleen die roes. Ik zie geen kleuren, ik zie eigenlijk niks, het is als bijna in slaap vallen maar ook weer niet, mijn gedachten zijn stroperig. Ik weet me gekoesterd, er kan me niks gebeuren. Er is alleen nog het besef dat dit is waar ik het liefst ben, hier, gebukt onder deze zweepslag, uitgevoerd door deze man. De stroken leer zwiepen op mijn lichaam, maar de pijn verdwijnt. Hij verstaat de kunst mij met precies de juiste sterkte te slaan die nodig is om mij in die subspace te houden, zo’n vijf tot tien minuten lang. Pas als hij stopt houdt het op. ‘Die subspace zelf is niks seksueels, eerder te vergelijken met hoe je je voelt na anderhalf uur yoga, superrelaxed, alle dagelijkse gedoe weggeblazen. En zoals yoga de voorbereiding kan zijn voor meditatie, kan de subspace dat zijn voor heerlijke seks. Vorig weekend hadden we daarna seks. Maar dat gebeurt lang niet altijd. Waarom wil je dit, vragen vriendinnen, je kleden in leer en vinyl en je laten slaan, terwijl je overdag de keurige dame in bloesjes bent? En dan geef ik altijd dit antwoord: na een volle dag alle besluiten zelf te hebben genomen, is het fijn alles uit handen te geven. Ja, misschien is het wel zo simpel. ‘Met onze gedeelde interesse als een van de fundamenten, hebben we nu een relatie. In hem heb ik voor het eerst iemand leren kennen die voortdurend laat blijken dat hij me graag wil zien, zich voor honderd procent aan mij committeert. Het vastbinden, het slaan, zijn niet ruw. Hij checkt steeds of ik nog wel oké ben: een houding die hij niet aflegt als ik weer opsta, maar die zich uitstrekt over onze hele relatie.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/van-bdsm-had-ik-natuurlijk-weleens-gehoord-maar-daar-was-ik-de-vrouw-niet-naar-dacht-ik~bc4c025f/</guid>
      <pubDate>Thu, 3 Oct 2024 00:00:00 +0200</pubDate>
    </item>
    <item>
      <title><![CDATA[‘Ik was als zijn moeder van wie hij zich moest ontdoen om eindelijk echte vrijheid te kunnen vinden’]]></title>
      <description><![CDATA[<p>Tosca (47): ‘Toen ik 23 was, dacht ik de liefde van mijn leven te hebben gevonden. Hij was lang en blond, muzikant en twee jaar ouder dan ik. Het was het jaar 2000 en ik was helemaal in de ban van Simone de Beauvoir en haar levenskunst. Iedere dag moest een bewuste keuze zijn voor elkaar, wij zouden elkaar nooit begrenzen met conventies. We kozen voor samenwonen, maar dan wel met twee huiskamers, en als we wilden mochten we best met anderen zoenen en naar bed. ‘Deze man keek tot in mijn ziel, zo voelde het. Hij merkte iedere beweging in mijn gezicht op, en interpreteerde en toetste die. Als we ’s avonds thuiskwamen van een concert, zetten we nog een muziekje op en dansten we uren door. Die energieke betrokkenheid verbond ons, anderen prezen ons om onze blijvende verliefdheid, het maakte ons trots. Ik wist zeker dat dit voor altijd zou zijn, en de dag dat onze dochter werd geboren bestendigde die overtuiging. Dat ik de kostwinner was, al jong een baan had gevonden en hij als muzikant bleef freewheelen en niks verdiende, kon me niet schelen. We woonden op onze eigen woonboot en hadden niet veel nodig, hadden wekelijks lange gesprekken en bleven tot het allerlaatst elkaars spiegel. ‘Tot hij me op een dag aankeek en zei: ik zie je niet meer, wat is er toch? Hij begon af te spreken met een andere vrouw en na de eerste date zei hij: ik ga hiermee door. Onze open relatie betekende tot dan toe ‘af en toe eens een ander’, niet een ander permanent ernaast. Ik schrok. Er volgde een ingewikkelde periode waarin hij uiteindelijk voor mij koos, maar toen ik ontdekte dat hij bij haar een vensterbank aan het timmeren was en hun relatie dus gewoon doorging, appte ik hem de klassieke woorden die het einde van al zo veel relaties voor ons hadden ingeluid: ik moet met je praten, kom nu naar huis, het is over. ‘Toen hij binnenkwam wilde hij me omhelzen, maar ik deinsde terug. Plotsklaps was al mijn liefde verdwenen. Ik ben daar nog steeds verbaasd over, hoe er kennelijk een soort luik kan opengaan, waardoor alle warmte, niet een deel ervan, ook niet beetje bij beetje, maar met bakken tegelijk naar buiten gutst. Jarenlang was ik idolaat van hem geweest, nu voelde ik alleen nog afkeer. ‘In de weken en maanden erop groeide het besef dat ik de intense dynamiek tussen ons al die jaren had verward met liefde. Ik zag ineens heel helder hoe ik hem in een gouden kooi had gezet met een strik eromheen. Mijn financiële ondersteuning leek misschien genereus, maar daarmee nam ik hem zijn vrijheid juist af. Hij had mij nodig, de keuzemogelijkheden van De Beauvoir waren een farce, want in werkelijkheid kon hij geen kant op. Ik was als zijn moeder van wie hij zich moest ontdoen om eindelijk echte vrijheid te kunnen vinden, en net als alle moeders was ik niet boos maar verdrietig over zijn vertrek en maakte ik me iedere ochtend als ik wakker werd zorgen: waar is hij, redt hij het wel zonder mij? Tegelijk brak er een nieuwe tijd aan waarin ik als nieuwe single werd teruggeworpen naar de tijd dat ik 20 was. Maar kon ik mijn inschattingsvermogen nog wel vertrouwen, nu bleek dat ik mij de liefde zo lang had verbeeld? ‘En toen ontmoette ik op een jarentachtigfeestje een andere man. Iemand die ik nooit uit een catalogus zou hebben gekozen, maar met wie alles heel fijn is. Deze nieuwe man is noch gefixeerd op mij, noch uit het lood te slaan. We zoenden op de dansvloer, spraken opnieuw en opnieuw af. Uit gewoonte en omdat ik het losjes wilde houden, stelde ik voor ook anderen te blijven daten. Dat vond hij niks. Zo zei hij dat: ik vind het niks. Mijn ex zou daar oeverloos over hebben gedelibereerd, maar voor hem was dit antwoord afdoende. ‘En toen ik toch een keer met een ander zoende, zei hij: wat fijn dat je me dit vertelt, al vind ik het niet leuk. Daarmee was de kous af. Hij maakte geen ruzie, twijfelde niet openlijk aan de houdbaarheid van onze verhouding, begon geen lange gesprekken over hoe dit in de toekomst te voorkomen. Hij maakte van iets zwaars iets lichts. ‘Nu raak ik steeds meer gehecht aan hem en toch vind ik het spannend om dit een relatie te noemen. Is liefde zonder hevige passie wel echte liefde? Het is niet dat deze man gevoelens uit de weg gaat, het is meer dat hij het niet nodig vindt om wat wij hebben te definiëren. Het is goed zoals het is. Toen ik laatst naar een concert ging van mijn favoriete zangeres, zei hij: ‘Zal ik meegaan of wil je liever met een vriendin of alleen? Alles is goed’. En toen hij er stond, genoot hij vooral van hoe ik genoot. Zomaar, zonder aandacht op te eisen. ‘Het is voor het eerst dat ik zoveel zuurstof in een relatie vind, ik was gewend geobjectiveerd te worden met woorden als: jij bent zo lekker, zo mooi. Maar deze nieuwe man smacht niet naar me. Hij zegt: ik vind het fijn dat je er bent, wat eigenlijk beter voelt. Dat gejubel van mijn ex ging natuurlijk niet alleen over mij, maar ook over hemzelf, over een man die smacht. Het klinkt misschien flauw, maar toch: hij wilde graag die smachtende man zijn, dat was het beeld dat hij van zichzelf had gecreëerd, en ik hielp hem dat beeld in te kleuren. ‘Het heeft iets merkwaardigs, deze nieuwe liefde die zo kalm is. Ik vertrouwde het niet en begon me na een aantal maanden te misdragen door  te drinken en mijn afspraken niet na te komen, ik werd als het ware mijn ex en hij werd mij. Toen heb ik het uitgemaakt, tot ik niet veel later inzag dat ik niets liever wil dan een liefde zonder gedoe, ook al is het dan wennen. Ik maak kennis met een nieuwe vorm van passie: die van toewijding, van op tijd komen, van mij de ruimte gunnen als ik bijvoorbeeld haast heb en zonder irritatie zeggen: fiets jij maar vast door, ik kom er wel aan.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-was-als-zijn-moeder-van-wie-hij-zich-moest-ontdoen-om-eindelijk-echte-vrijheid-te-kunnen-vinden~bca999f2e/</guid>
      <pubDate>Thu, 26 Sep 2024 00:00:00 +0200</pubDate>
    </item>
    <item>
      <title><![CDATA[‘Hoe word je samen vader en moeder als je elkaar nog niet eens kent?’]]></title>
      <description><![CDATA[<p>Doris (36): ‘Wij denken dat Dave iets voor jou is, zei een vriendin eind 2020 tegen me. Dave was zo’n naam die al een tijdje rondzong. Hij en een vriend van hem kwamen op dezelfde feestjes als ik, alleen net op andere keren, zodat ik hem nog nooit had gezien. Dave en Hector, ik had er een vaag beeld bij. Nieuwsgierig gemaakt door de verhalen, besloot ik hem een berichtje te sturen. Hij reageerde meteen. Nieuwjaarsborrel? schreef hij. ‘Op 2 januari zocht ik hem op in zijn werkplaats, een oude loods. Het eerste wat ik dacht was: wat is hij klein, het tweede: hij is niet wetenschappelijk geschoold, en het derde: wat heeft-ie bijzondere ogen, in de vorm van twee groene druppels. De ogen wonnen. Nog dezelfde avond vertelde ik hem details over mijn onprettige jeugd die ik nooit eerder had verteld op een eerste date; op een of andere manier nodigden de vintage bank waarop we zaten, de ringen om zijn vingers die me vertelden dat hij zelf ook het een en ander had meegemaakt en de grote zware lichtbakken boven ons hoofd, me uit om mijn schouders op te halen over de indruk die ik mogelijk wilde maken. ‘Ik zette niet mijn stekels op toen hij vroeg of ik moeilijke perioden had doorgemaakt, maar ontspande juist. We dronken mescal en hadden een leuke avond. O, zei de vriendin die ons had gekoppeld toen ik de weken erop voorzichtig mijn enthousiasme deelde en vertelde dat hij mij dagelijks berichtjes stuurde en gedichtjes, dan ken je Dave nog niet. Hij is verweven met zijn werk, dat altijd op nummer één staat, dus opgelet. ‘Ik was 33 en hij was 40, hij wist inmiddels van het seksueel misbruik waarvan ik het slachtoffer was geworden en die ik met verdovende vrolijkheid succesvol de baas was geworden. Het was fijn iemand gevonden te hebben aan wie ik ook mijn lelijkheid kon tonen en met wie ik – misschien juist daardoor – onbedaarlijk plezier kon hebben. We dateten nog een keer en nog eens, een maand ging voorbij. Wat wij samen hadden, had nog geen naam, laat staan dat er enig plan werd gemaakt voor een gezamenlijke toekomst, toen ik op een dag voelde dat mijn borsten anders aanvoelden. ‘Ik ging voor de spiegel staan, het leek of ze iets gezwollen waren, een beetje zoals het was toen ik in de puberteit kwam en van die harde pijnlijke doppen onder mijn gespannen huid kreeg. Ik haalde mijn menstruatie-app erbij, het was 7 februari en mijn volgende menstruatie stond rond de 27ste gepland. Ik gebruikte al een tijdje geen voorbehoedsmiddel meer en dat was altijd goed gegaan. Op een of andere manier had ik het idee dat ik onvruchtbaar was. Ik had mijn leven lang nooit iets cadeau gekregen, hoe zou dan het grootste wonder, een kind dat groeide in mijn schoot, zomaar voor mij zijn weggelegd? ‘Maar de verandering van mijn borsten maakte me ineens toch een beetje nerveus. Een vriendin die vier maanden zwanger was, zei: ‘Trek je T-shirt eens uit’, om meteen bij de eerste aanblik lachend te roepen dat het echt raak was. Toen we samen tegen de schrik een broodje wilden halen bij de slager en ik misselijk werd van de geur van het vlees, wist ze het zeker. ‘Zie jij dat ook?’, vroeg ik Dave een paar dagen later. ‘Mijn bh past niet meer’. ‘Waar denk je aan?’, vroeg hij. ‘Misschien ben ik zwanger.’ We kenden elkaar op dat moment vijf weken. Ik kocht een paar zwangerschapstesten, die waren allemaal negatief. Tegen het eind van de maand probeerde ik het opnieuw. We spraken af dat ik het staafje op de wasmachine zou leggen in de badkamer en dan zouden we samen gaan kijken. ‘Het was overduidelijk. Alles was overduidelijk, niet alleen de twee streepjes maar ook dat we het zouden houden. Hij bekende dat hij in mij al tijdens de eerste ontmoeting de moeder van zijn kinderen zag, en ik was 33 en wilde het ook. Simpel dus, zou je zeggen. Maar hoe word je samen vader en moeder als je elkaar nog niet eens kent? ‘Meestal heb je als aanstaande ouders een ondergrond van herinneringen, van jaren vol ups en downs, een vette, voedzame laag waarin de relatie is geworteld, waardoor die tegen een stootje kan. Maar bij ons was het wortel schieten nog maar net begonnen. Ieder zuchtje was genoeg om mij, toch al niet de sterkste, noch behept met een groot zelfvertrouwen, omver te blazen. ‘Om een kind te krijgen moesten we samenwonen, er moest verbouwd, in hoog tempo werkten we gesprekken af over opvoeden en schermtijd en over wat als het afwijkingen heeft. We gingen zwanger en al, ik op mijn allerkwetsbaarst, tijdelijk bij zijn vader wonen. Het was een tegenvaller dat hij snurkte. En toen kwam er ook nog het conflict over de prullenbak. Die had ik meeverhuisd met de vuilnis er nog in. Het stonk en er zaten vliegen op en hij verweet me het gedrag van een varken. ‘Verdwenen was de humor, de relativering, de liefde, en hij raasde maar door over mijn vunzigheid. Na een uur was het weer over, maar niet bij mij, het smeulde, bevestigde mijn diepe overtuiging dat relaties gedoemd zijn in ruzies ten onder te gaan, zo verging het mijn ouders immers ook. Wat triggerde hem, wat veroorzaakte die idiote woede? Had ik me vergist? In een flits zag ik mezelf als alleenstaande moeder, misschien had mijn vriendin gelijk, waren andere dingen voor hem belangrijker dan ik. ‘Maar de bodem waar anderen jaren over doen, bouwden wij versneld op in de zwangerschap en de kraamtijd. Ik leerde dat je ruzies moet beperken tot de kern van een conflict, dat je door bijzaken te benoemen als ‘toen rolde jij met je ogen’ of ‘je zei dat zo sarcastisch’, alleen maar verder wegdrijft. Tegen alle sceptici – vriendinnen die het vrijwel zonder uitzondering bespottelijk vonden dat wij zo snel een kind kregen – kan ik na drie jaar zeggen: ja, het kan. Niemand weet wat het leven in petto heeft, beter om niet al te vastomlijnde plannen te maken. Wij hebben nooit samen op een festival gehangen, dat is jammer, maar als volwassen geliefden doen we het goed. Soms maken we ruzie. Maar de gedeelde verwondering is altijd sterker.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/hoe-word-je-samen-vader-en-moeder-als-je-elkaar-nog-niet-eens-kent~b2d9631e/</guid>
      <pubDate>Thu, 19 Sep 2024 00:00:00 +0200</pubDate>
    </item>
    <item>
      <title><![CDATA[‘Ik verloor de grote liefde nog voor die zich had voltrokken’]]></title>
      <description><![CDATA[<p>Sita (75): ‘Dit verhaal speelt zich lang geleden af, maar het is niet onopgemerkt gebleven, om Gerard Reve te citeren. Het begon in 1993, 44 was ik en hij 36. Ik gaf kunstzinnige vorming voor volwassenen, oftewel tekencursussen, en hij kwam bij mij op les. Hij was langer dan ik en met zijn donkere haar was hij iemand die opviel in mijn klas. Daar kwam bij dat hij talent had. Al snel boog ik me net iets dieper over zijn werk dan over dat van de andere zeven cursisten – ik herinner me niet meer precies de beelden die bij die herinnering horen, alleen het gevoel dat ik erbij had. Alsof na al die jaren de film zelf vervaagt en alleen de sfeer je bijblijft. ‘In de uren voorafgaand aan de cursusavond begon bij mij het verheugen, ook al wisselden we tijdens de les weinig woorden en bleef hij na afloop nooit lang hangen, want zijn vrouw verwachtte hem na de les onmiddellijk weer thuis. Zijn kinderen waren nog klein. Zelf was ik ongebonden, mijn dochter was de deur al uit en ik gunde mezelf dit plezier van een heimelijke crush. Ik deed er immers niemand kwaad mee, hij was mijn snoepje van de week, al schiet die term natuurlijk tekort en doen zulke platitudes mijn gevoel geen recht. ‘Soms keek hij me aan vanachter zijn ezel, ving ik zijn blik en lachten we even naar elkaar. De kerstvakantie was voorbij toen ik aan mezelf toegaf dat ik hem wel erg leuk vond, maar ik wilde niet in zijn huwelijk wroeten. Ga maar gauw, zei ik als ik zag dat hij wachtte tot iedereen weg was en draalde, want iedereen kende elkaar daar en ik wilde de dorpsroddels niet voeden. ‘Aan het einde van het cursusjaar gingen we met alle leerlingen een weekend naar een logeerhuis op de Veluwe. Die eerste avond dansten we en we hoefden elkaar niet aan te raken om de spanning te kunnen voelen. Maar we hebben ons niet één keer losgemaakt van de groep, ik vond dat dat niet kon. Ook al zei hij dat weekend: ‘Nou, Sita, het zal er toch een keer van moeten komen, kunnen we niet even buiten met zijn tweeën praten?’ Toen werd het zomervakantie. Ik verwachtte dat die zes weken voor wat bekoeling zouden zorgen, maar dat gebeurde niet. ‘In september meldde hij zich opnieuw aan voor mijn cursus. Ditmaal voor de helft van het aantal lessen, iets wat de leiding normaal nooit toestond, maar voor hem werd een uitzondering gemaakt. Hij bleek die zomer te zijn verhuisd naar de wijk waar ik woonde, maar naar de reden durfde ik niet te vragen. Ze hebben een huis gekocht bij mij om de hoek, laat ik het toeval noemen, dacht ik. ‘Ik worstelde met mijn gevoelens die zich noch lieten negeren noch uitspreken. Niemand heb ik iets verteld. Wat had het voor zin er met vriendinnen over te praten, wat konden ze me vertellen wat ik zelf nog niet wist? Daarbij wilde ik niet dat dit alles en niets wat er tussen ons was, bezoedeld zou worden door onbegrip van anderen. ‘Het werd winter, hij raakte overspannen en verscheen niet meer in de les. Pas in maart zag ik hem weer. Hij kwam bij mij aan de deur, onaangekondigd. Ik deed open en schrok. Zijn huid was vaal, de sprankeling in zijn ogen was verdwenen. Hij sprak moeizaam; ik vermoedde dat het met de medicijnen te maken had die hij tegen zijn depressie slikte. Kom erin, zei ik. Ik had hem van alles willen vragen, maar ik had bezoek, een zakelijk contact. Ik stelde de twee heren aan elkaar voor, even nam hij beleefd deel aan het gesprek, toen vertrok hij weer. ‘In de hal had ik hem het liefst omhelsd, maar ik wilde hem niet nog meer in verwarring brengen, en zei zacht: ‘Kom snel weer langs, dat moet je echt doen hoor.’ Even pakte ik hem bij zijn arm, bemoedigend. Ik maakte me zorgen, toch heb ik hem in de dagen erop niet gebeld. Pas tegen het einde van het cursusjaar, toen er werk moest worden geselecteerd voor de eindtentoonstelling, ben ik een avond naar hem toegegaan om tekeningen uit te zoeken. ‘Ik zat op de bank, hij op een stoel. Hij zag er beter uit dan de keer ervoor, en vertelde mij in diep vertrouwen van alles over zichzelf. Ook dat hij en zijn vrouw een open relatie hadden. Mijn hart bonsde. Dit was een duidelijke boodschap, hier had ik op gewacht. Ik hield van hem, hij hield van mij. Zo was het, geen twijfel meer mogelijk. Nu was alles duidelijk en helder. ‘Die avond hebben we nog lang gepraat. Maar verder gebeurde er niets. Ik stopte met hem aan te kijken en ging iets achterover zitten. Als ik toen op zijn uitnodiging was ingegaan, een affaire was begonnen, de derde in hun huwelijk, zou ik onderdeel zijn geworden van de gebeurtenissen in hun huis. Als hij zou zijn gescheiden, was het wat anders geweest, maar nu zou ik me afhankelijk maken van hun beider agenda en dat wilde ik niet. ‘Ik wilde niet in de wachtkamer zitten, niet op de reservebank, en al helemaal niet op de reservebank in de wachtkamer. Het was me al eens eerder overkomen, toen was ik met lege handen achtergebleven. Deze keer zou ik mezelf redden. Al die openingen die hij mij die avond bood: ik kon er niet op ingaan en zo verloor ik de grote liefde nog voor die zich had voltrokken. ‘Jaren later, rond 2003, kwam ik hem tegen toen ik in een naburige stad met mijn toenmalige vriend boodschappen deed. Ineens stonden we tegenover elkaar. Mijn hart reageerde onmiddellijk, maar ik bleef in mijn rol en de mannen gaven elkaar een hand. Het was geen gepassioneerde relatie die ik toen had. Kon hij dat aan ons zien? Mijn cursist zei tegen mijn vriend: je hebt een goede keuze gemaakt. Daarna liepen we alle drie door. Ik dacht: als hij zich nu omdraait en vraagt of ik meega, ga ik mee. Maar wij waren welgemanierde mensen, die doen zoiets niet. En zonder spijt weet ik nu, dertig jaar later: van alle relaties die ik heb gehad is deze niet-relatie, of beter, de herinnering eraan, me het dierbaarst.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/ik-verloor-de-grote-liefde-nog-voor-die-zich-had-voltrokken~b07928d3/</guid>
      <pubDate>Thu, 12 Sep 2024 00:00:00 +0200</pubDate>
    </item>
    <item>
      <title><![CDATA[‘Wie leert mij hoe je op meerdere plekken thuis kunt zijn, zonder te verlangen naar die ene plek waar je niet bent?’]]></title>
      <description><![CDATA[<p>‘Ik zit midden in een complex proces en ik heb geen idee waar dit zal eindigen. Het begon in september 2022. Ik was helemaal klaar met het werk dat ik deed toen ik ineens een mooi aanbod kreeg voor een unieke baan in Scandinavië. Mijn vriendin moedigde me aan de baan aan te nemen. Vier jaar zou ik wegblijven, terwijl iedereen thuis gewoon zou doorgaan met zijn leven. Dat was spannend, ik vroeg me af hoe je vrienden maakt in een deel van Europa dat nogal naar binnen is gericht. Ik twijfelde. Maar haar aanmoediging beschouwde ik als een gebaar van vertrouwen en liefde, een offer ook, want van tevoren kon ze niet weten of en in welke mate ze deel zou uitmaken van mijn leven daar. ‘Acht jaar waren we toen al samen, we hadden samengewoond, reizen gemaakt, we deelden dezelfde vrienden, kenden elkaars familie, hadden het gehad over de mogelijkheid van kinderen, al waren daar geen afspraken over gemaakt toen ik vertrok. Nee, ik doorkruiste geen gezamenlijke plannen, daar hoef ik me geen verwijten over te maken. De eerste zes weken ging ze met me mee. We voelden ons allebei verrassend thuis in dit land dat zo dicht bij de natuur staat en bespraken zelfs even de mogelijkheid dat zij hier ook zou gaan werken, dat dit ons gezamenlijke avontuur zou worden. Maar al vrij snel merkte ik dat ik er beter aan deed om hier in mijn eentje te gaan wonen. Het was of ik mezelf iets wilde bewijzen, al wist ik niet wat. ‘De angst om geen vrienden te maken bleek ongegrond. In een sauna ontmoette ik een man met een horloge, aan wie ik vroeg hoe laat het was. We raakten aan de praat en spraken af om samen te gaan sporten. En een maand later ontmoette ik een vrouw. Voor mijn vertrek hadden mijn vriendin en ik er weinig moeite mee gehad om onze relatie, soms meer, soms minder, ‘open te gooien’. Elkaar restricties opleggen paste niet bij ons. Het onderscheid tussen vriendschap en iets romantisch zagen wij als iets gradueels. Al jaren hebben we bijvoorbeeld een heel goede vriendin, met wie we beiden een hechte band hebben. Het gebeurt weleens dat we met zijn drieën op bed gaan liggen, dat mijn vriendin en ik een probleem uitpraten en zij er als derde, zonder oordeel maar vol vragen naast ligt. ‘Dus toen ik bewust op zoek ging naar iemand die ik kon leren kennen in dit nog altijd vreemde land deed ik niets verkeerds of stiekems. Maar toen ontmoette ik haar, en ze bleek de belichaming van Scandinavië: een lange blonde vlecht, blauwe ogen en vele lagen kleding tegen de kou. Ik ontving haar in mijn oude gehuurde arbeiderswoning, met als enige mooie element een designbank waarvan de kussens aan vervanging toe waren. Verder was het kaal, op een tafel en een stapel boeken na. ‘Ze ging tegenover me zitten. Gedurende de hele ontmoeting werd er bijna niet gesproken. De stilte van het land, die me zo aansprak, zat ook in haar. En ik bedoel niet dat ze een spelletje speelde; ze zweeg niet uit stuursheid of om een mysterieus te willen zijn. Die avond leerde ik dat non-verbale communicatie bij een eerste kennismaking sterker is dan praten. Ik was niet langer zenuwachtig, maar juist heel erg mezelf. ‘Twee mensen die elkaar aankijken, niet aanraken, en slechts af en toe wat woorden wisselen: dit had ik nooit eerder meegemaakt. Het was of mijn hele lichaam haar ontmoette, of mijn hele wezen de kans kreeg haar te leren kennen. Wanneer je iemand voor het eerst ontmoet, wordt het zicht op wie iemand echt is vaak ontnomen door het uitwisselen van verledens, van grappen, peilende opmerkingen. Maar als het praten stopt neemt het kijken en waarnemen het over; de communicatie verdubbelt als het ware. ‘Door de ruimte tussen de woorden te bewaren, leek het of tijd en oordelen verdwenen; ik hoefde haar niet te toetsen om haar beter te leren kennen, want waaraan had ik haar kunnen toetsen? Ik had muziek aangezet, er brandden kaarsen, en ja, soms verbraken we de stilte met zinnen die meestal niet meer dan vier woorden telden. ‘Naarmate we elkaar in de weken erna vaker gingen zien, bleek dat we ook in intellectueel opzicht veel gemeen hadden, maar het fundament is toch altijd die woordeloze verbinding gebleven. Door haar ben ik me thuis gaan voelen in een vreemd land. Ze heeft me op vele manieren laten landen, geeft inmiddels veel om me. Maar nu vraag ik me af: hoe ziet haar rol in mijn verdere leven eruit? ‘Toen ik mijn vriendin over haar vertelde, was ze niet gealarmeerd. Er zit tussen ons een onzichtbaar elastiek: soms buigen we naar elkaar toe, dan weer springt het elastiek los en springen wij mee, elk een andere kant op. En altijd komen we weer bij elkaar terug. En toch, nu mijn band met de Scandinavische steeds intiemer wordt, worstel ik eerder meer dan minder met de lange afstand. ‘Ik zocht naar iemand die me grond onder de voeten zou geven, maar wie leert mij hoe je op meerdere plekken tegelijk thuis kunt zijn, zonder te verlangen naar die ene plek waar je niet bent? Ik word heen en weer bewogen tussen het leven dat ik kan hebben en dat wat ik niet kan hebben, en zoek helderheid. Maar hoe zacht de landing ook leek, ik voel me terug stuiteren, de onzekerheid in. ‘Je zou terecht kunnen zeggen dat ik deze ingewikkelde situatie over mezelf heb afgeroepen, of dat ik zelfzuchtig ben. Had ik er beter aan gedaan geen contact met andere vrouwen te zoeken? Maar wat is liefde waard als je je beslissingen laat afhangen van de angst elkaar kwijt te raken? Ik raak steeds meer betrokken bij het leven van de andere vrouw, maar een relatie mag ik dit niet noemen. ‘Moet ik kiezen? Geen van de twee vrouwen vraagt dat van mij. En toch zegt een stem dat dit precies is wat ik moet doen. Een stem sterker dan ikzelf, sterker dan zij, iets wat beter dan wij alle drie denkt te weten wat liefde is en hoe dat hoort te zijn, dwingt mij een onmogelijke keuze te maken en verandert, nu al, nog voor de keuze is gemaakt, grote rijkdom in intense verwarring.</p>]]></description>
      <guid>https://www.volkskrant.nl/volkskrant-magazine/wie-leert-mij-hoe-je-op-meerdere-plekken-thuis-kunt-zijn-zonder-te-verlangen-naar-die-ene-plek-waar-je-niet-bent~b9c2c2fba/</guid>
      <pubDate>Thu, 5 Sep 2024 00:00:00 +0200</pubDate>
    </item>
    <item>
      <title><![CDATA[‘Het kwam me plotseling voor alsof deze affaire me vanzelfsprekend toekwam. Alsof avontuur een recht is’]]></title>
      <description><![CDATA[<p>Rosa (40): ‘In de zomer van 2022 zat ik op een bankje aan de rivier onder een wilgenboom te wachten op een man die ik kende via werk. Ik was aan het lunchen met mijn moeder en mijn vriend, toen ik ineens een appje kreeg en mij onmiddellijk met een smoes uit de voeten maakte en me naar deze plek haastte. ‘Het was een van de eerste keren dat hij en ik privé afspraken, de dag ervoor waren we in een intens gesprek over werk verwikkeld geraakt. Ik had mijn hand op zijn hand gelegd, wat een logisch gebaar leek, want hoe intiem kan het zijn als een ander net zo begeesterd over je vak is als jijzelf. Toen hij plotseling weg moest, zei hij betekenisvol: ‘We zijn nog niet klaar, ik app je snel’ en allebei wisten we dat de volgende ontmoeting van heel andere aard zou zijn. ‘Hij had al eerder toespelingen gemaakt op verliefdheid, maar ik had zijn woorden niet op eenzelfde manier beantwoord. Ze voelden heerlijk, maar verkeerd. Ik was al achttien jaar trouw aan mijn vriend. Zelf had deze collega een jong gezin met een baby van acht maanden. ‘En toch twijfelde ik geen seconde toen hij mij appte of ik naar het bankje aan het water wilde komen en verzon, met een routine die me verraste, een leugen voor mijn vriend en moeder. ‘Het was mooi weer. Ik luisterde naar het ruisen van de wilg, verwachtte dat hij van links zou komen, maar ineens zag ik hem aanfietsen van de andere kant. Nog voor hij was afgestapt keek hij me stralend aan. Ik stond niet op, zoals normaal wanneer je een bekende ontmoet. Je staat op, loopt naar iemand toe en begroet hem. ‘Ik bleef zitten, bang dat onze gezichten te snel dichtbij elkaar zouden komen. Maar toen hij naast me plaats nam, pakte hij zonder mijn reactie af te wachten mijn hoofd vast en drukte zijn mond op die van mij. De zon scheen, het water schitterde, de schaduw van de wilgenboom was weldadig. ‘Alles ging ineens zo snel. Nerveus merkte ik op dat hij breder en langer was dan mijn man. Waar ik bij mijn vriend precies wist waar ik mijn handen moest laten, en hoe zijn lippen voelden, was bij hem alles zo nieuw dat ik niet eens kon uitmaken of ik het zoenen lekker vond of niet. Het was vooral heel anders. Ik maande hem rustiger aan te doen, kon hij me niet eerst op mijn wang of in mijn nek kussen? ‘Het duizelde me, mijn hoofd was een warrige kluwen en niet langer in staat verbanden te leggen die hout sneden. Ik was hiernaartoe gekomen, ik wist wat er zou gaan gebeuren, maar nu huiverde ik en deinsde terug. Niet omdat ik dit niet wilde, en ook niet omdat ik me schaamde. ‘Verliefdheid en begeerte maken egoïstisch, ik hoefde mezelf niet te overtuigen dat het het niet meer dan vanzelfsprekend is als je na achttien jaar monogamie eens wilt uitproberen hoe het is met een ander. Ik deed het gewoon. Zoals je in koud water springt en er eerst een rilling door je heen gaat, en je je vervolgens verfrist voelt. ‘Ik had het zoenen nog willen uitstellen, maar toen ik eenmaal ‘door’ was, was zijn aanraking aangenaam omhullend. Het kwam me plotseling voor of deze man mij vanzelfsprekend toekwam. Alsof avontuur een recht is. ‘Ik had mijn moeder en mijn vriend bedrogen, op weg naar deze plek aan het water was het nog geweest of een zachte kracht mij terug duwde naar de lunchplek waar zij waarschijnlijk nog steeds zaten, zich misschien wel zorgen maakten over mijn hoofdpijn, maar de kracht van het nieuwe, het onbekende, het vrije was sterker. ‘Nieuwsgierigheid laat zich niet onderdrukken. En natuurlijk moest dit een keer gebeuren. En wilde ik ook niet heel graag dat tintelende gesprek voortzetten, nog meer ervaren hoe erotiserend praten is wanneer je door exact dezelfde details geraakt wordt? ‘Het zoenen voelde vreemd omdat het anders was dan het zoenen dat ik kende, en omdat het zo rap gebeurde. Dat hele gretige dat hij had benadrukte op een of andere manier het stoute en stiekeme van deze afspraak, waardoor het iets onbedoeld groezeligs kreeg. Met het aanraken verschoof het zwaartepunt van het intellectuele en sensitieve naar het seksuele. Praten is van de geest, zoenen corrumpeert. ‘Ik zei nog: ik heb hier moeite mee. Dan moet je het niet doen, zei hij eenvoudig en vrolijk. Maar waar ik eerst nog kon denken: ik hoef niet zo nodig, en er toen ik zijn lippen voelde nog steeds terughoudend was, wilde ik al heel snel dat het niet meer stopte. Daarvoor was het veel te fijn. ‘De behoefte dichtbij te zijn werd almaar sterker, voor velen waarschijnlijk geen verrassing, maar ik liet me erdoor overrompelen. En er was nog iets wat alle twijfel deed vervliegen, namelijk dat ik onmiddellijk wist – en ja, het was een weten, niet voelen, of denken, zelfs geen goedpraten – ik wist dat dit moment op geen enkele manier iets te maken had met de man met wie ik al achttien jaar een monogame relatie had. ‘Er wordt gezegd dat het hebben van een affaire wijst op een tekortkoming binnen je relatie, maar zo ervaar ik dat niet. Ik zoende met de een en was verbonden met de ander, twee emoties die los van elkaar stonden. Alsof ik een theorie toetste en ongeldig had verklaard en zonder ballast verder op onderzoek kon uitgaan. ‘Al die jaren had ik nooit ook maar naar een ander gekeken, en nu kuste ik, onwennig weliswaar, maar compleet zonder schuldgevoel met precies zo’n ander. Mijn enige, vage zorg was dat we mogelijk door voorbijgangers zouden worden gezien. ‘Die middag onder de wilg zei ik nog: ‘Rustig aan, kunnen we niet gewoon samen zijn.’  Maar in de maanden en jaren die volgden, waarin we elkaar wekelijks begonnen te zien, heb ik de wens om te vrijen nooit meer in twijfel getrokken en er altijd aan toegegeven. Ik kon er gewoon niet omheen. ‘Als vanzelf kregen we een geheime relatie, een affaire. En ik vind het nog steeds wonderlijk, hoe ‘vreemdgaan’ zo kloppend en juist kan voelen, juister dan heel veel andere dingen in mijn leven.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/het-kwam-me-plotseling-voor-alsof-deze-affaire-me-vanzelfsprekend-toekwam-alsof-avontuur-een-recht-is~b7dc0e99/</guid>
      <pubDate>Thu, 29 Aug 2024 00:00:00 +0200</pubDate>
    </item>
    <item>
      <title><![CDATA[‘Al die toewijding en wellevendheid, hoe kan ik die zo verkeerd hebben geïnterpreteerd?’]]></title>
      <description><![CDATA[<p>‘Ik was al een tijdje vrijgezel toen een collega mij het nummer gaf van een squashvriend. Ik kreeg ook een foto van een lange, dunne man met blond haar en blauwe ogen, en ook al had de liefde mij tot dan toe nooit gebracht waar ik als jong meisje op had gehoopt en ik niks verwachtte van deze date, spraken we toch af. ‘Hij kwam me ophalen, we gingen schaatsen, en toen ik uithijgde op een bankje stond hij al voor mijn neus met chocolademelk. Aan het einde van de middag bracht hij me naar huis en in de auto belandden we in een ongemakkelijke afscheidsknuffel, waarbij we allebei niet leken te kunnen kiezen tussen een paar kussen naast de mond of iets intiemers. Met rode wangen van schaamte stapte ik uit, we wisselden een laatste groet uit – ‘Nou, doei doei, was gezellig’ – en met een vertraging die me verraste werd ik alsnog overspoeld door opwinding en warmte en kreeg ik spijt dat ik hem niet had gezoend. ‘Hij was enthousiast en wilde snel weer afspreken. Ik wilde dat ook. Maar, hoe zeg ik dat, hij was zo fris, zo schoon. Sommige mensen, en hij leek daar een van, zijn zo zuiver en oprecht, zo wezenlijk vrolijk, daar kan ik als eeuwige zenuwpees niet bij. Ik voel me nu eens zo en dan weer anders, mijn hoofd is een rommeltje en dat maakt me hyperzelfbewust en nerveus. De eerste keer dat hij kwam eten en ik hem in mijn kleine huis zag staan, dacht ik: dat je zo blijmoedig kunt rondhupsen. ‘Zijn onbekommerdheid en zorgzaamheid streken mijn zorgen glad. Ze accentueerden mijn onzekerheden niet, maar neutraliseerden ze. Blijf jij nog maar even hier, hoorde ik mezelf denken. En dat had ik nooit eerder zo scherp gedacht. Eerder had ik relaties geïdealiseerd, volgens het sjabloon dat ik mezelf had opgelegd. Maar waar ik voorheen een man kon afwijzen op zijn schoenen liet ik, geleid door de gewoonheid en warmte van deze man, mijn aarzeling varen. ‘Hij was weduwnaar. De vrouw met wie hij tien jaar was geweest, was vier jaar geleden overleden. In zijn huis stonden nog veel spullen van haar en als hij haar muzikaliteit loofde, keek hij zo liefdevol dat ik dacht dat ik misschien ook maar een muziekinstrument moest leren bespelen, maar zo werkt het natuurlijk niet. Hij maakte ontbijtjes voor me, zette op een avond het balkontafeltje in de huiskamer, dekte dat met een wit tafelkleed en zo deden we alsof we thuis uit eten waren. ‘Ik herinner me dat ik eens naar hem toe fietste en met een zucht dacht: wat ben ik toch ontzettend graag bij hem. Meer niet. Met mijn ex had ik ingewikkelde gesprekken over het leven, nu ontspande ik. De checklist waaraan ik tot vermoeiens toe potentiële mannen toetste, loste op zonder een enkel residu. Het was alsof ik mij voor eerst echt kon toevertrouwen aan een ander. Wat kon ik toch veel voor iemand voelen, dacht ik verrukt. ‘Hij was mijn moeder, denk ik nu achteraf weleens. Hij was de gewone, vrolijke, lieve moeder die zich belangeloos over me ontfermde, de moeder waar ik mijn leven naar heb verlangd. Was dat het? Zat daarin de mislukking  besloten? Of bedenk ik dit omdat ik alles zo graag wil begrijpen? Ik heb een paar keer tegen hem gezegd dat ik het gevoel had dat ik met mijn moeder in reservetijd was terechtgekomen toen ze haar alcoholisme de baas werd. ‘Iedereen leeft in reservetijd’, was dan zijn ondoorgrondelijke reactie en daarna werd alles even wat grijzer, alsof we niet meer pasten, en zakte ik even weg. ‘Toen kwam de dag dat hij het uitmaakte. Zonder er doekjes om te winden, op de voor hem bekende no-nonsensmanier, zei hij: ‘Ik ben mijn navigatie kwijt, ik stop ermee.’ Kort ervoor waren we bij mijn broer geweest die vader zou worden, en of hij misschien toen inzag dat wij ook die kant uitgingen als we samen zouden blijven en dat hij daarvan schrok, ik weet het niet. Hij maakte het gewoon uit, omdat het kon. ‘En zes weken later deed hij dat nog een keer. Na die eerste breuk had ik geschreven dat hij mijn leven had verrijkt, dat het leek of het leven en de liefde me geen moeite meer kostten, en dat ik hem miste. Toen  we weer samenkwamen hadden we voor het eerst een serieus gesprek over zijn overleden vrouw. Hij zei dat hij de druk voelde haar levend te houden, en het was voor hem alsof hij met een nieuwe relatie verraad pleegde. Ik zag zijn openhartigheid als een stap vooruit in onze relatie, maar ik merkte ook dat praten met mij hem niks bracht. Het verdriet zat dieper dan ik kon graven: ik raakte hem kwijt en er was geen lichtheid die dat kon camoufleren. Ik stelde nog voor samen een weekend weg te gaan, elkaars vrienden te ontmoeten, maar hij vond het  voorlopig genoeg als we elkaar een paar keer in de week zagen. ‘Op een dag vroeg ik: hoeveel procent van je hart is eigenlijk bij mij? ‘Zestig’, antwoordde hij meteen. Een week later brak hij voor de tweede keer met me, nu definitief. Ik kon niet eens huilen en trilde alleen maar. Collega’s hadden dit zien aankomen en zelfs al een nieuwe date voor me geregeld, een neef van een van hen. ‘Misschien moet je dat maar doen’, zei hij. ‘Maar ik wil gewoon met jou zijn’, antwoordde ik kinderlijk eenvoudig. ‘En nu, een half jaar later, vraag ik me nog steeds af: al die toewijding en wellevendheid, die eenvoud, die vriendelijkheid, hoe kan ik die zo verkeerd hebben geïnterpreteerd? Ik snap gewoon niet hoe er zoveel ruis verborgen kan gaan achter rust.  ‘Mag ik een knuffel?’, vroeg ik die avond voor hij wegging. Maar hij zei: ‘Ik weet niet of ik de juiste persoon ben om je te troosten.’ Ik vroeg alleen maar om een knuffel. ‘Wat de toekomst betreft: ik kom er heus wel weer bovenop. Al is het fenomeen liefde er voor mij niet bepaald begrijpelijker op geworden. Hopelijk trekken de nevelen over een tijdje op en zal blijken dat ook deze ervaring me iets heeft gebracht. Ik doe mijn best positief te blijven. Het lijkt me vreselijk om zo’n eeuwige zoeker te worden.’ Lees hier alle artikelen over dit thema</p>]]></description>
      <guid>https://www.volkskrant.nl/volkskrant-magazine/al-die-toewijding-en-wellevendheid-hoe-kan-ik-die-zo-verkeerd-hebben-geinterpreteerd~bce4992b/</guid>
      <pubDate>Thu, 22 Aug 2024 00:00:00 +0200</pubDate>
    </item>
    <item>
      <title><![CDATA[‘Acht dagen voelden als drie weken, en toch leek het bij thuiskomst veiliger haar af te doen als vakantieliefdetje’]]></title>
      <description><![CDATA[<p>‘We zagen elkaar voor het eerst op Schiphol. In een dagboek dat ik die reis naar Rusland bijhield schreef ik: ‘Eimert ontmoet, aparte naam, nooit eerder van gehoord.’ Zomaar een aantekening in een schriftje. Met zijn hoogwaterbroek en casual T-shirt maakte hij absoluut geen indruk, ik had sowieso voor niets anders aandacht dan voor de aanstaande reis door dat land dat in 2004 met zoveel mysteriën omgeven was. ‘Die ochtend was ik om 5 uur al door de vader van mijn vriendin opgehaald, we waren 29 en 28, maar vonden het behoorlijk spannend. Niet voor niets hadden we een groepsreis geboekt, lekker veilig. Maar toen we aankwamen bleek dat reisorganisatie Shoestring alleen het hotel en de shuttlebus had geregeld, verder moesten we het zelf maar uitzoeken. ‘Ik zie de Russische Irina nog staan met ons verwarde groepje van zo’n vijftien Nederlanders om zich heen. Haar mededelingen klonken zakelijk: het ontbijt was tussen 7 en 11, we logeerden op de negende verdieping in een buitenwijk, de metro reed niet vanaf 1 uur ’s nachts. Veel plezier. Maar op een of andere manier begrepen we meteen dat we zonder begeleiding onze trip meer inhoud konden geven, ik stelde voor met z’n allen naar bezienswaardigheden te gaan en ’s avonds samen te eten. Ik had reisgidsen bij me, die boden uitkomst. ‘Eimert wist als planoloog alles van het Russische metrosysteem en samen met een andere man ontcijferde hij in een paar dagen het cyrillische schrift, dat vond ik wel cool. Hij was slim, had duidelijk niemand nodig om zich op z’n gemak te voelen, koos ervoor in zijn eentje naar de Hermitage te gaan, ‘want een museum doe je alleen’, en nam ons mee naar de begraafplaats waar Chroesjtsjov, Sjostakovitsj en de vrouw van Gorbatsjov lagen. Bij het eerste ontbijt bleek hij niet van de Europese tafel te hebben opgeschept, zoals wij allemaal, maar van de Russische, en zat hij om 10 uur in de ochtend grote schnitzels naar binnen te werken. Toen vertelde hij over zijn kat Pluizerd, die oud en ziek was. Hij maakte zich zorgen. ‘Dat eigengereide vond ik leuk, en ik vond het ook leuk dat hij na een lange warme wandeling op een terras zijn schoenen uittrok en dan met zijn voeten – nog steeds in sokken gestoken – mijn voeten raakte. Eerst per ongeluk, maar al snel werd dat voetjevrijen een gewoonte, we kwamen altijd als vanzelf tegenover elkaar te zitten, dan deed hij die schoenen uit en ik ook. Nu ik eraan terugdenk, vind ik het vreemd dat ik daar nauwelijks bij stilstond. Ik benoemde niet wat ik meemaakte, ik benoemde niet dat samen lol hebben , grappen maken en elkaar terloops aanraken iets te betekenen kon hebben. ‘De reis duurde maar zeven dagen, veel te kort voor Moskou en St.-Petersburg, en in die dagen had alles eenzelfde gewicht. We dansten in een obscuur barretje, wij samen, hij net iets te uitbundig, we dronken Russisch bier en wodka, hij kwam langs op mijn kamer, ging ostentatief en jongensachtig op mijn bed liggen en toen mijn vriendin haar tanden poetste, gaf hij me snel een kus. Ik weet nog dat ze later zei: ‘Erica, hij zit onder je neus, hallo, als je er iets mee wilt doen, schiet dan op.’ ‘Wat weerhield me? Misschien zag ik het echt niet. Broeierig was ons contact niet, eerder vrolijk en licht. Ook had hij eens schamper laten weten dat hij mijn klarinet niet erg sexy vond. Andersom vond ik de scheiding in het midden van zijn haar ook niet top. En toch zochten we altijd elkaars gezelschap op, bogen ons samen over mijn reisgidsjes, zo diep dat onze hoofden elkaar raakten. Ik was opgevoed met het idee dat stellen zich vormen voor altijd, en wij zouden elkaar straks nooit meer zien. Ik denk dat dat het was. ‘Op Schiphol ontmoetten we elkaar voor het eerst en daar namen we ook weer afscheid. En waar ik zo langzamerhand wel toe was aan een stevige omhelzing en begon te beseffen dat ik tot over mijn oren verliefd aan het worden was, klonken Eimerts woorden even zakelijk als die van Irina: ‘Dahag, tot ziens! We mailen nog.’ Teleurgesteld ging ik naar mijn kamer op Uilenstede. Te laat had ik me gerealiseerd dat niet Moskou of St.-Petersburg het belangrijkste was wat ik in die acht dagen had gezien, maar hij. ‘Toen ik een dag later in mijn eentje met een flesje bier op een kleedje in het Amsterdamse Bos zat, stuurde ik hem mijn eerste sms. Niet lang daarna gaf ik toe: je bent de liefde van mijn leven. Ik ook die van hem, werd al snel duidelijk. En nog steeds vinden we elkaar op alle cruciale momenten in het leven. Ook al stelde onze eerste zoen niks voor en is romantiek nog steeds niet echt aan hem besteed. Toen we net samen waren kocht ik kaartjes voor Youp van ’t Hek. ‘Maar dat is pas over vijf maanden’, zei hij bot, ‘zijn we dan nog wel samen?’ Ik denk het wel, antwoordde ik, en ik kreeg gelijk, zijn opmerking is alweer twintig jaar geleden en ik heb nooit spijt gehad.’ ‘In 2004 stond ik aan het begin van een nieuw leven. Na mijn studie planologie was ik drie maanden naar de VS gegaan en daarna nog naar Australië, weer thuis vond ik een kamer in Amsterdam. Met meisjes was ik altijd een beetje onhandig geweest, maar ook daar leek ineens verandering in te komen. De wereld was van mij, zo voelde het. Op het moment dat de reis naar Rusland begon scharrelde ik met een collega. De keuze voor een georganiseerde reis was niet uit behoefte aan een liefdestrip. Het praktische pakket dat Shoestring bood trok me aan: ticket, hotel en trein, meer niet. Maar eenmaal aangekomen bleek dat de anderen wel op een geheel verzorgde reis hadden gerekend: de groep stond er wat verslagen bij. ‘Gelukkig was daar Erica, die haar reisgidsen tevoorschijn haalde. Op Schiphol had ik haar al een beetje bestudeerd, vanachter mijn krant. Ze zag er levendig en leuk uit, maar toen ik hoorde dat ze klarinet speelde en directeur van een basisschool wilde worden, vond ik haar ook een beetje een tutje. Ze was wel heel lief en informeerde regelmatig naar mijn kat Pluizerd, die oud en ziek en thuis was. We vulden elkaar aan: zij bedacht de uitstapjes voor de hele groep, ik de route ernaartoe. ‘Moskou bleek een joekel van een stad, grote gebouwen, grote pleinen. Poetin was net weer herkozen, het communisme was nog niet eens zo lang voorbij. Voor mij was het afvinken: de Novodevitsji-begraafplaats, de musea. Maar steeds speelde ongewild en ongemerkt dat andere erdoorheen: mijn gevoeligheid voor Erica. Als ik nu foto’s terugzie, zitten we in cafés en restaurants altijd tegenover elkaar alsof we dat zo hadden afgesproken, en al snel nam ze mijn gewoonte over om dan mijn schoenen uit te doen en raakten we elkaar onder tafel aan, zonder dat de anderen het doorhadden. ‘Op een avond zaten we in een duistere kroeg in een kelder zonder ramen, een beetje gewelfachtig. Je had Baltika-bier 1, 2, 3, 4, et cetera. Wij dronken geloof ik nummer 14. Er was een groen matje uitgelegd, bij wijze van dansvloer, maar niemand danste, behalve zij en ik. Het is wonderlijk hoe snel een verstandhouding tussen twee mensen die elkaar niet kennen kan groeien als blijkt dat je op eenzelfde golflengte zit. We dansten samen en ook al werd het geen moment erotisch of broeierig, het voelde heel spannend. Of eigenlijk: zonder spanning, alsof we voor elkaar geen moeite hoefden te doen. ‘Ik had al eerder gemerkt dat ik die hele week in topvorm was wat betreft mijn grappen: zij lachte telkens weer en er was geen moment, zoals met andere meisjes wel gebeurde, dat ze ineens stilviel omdat mijn woorden hun doel misten. Ik voelde me al goed toen ik op reis ging, maar nu werd ik een nog leukere versie van mezelf. Het was Erica die dat veroorzaakte. Ik was helemaal niet op zoek naar een vriendin, ik had nog maar net het scharrelen onder de knie, verheugde me op mijn Amsterdamse leven, maar met Erica kon ik praten, met haar voelde ik me nog beter. ‘Een beetje stoer, zoals onervaren lovers doen, sloeg ik soms een arm om haar heen en hoopte half dat ze dat zou opvatten als een grap. Na drie dagen hebben we gezoend op de gang van het hotel, een betonnen kolos, wat voelde als ‘eindelijk’. Ik beheers het jargon niet zo dat hoort bij dit soort jubelmomenten, maar moet toegeven dat dat toch wel romantisch was. Ik dacht: o jee, het gebeurt nu toch. Daar is-ie dan, de zoen, dat is fijn, ik kan dit, ik zit nu actief achter het stuur. ‘Maar een zoetgevooisde player ben ik nooit geweest en Erica draagt me nog steeds na dat toen ze later als verrassing kaartjes had gekocht voor Youp van ’t Hek, ik me bedenkelijk afvroeg of we op die datum, vijf maanden later, nog wel samen zouden zijn. Maar ook al deed ik me misschien wat onhandig voor, ik dacht toen in Rusland wel: maar wacht, is dit haar dan? Er kwam steeds een stapje bij. Dat voetjevrijen, het elkaar plagen, aan elkaar trekken, haar nagel als liefdesbeet in mijn huid, toen ze een boekje uit mijn handen trok dat ik had afgepakt, haar zorgzaamheid toen ik buikloop kreeg na het eten van Russische worst; samen gingen we zonder enige bedoeling vooraf een richting op die ik niet meer kon en ook niet wilde stoppen. ‘Acht dagen voelden als drie weken, en toch leek het bij thuiskomst veiliger en bekender haar af te doen als vakantieliefdetje. Dus zei ik, toen we afscheid namen op Schiphol, mijn voeten weer op Nederlandse bodem en mijn hoofd opeens weer bij die ene onafgemaakte scharrel: het was leuk, we mailen nog. Dat was een beetje bot. Gelukkig belden we twee dagen later alsnog en spraken af op het strand. Vanaf dat moment ging het snel. Mijn hart was er inmiddels helemaal klaar voor. Zonder te zoeken had ik haar gevonden. In 2008 zijn we getrouwd en nog steeds ben ik niet het meest romantische type, maar ik zal je eens wat zeggen: je kunt heel goed heel gelukkig zijn zonder.’</p>]]></description>
      <guid>https://www.volkskrant.nl/volkskrant-magazine/acht-dagen-voelden-als-drie-weken-en-toch-leek-het-bij-thuiskomst-veiliger-haar-af-te-doen-als-vakantieliefdetje~b3bfb4f2/</guid>
      <pubDate>Thu, 15 Aug 2024 00:00:00 +0200</pubDate>
    </item>
  </channel>
</rss>
