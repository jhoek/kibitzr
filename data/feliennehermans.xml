<?xml version="1.0" encoding="utf-8"?>
<rss version="2.0">
  <channel>
    <title><![CDATA[Felienne Hermans]]></title>
    <link>https://www.volkskrant.nl/auteur/felienne-hermans</link>
    <description><![CDATA[Felienne Hermans]]></description>
    <item>
      <title><![CDATA[Kennelijk biedt de ‘ouderwetse’ school al afdoende voorbereiding op de wereld van AI]]></title>
      <description><![CDATA[<p>Soms word ik in mijn weigering om AI in te zetten nog wel eens radicaal genoemd (ook in deze krant). Je zou mijn houding kritisch kunnen noemen, maar voorzichtig afwachtend is ook een manier om het te kenschetsen. Zouden we niet eerst onderzoek moeten doen naar het effect van AI op ons denken en leven? Telefoons hebben we en masse omarmd, want wat waren ze handig, en nu moeten we als mensheid dealen met de gevolgen daarvan. Mensen unlocken, zo blijkt uit onderzoek hun telefoon tussen de vijftig en hondrd keer op een dag. Dat creëert volgens experts ook ‘a compulsive habit loop where we check without thinking and experience withdrawal when we don’t check or don’t have access to our phone’. Wat nu? Smartphonevrije scholen, smartphonevrij opgroeien, columns en boeken moeten erover geschreven worden om het tij te keren. Sommige mensen kopen zelfs apparaten om ze van hun apparaatverslaving af te helpen! Wacht nog een paar jaar, dan is mijn voorspelling dat dat o zo vaak gewraakte filmpje waarin mensen zich afvragen waarom ze in godsnaam altijd bereikbaar zouden willen zijn, geen ouderwets gedoe meer is maar door voortschrijdend inzicht weer gemeengoed. Zouden we dan niet eerst, voor we als onderwijs deze technologie uitrollen, eerst uitzoeken of AI bijvoorbeeld ook zulke verslavende effecten heeft, of het onze denkspier niet lui maakt, en wat het doet met de relatie tussen leerlingen onderling en met de docent. Als dat radicaal is, waar is de universiteit dan voor? Want in de huidige discours het dus radicaal dat een wetenschapper, werkend in een wetenschappelijke instelling, vindt dat we eerst wat wetenschap doen voor we iets invoeren. Is dat niet de plicht waaraan ik me bij het ontvangen van mijn titel beloofd heb te houden? Universiteiten, ook de mijne, zijn echter al om, en zeggen dat ‘Generatieve AI een krachtig hulpmiddel (is) voor elke docent’.  Citation needed, roep ik naar mijn scherm! En zelfs als AI krachtig is, dan is nog de vraag hoe we dat moeten aanleren. Op de VU doceer ik een vak genaamd ‘vakdidactiek van de informatica’, waarin ik mijn studenten, toekomstige docenten op de middelbare school, vertel hoe ze digitale vaardigheden moeten aanleren. Bij ieder onderwerp presenteer ik de wetenschappelijke stand van zaken: het gebruik van diagrammen, het effect van verschillende programmeertalen. Maar bij de vraag ‘hoe moeten we leerlingen leren met AI omgaan’, moet ik het antwoord schuldig blijven. Ik kan geen papers presenteren, die zijn er nog helemaal niet. Ik kan wel putten uit ander werk, bijvoorbeeld uit 2019 over online zoeken. Wat bleek daaruit? Technieken die tot dan toe aangeleerd werden – zoals kritisch lezen en oordelen op basis van de bron – bleken niet bij te dragen aan het beoordelen van informatiekwaliteit door studenten. Ervaren factcheckers die als controlegroep dienden, gebruikten totaal andere strategieën; die controleerden bijvoorbeeld razendsnel in verschillende tabjes allerhande informatie die ze tegenkwamen, iets dat voor een beginner al snel veel te onoverzichtelijk wordt. De ronkende verhalen over de supersnelle adoptie van AI bevestigen in zekere zin dat aanleren niet nodig is, want de professionals van nu hebben op school of universiteit niet met AI leren werken, en ze kunnen het toch. Wat ze op die ‘ouderwetse, achterblijvende’ school hebben geleerd, is dus blijkbaar afdoende voorbereiding op deze nieuwe wereld van AI. Waarom zouden we dus niet rustig en diepgravend onderzoek doen naar wat AI doet, en hoe we het aanleren? Het beste dat we nu weten is dat wat we al doen, een prima voorbereiding is. Iets anders beweren is geen wetenschap, maar marketing</p>]]></description>
      <guid>https://www.volkskrant.nl/columns-opinie/kennelijk-biedt-de-ouderwetse-school-al-afdoende-voorbereiding-op-de-wereld-van-ai~bd600b7b/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[Alles gezegd en geschreven, wat bleef van dit jaar plakken bij onze opiniemakers?]]></title>
      <description><![CDATA[<p>Marjorie Taylor Greene was ooit de meest toegewijde volgeling van Trump. Toen hij werd veroordeeld voor het betalen van zwijggeld aan een pornoster, vergeleek ze hem met Jezus. Maar zelfs de meest fanatieke gelovigen kunnen van hun geloof afvallen. Greene was een van de weinige Republikeinse afgevaardigden die stemde voor openbaarmaking van alle stukken over veroordeelde zedendelinquent Jeffrey Epstein. Dat leidde tot een openlijke ruzie met Trump, die haar uitmaakte voor ‘tierende gek’ en ‘verrader’. Greene ontving zoveel doodsbedreigingen dat ze besloot om het Huis van Afgevaardigden te verlaten. Ze zei het te vertikken om de rol van ‘mishandelde echtgenote’ te spelen die blijft in de hoop dat alles beter wordt. Greene bood op televisie haar excuses aan voor het feit dat ze had bijgedragen aan het giftige politieke klimaat. Deze episode haal ik niet aan omdat Greene de meeste indruk op mij maakte afgelopen jaar, maar omdat het toont welke krachten vrijkomen als Trump kwaad over iemand spreekt. Wat de meeste indruk op mij heeft gemaakt is dat president Volodymyr Zelensky erin slaagde zijn cool te bewaren toen Trump hem tijdens een ontmoeting in de oval office ten overstaan van de wereldpers vertelde dat hij de kaarten niet had en dankbaar moest zijn. Slava Ukraini! Dit jaar bracht mij mijn allereerste oorlogspost: een informatieboekje van de overheid: Bereid je voor op een noodsituatie. Overzichtelijk vormgegeven en praktisch. Er staan dingen in die je ook voor een kampeervakantie inpakt: water, batterijen en een radio. Het leest prettig. Helder. Ik krijg er zin in. Een noodsituatie. Want dit lukt mij wel. Deze lijst kan ik afvinken. Dit kan ik! Na alles wat dit jaar langskwam, is het goed iets te doen. Inslaan. Kaarsen. Blikken. Water. Batterijen. Ik maak een Excelbestand: blikken, rijst, pasta, water. Aantallen erbij. Houdbaarheidsdata. Zo weet ik wanneer wat op moet. Die Excel print ik uit voor als de stroom uitvalt. Onze kelder is te klein voor het gezin. Dat is jammer. Ons huis ligt misschien onder zeeniveau. Ook jammer. Dat betekent slim stapelen. Ik zoek recepten met bonen uit blik. Print ze en lamineer ze. Waterbestendig. Recepten bij de radio. Excel bij het water. Blikken op datum. Ik bestel een noodaggregaat. En waterfilters. Ik start een Whats­Appgroep: NOOD. Verzoek alle buren met klem mee te doen. Volgende week bouwt een aannemer een nieuwe schuur. Gewapend beton. Vuurvaste deur. Het boekje zegt niet hoe of wanneer. Alleen dat het verstandig is voorbereid te zijn. Ik heb twee weken onbetaald verlof genomen. Dit heeft nu prioriteit. Als er een term is die me in 2025 bijbleef, en die wat mij betreft ook in 2025 zou mogen blijven, is het wel ‘verantwoord AI-gebruik’. De term mist namelijk een subject: je bent ergens verantwoordelijk vóór. ­Generatieve AI is een stap in een ­lange keten. Van brondata (vaak verzameld zonder toestemming van rechthebbenden) via klikwerkers in lagelonenlanden (blootgesteld aan gruwelijke content ter controle) naar gebruiker. ‘Verantwoord AI-gebruik’ heeft altijd betrekking op wat er ná de prompt gebeurt. Zo blijf je als schrijver altijd verantwoordelijk voor de correctheid, zegt nu ook Sundar Pichai van Google. Hoe ergerlijk dat steeds controleren ook is – wie is hier nou de zoekmachine, jij of ik? – natuurlijk moet je zorgen dat tekst en bronnen kloppen. Maar dit is een zeer smalle interpretatie van ‘verantwoordelijkheid’. Koop je een Van Moof achter het station voor een tientje? Strafbaar, want je weet dat het geen zuivere koffie is. En ook als je een wipje bij een sekswerker koopt die slachtoffer is van uitbuiting, ben je strafbaar. Dus moet je je bij de magische tekstmachine dan niet ook afvragen hoe het kan dat al dat moois gratis is? Welke diefstal en uitbuiting was er voor nodig? Welke schade het gevolg? AI-voorstanders zijn als wijndrinkers op zoek naar die ene studie waarin staat dat matig gebruik wél goed voor je is. ­Helaas, er is geen gezonde hoeveelheid alcohol. Je mag het lekker vinden of het erbij vinden horen, maar verantwoord is het niet. Zo ook met AI. Het kan grappig zijn, of handig lijken, maar verantwoord is het niet. Na de rellen in Den Haag interviewde Bender een man die ze gekscherend ‘Geert Wilders’ noemden. ‘Die culturen, ze integreren niet. Ze lullen allemaal in d’r eigen rotmoerstaal. (…) Onze eigen mensen liggen te verrotten in een verzorgingshuis omdat er geen geld voor is en er worden miljoenen, miljarden over de balk gesmeten. (…) Dat is toch van de zotte jongens?’ Zijn de asielzoekers daar de schuld van? ‘Nou ja, een hoop wel ja.’ Zijn woede is terecht; ik ben ook woedend. Hij heeft gelijk over de gevolgen van de crisis. Maar hij legt de oorzaak op de verkeerde plek. De ‘culturele oorlog’ die hij wil uitvechten, is een raciale fantasie die afleidt van de echte oorzaak: economische ongelijkheid. Tragiek is dat de partijen die de woede exploiteren de problemen niet gaan verhelpen; rechts blijft bezuinigen. Decennia afbraak hebben mensen tegen elkaar opgezet en tot de raciale logica van concurrentie en ressentiment gedwongen. Wat doe je als je overheid niet thuis geeft? Je neemt ‘t heft in eigen hand en trapt naar beneden. Hoe verenigen we de werkende klasse weer? Om, vrij vertaald, met Houria Bouteldja te spreken: hoe smeden we allianties tussen ‘tokkies’ en ‘barbaren’? Het begint met erkennen dat woede legitiem is, maar gericht moet worden op een politieke elite die alle maatschappelijke signalen negeert. In een wereld die vooral indrukwekkend wil zijn, is het meest eenvoudige om te schrijven over indrukwekkend incompetente politiek. Maar dat is eerder afschrik- of weerzinwekkend. Nee, wat me dit jaar optilde, was Babygirl van Halina Reijn, en vooral de muziek van Cristobal Tapia de Veer die me wekenlang achtervolgde. Ik was tot tranen geroerd door Wende Snijders in Carré, weinigen in Nederland kunnen met zoveel talent een zaal tot overgave brengen. Ook indrukwekkend waren de woorden die Christien Brinkgreve gaf aan liefde, rouw en afscheid in haar boek Beladen Huis. En nu lees ik Verlies van de Duitse socioloog Andreas Reckwitz; jaloers­makend goed. En ieder jaar ben ik als docent getuige van studenten die met één vraag of opmerking enorme indruk maken; je ziet dat een licht is ontstoken. Tenslotte Kees, mijn 81-jarige dagbladbezorger. Na jaren in de Rotterdamse haven brengt hij nu met goed gemoed meerdere kranten rond. Vanwege de zwaarte van weekendedities, doet hij op vrijdagavond een extra rondje magazines. Als ik hem spreek, is hij dankbaar ‘dat ik het nog mag en kan doen’. Zonder Kees blijven deze woorden ook maar ergens op een distributiecentrum liggen. Dus daarom: voor Kees, en al het ­indrukwekkende, onzichtbare werk dat deze woorden mogelijk maakt. Dit jaar zag ik een filmpje waarin de Nigeriaanse muzikant Seun Kuti zegt: ‘Ik weet dat jullie Palestina willen bevrijden. Jullie willen Soedan bevrijden. Jullie willen Congo bevrijden. Jullie willen Iran bevrijden. Er is elke week een nieuwe. Bevrijd Europa! Bevrijd Europa van het rechts-extremisme! Bevrijd Europa van fascisme! Bevrijd Europa van racisme! Bevrijd Europa van imperialisme! Wanneer jullie dit doen, zal Gaza vrij zijn. Congo zal vrij zijn. Soedan zal vrij zijn. Iran … stop je druk te maken over ons, bevrijd Europa!’ Hij heeft gelijk. Zonder steun van Europa zouden de gruwelen in deze landen niet kunnen voortduren. Maar zowel extreemrechtse als gematigde politici hebben leren wegkijken bij genocides. Kopen wapens die getest zijn op Palestijnen. Leveren wapens om de Palestijnen weg te vagen. Onderhouden warme banden met landen met bloed aan de handen. Staan toe dat het grootkapitaal dodelijke handel drijft. Laten vluchtelingen verrotten aan onze grenzen. Geven geld en macht voorrang op de levens van bruine en zwarte mensen. De rot zit diep. Op school leerde ik dat we na 1945 verrezen als nieuw, moreel Europa. Continent van mensenrechten, verdragen, internationale rechtbanken en ‘dit nooit weer’. Ik weet niet of het ooit waar was, maar nu in elk ­geval niet meer. Die realisatie maakte dit jaar het meeste indruk op me: we staan aan de verkeerde kant van de geschiedenis. De wereld is in een strijd tussen goed en kwaad verwikkeld, en onze machthebbers plaatsen ons aan de kant van het kwade. Team Sauron. Team Darth Vader. Team Voldemort. We moeten aan de bak. Als we een betere wereld willen, moeten we Europa bevrijden. De indrukwekkendste gebeurtenis van 2025 is voor mij de National Security Strategy van de VS die onlangs naar buiten kwam. In dit even heldere als harde document tekent zich een nieuwe wereldorde met verstrekkende gevolgen af. Helder, omdat de belangen van Amerikaanse ondernemingen het alfa en omega van de strategie vormen. Hard, omdat ons continent wordt weggezet als beschaving in verval. Zelf lees ik het als een hoogst ambivalente tekst. Enerzijds worden Europese landen beschreven als strategische bondgenoten met wie de VS militair, economisch, cultureel en emotioneel verbonden zijn. Anderzijds suggereert men dat deze landen door demografische processen, overregulering en nationaal identiteitsverlies op korte termijn onbetrouwbare partners worden. Vanuit Europees perspectief brengt deze strategie ­zowel kansen als gevaren. Dat geldt in elk geval voor de these dat er qua beschaving werk aan de winkel is. Op dat punt zie ik het document als welkome uitdaging; een die ik persoonlijk aanga door me de komende jaren te verdiepen in de vraag wat de Europese beschaving is, of zou kunnen zijn. Volkskrant-lezers kunnen daarbij helpen door aan te geven welke van de volgende stellingen volgens hen de meest juiste is: a) de Europese beschaving is duidelijk superieur aan andere beschavingen; b) Europese beschaving is niet verkeerd, maar vergt groot onderhoud; c) de beschavingen van Europa en andere werelddelen zijn gelijkwaardig; d) vergeleken met andere beschavingen stelt de Europese weinig voor; e) we moeten het idee van een Europese beschaving volledig loslaten. U kunt uw keuze opsturen naar: gjmvandenbrink@gmail.com. Dit jaar is in mijn persoonlijk leven een wissel omgezet die zich niet meer laat terugzetten. Het brandstofvaatje met dopamine in mijn hoofd wordt niet goed meer bijgevuld. Dat heeft onomkeerbare gevolgen voor lichaam en geest. Steeds sterker wordt het besef dat ouder worden en verlies een onafscheidelijk paar vormen. Met elk jaar erbij win je wat, maar lever je ook iets in, raak je dierbaren kwijt. Dromen doe ik nog volop. Maar anders dan in mijn jonge jaren droom ik niet meer over mooie dingen die hopelijk in het verschiet liggen. Nu droom ik achteruit, zoals schrijver Romain Gary dat noemde, over mooie dingen die geweest zijn en zich onmogelijk laten terughalen. Dat wekt gevoelens van gemis en spijt. Temeer daar ik op die nachtelijke reizen door mijn verleden steevast iets niet goed doe, in gebreke blijf. Alsof de levenslange angst van de sociale stijger om tekort te schieten zich nog even laat gelden, bij wijze van slotakkoord. Wreekt zich hier het dopaminetekort? Ik geef het inmiddels overal de schuld van. Zo kan ik me tegenwoordig buitensporig opwinden over Ajax. Om de vrede te bewaren, kijk ik geen wedstrijden meer op tv, maar volg ik het scoreverloop stiekem op de Ajax-app. Een rare manier van doen. Je bent volledig gefixeerd op twee cijfers die je dag, je week kunnen maken of verpesten. Dit voorjaar stond Ajax in de uitwedstrijd tegen Groningen met 1-2 voor, het kampioenschap lonkte. Het was diep, diep in de blessuretijd. Ik durfde niet te kijken naar de app, deed het toch en zag die 1 in een 2 veranderen. 2-2. Een uppercut. Knock-out. Weg titel. Dagen van slag. Niet gezond, zegt u? Mijn vrouw geeft u helemaal gelijk.</p>]]></description>
      <guid>https://www.volkskrant.nl/columns-opinie/alles-gezegd-en-geschreven-wat-bleef-van-dit-jaar-plakken-bij-onze-opiniemakers~bff8b04c/</guid>
      <pubDate>Tue, 30 Dec 2025 00:00:00 +0100</pubDate>
    </item>
    <item>
      <title><![CDATA[AI kan alles oplossen, behalve Amsterdammers buiten de ring krijgen]]></title>
      <description><![CDATA[<p>In het voor mij opzienbarende boek The Brothers doet journalist Stephen Kinzer een boekje open over de gebroeders Dulles: John Foster die minister van Buitenlandse Zaken was, en Allan, hoofd van de CIA. Samen bepaalden zij goeddeels wat het buitenlandstandpunt van de VS was in de jaren vijftig, en daarbij lieten ze zich vooral leiden door het discours in de sociëteit die ze vaak bezochten, waar ook de bon ton van kapitalistisch Amerika rondhing. Bloeide er ergens een regime op dat iets te kritisch was op de belangen van Amerikaanse bedrijven? Dulles en Dulles planden samen wel even een coupje om dat op te lossen. Na dit boek weet je dat de wereld niet bepaald wordt door de politici op wie we stemmen, maar door wie hun vrienden, kennissen zijn, en wat hun belangen. We hoeven niet zo ver van huis om deze dynamiek in actie te zien, want onze eigen minister van Economische Zaken, oud-ondernemer, appte wat goede bekenden om te vragen of zij eens een AI-plan konden maken. Prompt gingen ze aan de slag en kwamen ze met een tech-optimistisch manifest waar Silicon Valley de vingers bij af zou likken. Die omhooggevallen programmeurs die zo goed verdienen? Die moeten er maar eens makkelijker uit kunnen vliegen, anders remt dat de innovatie maar. Hoofdarchitect Jelle Prins lichtte bij BNR toe dat dat helemaal geen enkel risico voor die mensen is, want die hebben zo weer een nieuwe baan. Hij zei dit op de dag dat ABN er een vijfde van hun medewerkersbestand uitgooide, hierbij onder andere AI gebruikend als argument. Maar, dat gaat allemaal wel goed komen hoor. Met technologie komt alles vanzelf in orde, zo reageerde hij op de vraag of we mobiliteit in Nederland niet beter met gratis ov kunnen oplossen. ‘Als je het over gratis openbaar vervoer hebt, dan denk ik dat zelfrijdende auto’s daar een hele grote rol in kunnen spelen’, zegt Prins, en merkt daarbij op dat hij de meest tech-optimistische persoon van Nederland is. Maar hoe dan, vroegen niet de presentatoren van BNR, maar ik mijzelf wél af? In een volle trein gaan honderden mensen, en op trajecten als Rotterdam-Amsterdam rijden er tien treinen per uur in de spits. Als die mensen allemaal met de auto gaan, hebben we heel veel extra rijbanen nodig. En zelfs als we de snelwegen verbreden, dan nog moeten mensen uit de auto’s stappen, anders  ontstaat er zo weer opstopping op de Zuidas. Of gaan we dan snel nog even slimme technologie verzinnen waarmee mensen veilig uit 100 km/u rijdende wagens zo door hun met AI aangestuurde openklappende kantoorraam gekatapulteerd kunnen worden waar ze opgevangen worden door hun met AI klaarrijdende bureaustoel? En wie gaat die auto’s opladen, hebben we al robots die de ellendig zware stekkers in auto’s kunnen steken? Robots om de auto’s schoon te maken omdat mensen er onvermijdelijk wikkels van marsrepen en matchabekers in laten slingeren? En waar gaan we al die auto’s die naar Amsterdam rijden overdag laten? En hoe stap je in als je in een rolstoel zit, blind bent of met een kinderwagen? Alles, echt alles kunnen we met technologie oplossen, behalve, zo blijkt bij nauwkeurige lezing van het plan, de mobiliteit van een heel specifiek groepje mensen: ‘Vanwege de versnippering van het Nederlandse AI‑ecosysteem is het belangrijk dat investeringen in dit ecosysteem bij voorkeur in Amsterdam plaatsvinden.’ Wat staat daar nu? Als er dan binnen afzienbare tijd zelfrijdende auto’s komen, dan kunnen mensen zich daarin toch prima naar hun kantoor waar in Nederland dan ook verplaatsen terwijl ze al rijdend mails wegwerken? Of in die auto’s onderweg vergaderen met hologram-collega’s? Ziekten en geopolitieke problemen oplossen, dat kan allemaal met AI, zo zei mede-auteur van het plan Michiel Bakker van de zomer nog in deze krant. En als de tech-optimisten daarmee klaar zijn blijft er nog één, echt werkelijk onmogelijk probleem over: Amsterdammers ertoe aanzetten om buiten de ring te komen.</p>]]></description>
      <guid>https://www.volkskrant.nl/columns-van-de-dag/ai-kan-alles-oplossen-behalve-amsterdammers-buiten-de-ring-krijgen~b224c459/</guid>
      <pubDate>Fri, 5 Dec 2025 00:00:00 +0100</pubDate>
    </item>
    <item>
      <title><![CDATA[Waarom denken wij ineens dat ‘ongeveer’ genoeg is?]]></title>
      <description><![CDATA[<p>‘Maar Felienne, ben jij dan niet amazed wat LLM’s kunnen?’, vroeg een collega me laatst. Meteen begonnen alle tegenargumenten over deze geavanceerde AI-systemen die natuurlijke taal kunnen begrijpen en genereren op te borrelen: de diefstal van data, de impact op het klimaat, de bias, de verloren interesse in leren en denken die ik om me heen zie. ‘Ja, maar gewoon de LLM’s zelf, is dat dan niet cool?’ Ik haalde heel diep adem, liet al die bezwaren even los, beschouwde het ding an sich, en ja, dan moet ook ik concluderen dat het supercool is wat een Large Language Model kan. In het boek What computers still can’t do uit de jaren negentig legt filosoof Herbert Dreyfus uit waarom een computer nooit menselijke taal zal kunnen doorgronden. Er zijn, zegt hij, simpelweg te veel regels voor een computer om te kennen. Een zin als ‘The box is in the pen’ lukt hem nooit. Want je moet weten dat een pen in het Engels  niet alleen iets is om mee te schrijven, maar ook een omheining, voor dieren of voor peuters (zo’n ding dat wij Nederlanders dan weer een box noemen), en hoe groot beide dingen zijn, en op basis daarvan de meest waarschijnlijke betekenis kiezen. Want het zou hier ook nog over een doosje in een pen kunnen gaan, zegt Dreyfus, als het een zin uit een Bond-film is; een minuscuul doosje met een microchip. Vraag echter ChatGPT wat die zin betekent en het is geen probleem: de doos ligt in de omheining. Computers waarvan we altijd hebben gedacht dat ze volgens precies vooraf geprogrammeerde regels moesten werken, kunnen nu dealen met wat ooit het laatste bastion van menselijkheid leek – ongeveer. En soms, misschien zelfs wel vaak, is ongeveer precies wat je nodig hebt. Maar ongeveer wordt een probleem als we het over de algemene toegang tot kennis hebben. Als ik op Google zoek naar informatie, krijg ik ongevraagd (en soms zelfs onzichtbaar) informatie die misschien ongeveer klopt, op de plek waar vroeger een lijstje met bronnen stond. Outlook stelt me voor mijn mails niet meer helemaal te lezen, maar ongeveer. En als ik Word of Docs open, wil de machine mij wel even helpen om de tekst ongeveer goed te krijgen. Het is alsof er een soort epistemische wereldraad heeft plaatsgevonden waarin softwarebedrijven voor iedereen hebben besloten dat we vanaf nu allemaal afscheid moeten nemen van die gekke neiging om woorden precies te willen wegen, en genoegen moeten nemen met uitvoer van de misschien-machien. Zelfs Sam Altman geeft inmiddels toe dat hallucinaties er altijd bij zullen horen, zo werkt een stochastisch taalmodel nu eenmaal. En dan is het nog een ding dat grote softwarebedrijven ons willen wijsmaken dat ongeveer altijd genoeg is, die willen ons ook bestoken met advertenties en onze persoonlijke data doorverkopen, die hebben er dus belang bij als wij overal AI gebruiken. Ze worden geholpen in hun missie door een eindeloze schare ‘gewone mensen’ die ook ten prooi zijn gevallen aan het ‘ongevirus’. Ze melden zich voortdurend in mijn mailbox en op mijn tijdslijn met het idee om AI te gaan gebruiken in het onderwijs. Want, zo zeggen ze, dat gaat het lesgeven, nakijken of voorbereiden echt beter maken! Maar we weten simpelweg niet, ook ik niet, wat het effect is van het gebruik van LLMs in de klas, of in de journalistiek, in het onderzoek, of in de medische zorg. Zeker niet op de lange termijn. Willen we zomaar een hele generatie kinderen en studenten blootstellen aan iets waarvan we het effect niet kennen? Zouden we een lesboek of een leraar accepteren die om de paar zinnen even wat ongeveer ertussendoor gooit? Nee, toch? Zouden we een nieuwe totaal onbewezen lesmethode op alle kinderen ter wereld tegelijk proberen? Dat zou me wat zijn. Waarom zouden dat bij LLM’s wel goed vinden? Zo’n buitengewone claim dat deze technologie gaat werken, vergt wel buitengewoon bewijs. En dat bewijs blijft voorlopig nog uit. Het indrukwekkendste van LLM’s is dus misschien niet dat ze menselijke taal zo goed kunnen nadoen, maar dat mensen nu LLM’s gaan nadoen en de precisie van taal niet meer waarderen.</p>]]></description>
      <guid>https://www.volkskrant.nl/columns-van-de-dag/waarom-denken-wij-ineens-dat-ongeveer-genoeg-is~b34a1ffb/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[Ongemakkelijk, maar waar: veel mensen geloven echt dat ze superieur zijn]]></title>
      <description><![CDATA[<p>Zonder goede theorie van hoe de wereld werkt, kunnen we geen chocola maken van feiten. Toen Hertz eind 19de eeuw het ‘foto-elektrisch effect’ waarnam, waarbij elektronen wegsprongen als ze met licht van een bepaalde frequentie werden beschenen, snapte hij er niets van. Hoe kan de frequentie ertoe doen? Denk maar aan het strand: of je omvalt, hangt af van de grootte van de golf, niet van de golflengte. Met model van denken dat destijds gangbaar was – licht als een golf – klopten de waarnemingen niet. Pas met een nieuw model – licht als deeltje – kon de wetenschap verder. Ik moest aan deze verwarring denken, kijkend naar het nieuws uit de Verenigde Staten, bijvoorbeeld over Jimmy Kimmel: Wat zijn ze toch hypocriet, die Republikeinen in Amerika! Ze zeggen dat ze voor vrijheid van meningsuiting zijn, en nu opeens niet meer. Ja, als je het gedrag van de Republikeinen verklaart met het uitgangspunt dat wetten en regels voor iedereen hetzelfde zijn, dan klopt er niks van. Niet alleen nu, maar al jaren. Tijdens de coronacrisis werd het recht op lichamelijke autonomie, en dus het weigeren van vaccin of mondmasker, met hand en tand verdedigd. Maar dat recht geldt niet voor zwangere mensen, ook niet als die minderjarig zijn of aan de zwangerschap dreigen te overlijden. Er bestaat geen medisch noodzakelijke abortus, zei Charlie Kirk ooit. Zijn Republikeinen inderdaad en masse de draad kwijt? Of wordt het misschien tijd om te praten over een theorie waarin dit gedrag wel logisch en consistent is? Dat is een gedachtegoed waarin voor de ene groep hele andere regels gelden dan voor de andere. Ik heb recht op vrije meningsuiting, maar jij niet. Ik mag keuzes maken over mijn lijf, maar jij niet. Ik ben, met andere woorden, superieur. Dát is de theorie die onbenoemd blijft. Veranderingen van paradigma gaan altijd langzaam, weten we van wetenschapsfilosoof Thomas Kuhn, dus misschien duurt het gewoon even voor we ook deze manier van denken kunnen omarmen. Maar er speelt hier ook nog wat anders, we willen deze verklaring niet benoemen, omdat het pijn doet. Het kan toch niet dat er zoveel mensen zijn die geloven dat ze beter zijn dan anderen? Daarom proberen we de werkelijkheid liever te verklaren met andere theoretische modellen. Trump-stemmers maken zich zorgen om de verdwijnende industrie in het Mid­den-Wes­ten, of zijn gewoon de linkse kust-elite beu. In het fenomenale boek Very Fine People – wil je snappen wat er in Amerika gebeurt, dan is er geen beter boek – vergelijkt auteur A.R. Moxon het veranderen van meningen met een wandeltocht. Als je verdwaalt, moet er van alles gebeuren voor je weer goed loopt. Eerst moet je vaststellen dat je een afslag gemist hebt en dat toegeven. Maar dat is niet genoeg; om je tocht voort te zetten, moet je ook nog omkeren en teruglopen naar waar je was, voor je weer goed loopt. Moxon beargumenteert overtuigend dat Amerika altijd al een white supremacy was, gebouwd met de lichamen van zwarte mensen en op die van native Americans. Nadat slavernij werd afgeschaft, en daarna de Jim Crow-wetten, werd misschien wel vastgesteld dat er wat fouten waren gemaakt. Maar het toegeven, omdraaien en teruglopen is nooit gebeurd. De General Lee’s bleven staan, de confederatievlaggen bleven wapperen en het gedachtegoed bleef openlijk gevierd. Vanuit een blik die accepteert dat dit het denken is in Amerika, vraag je je opeens af hoe het kan dat er in 2016 in de VS ‘Hoe kan dit nu toch?’ werd gezegd, en is het net zo gek dat iedereen in 2020 weer opgelucht ademhaalde en dacht dat het ergste voorbij was. Vergelijkbaar eigenlijk, met hoe we in Nederland bij het roemloos instorten van de LPF, het klappen van Rutte I, en de ondergang van Baudet dachten: ‘Nou, hèhè, dat hebben we weer gehad.’ Terwijl ook wij lang niet niet altijd voldoende rekenschap geven van onze geschiedenis. Een die op een hele andere manier, maar toch ook, op superioriteitsdenken gebouwd is. We moeten het beestje bij de naam noemen, en dat is de theorie dat mannelijkheid en witheid superieur zijn en de macht horen te hebben. En als de geschiedenis ons iets leert, is het wel dat die niet vanzelf ophoudt.</p>]]></description>
      <guid>https://www.volkskrant.nl/columns-opinie/ongemakkelijk-maar-waar-veel-mensen-geloven-echt-dat-ze-superieur-zijn~b16380ae/</guid>
      <pubDate>Thu, 9 Oct 2025 00:00:00 +0200</pubDate>
    </item>
    <item>
      <title><![CDATA[Ik vroeg me af: waarom had ik dit meisje nog nooit op deze manier gezien?]]></title>
      <description><![CDATA[<p>Op de examenreis van 6 vwo stond ik bij de Mezquita, de moskee-kathedraal in Córdoba. Omdat op de school waar ik werkte veel leerlingen met een migratieachtergrond zaten, gingen we niet naar Rome, om de bakermat van ‘onze cultuur’ te proeven, maar juist naar een plek waar integratie overal te zien is. De Mezquita was eerst een Romeinse tempel, toen een kerk, toen een moskee en nu weer een kathedraal. Er is niet zoiets als een stabiele cultuur, schreeuwt Córdoba je toe. Ik kan een klein beetje Arabisch lezen, dus toen ik me aan de grootste bups leerlingen ontworsteld had, ging ik rustig proberen wat te ontcijferen, tot er een leerling naast me kwam staan. Een typisch ‘vwo-6-meisje’: braaf, rustig, goede cijfers, maar niet opvallend. Ik had haar in de onderbouw in de klas gehad, maar ik moest even graven naar haar naam, dat zegt eigenlijk alles. Als ik je naam onthoud, zeg ik altijd tegen nieuwe leerlingen, is dat óf een heel goed óf een heel slecht teken. Toen ze het eerste spoortje van mijn interesse waarnam, begon ze meteen honderduit te vertellen. Ze was de Koran in het Arabisch aan het lezen en ze wist van alles te vertellen over de geschiedenis van moskeeën want ze had zich voor de trip ingelezen. Hoe is dat dan bij ‘jullie’, mevrouw? Gelooft u? Wanneer gaan jullie eigenlijk naar de kerk? Hoe gaat een dienst? Ik voelde me als afvallige kerst- en paaskatholiek heel ongemakkelijk als vertegenwoordiger van het christendom. Maar het was een gelijkwaardig gesprek zoals je bijna nooit met een leerling hebt; dat er geen hiërarchie is in wie wie iets leert. Na verloop van tijd voegden zich steeds meer andere leerlingen bij ons groepje en we hingen aan haar lippen, zo intens luisterend dat een bewaker kwam vragen of ze niet aan het gidsen was (want dat mocht niet zonder vergunning). Het was zo mooi om haar zo te zien opbloeien, maar tegelijkertijd voelde ik ongemak. Er kwamen vragen in me op waarop ik nu, anderhalf jaar later, nog op kauw. Waarom vond ik het zo ongemakkelijk om allemaal vragen uit oprechte interesse over het christendom te beantwoorden? Zo moet het dus voelen om, of je nu devoot moslim bent of lang niet altijd vast, tot token van je geloof gemaakt te worden. En niet heel toevallig een keertje, maar steeds maar weer, minstens iedere Ramadan. Maar ook: waarom had ik dit meisje nog nooit zo gezien? Waarom zijn we er als school niet in geslaagd om een context te creëren waarin zij haar interesse voor de islam tentoon mocht spreiden? Had ze zich uit vrije wil iedere week uren verdiept in schaken, Chinees, programmeren of diepzeeduiken, dan hadden we haar op een podium gezet. Maar dit stukje van haar identiteit, dat willen we, al zouden we het niet openlijk toegeven, liever niet zien. We willen niet dat jonge moslims van hun geloof houden, er Arabisch voor leren, de geschriften kennen. We hebben geleerd dat we er niks van mogen vinden en dat doen we braaf. Maar het met enthousiasme tegemoet treden? Nee, daar houdt het op. Ik vind uit principe dat vrouwen de baas zijn over hun eigen lichaam, dus wil jij een hijab? Dat mag, dat is een recht waar we voor gestreden hebben. Mijn moeder mocht niet eens een broek aan naar school, ik mag in een rokje college geven. Maar als ik heel eerlijk ben, wil dat ik wel dat ze het kunnen kiezen, maar niet dat ze het kiezen. Ik moest weer aan mijn leerlinge denken toen ik dit voorjaar het interview met schrijver Sinan Çankaya in NRC las. ‘Fuck integratie’, zo zei hij. ‘Ik zeg nee tegen integratie. Dat is een opdracht die eenzijdig bij de migrant is komen te liggen.’ Het doet pijn om dat te lezen, integratie is immers wat we altijd hebben nagestreefd – maar hij heeft gelijk. Onze stille aanname is altijd geweest dat de moslims (en alle andere nieuwkomers) zich aan onze vooruitstrevende maatschappij zouden aanpassen. Maar hoe vooruitstrevend zijn we eigenlijk als we wel tolereren, maar niet accepteren?</p>]]></description>
      <guid>https://www.volkskrant.nl/columns-opinie/ik-vroeg-me-af-waarom-had-ik-dit-meisje-nog-nooit-op-deze-manier-gezien~b70ea2da/</guid>
      <pubDate>Fri, 15 Aug 2025 00:00:00 +0200</pubDate>
    </item>
    <item>
      <title><![CDATA[Om de 3 dagen duimpje omhoog of omlaag en na de les een vinkje: de spreadsheetificering van onderwijs is compleet]]></title>
      <description><![CDATA[<p>In Service Model, de sciencefictionroman van Adrian Tchaikovsky, ontwikkelt een robot zelfbewustzijn en verzint hij een test voor de andere robots: hij zet ze in een wachtkamer waar ze eindeloos moeten wachten. Hebben die andere robots ook een eigen wil? Dan worden ze op een dag wel boos vanwege die onredelijkheid en stormen ze naar binnen. Als turingtest – de test waarmee we mensen van computers proberen te onderscheiden – is dit misschien nog wel beter dan het origineel: wat een mens mens maakt, is het inzicht om op een bepaald moment te besluiten dat iets onredelijk is, en het dus te omzeilen. We zouden het de ‘ergernistest’ kunnen noemen, op een dag ben je het gewoon helemaal zat. Al lezend dwaalden mijn gedachten af naar het computersysteem dat mijn ergernismeter op maximaal zet, mijn LMS ‘learning management system’ (het meest bekende systeem is Magister). Alleen de term al. Alsof we leren, iets dat mensen van nature doen, zouden kunnen en moeten managen. Deze systemen zijn aan schoolbesturen verkocht onder het mom van efficiëntie en ‘sturen op resultaten’ – symptomatisch voor de New Public Management filosofie, die bij scholen sinds de jaren ’90 binnen is gesijpeld en voorschrijft dat de publieke sector zich moet modelleren naar het bedrijfsleven. Maar tegen welke prijs? Een aspect dat inmiddels volop in de aandacht staat, is het bekendmaken van cijfers. Die staan, als een docent ze invoert, meteen online. En dan zit je als leerling opeens thuis, op de scouting of bij de voetbal een onvoldoende in je eentje te verwerken. Het feit dat de simpele en voor de hand liggende verbetering van deze feature, na jaren en jaren van mopperen, in 2025 met veel bombarie werd aangekondigd (‘NIEUW: Magister Cijfertijd’) is tekenend voor de afstand tussen softwarebouwer en school, ouder en kind. Maar subtieler misschien is dat een LMS je blik als docent op je leerlingen vervormt. Na ieder lesuur verschijnt er een melding in mijn scherm: ‘Les niet verantwoord’. Ik moet nu van Magister aanklikken wie er te laat was, wie er zijn boek vergeten was, of zijn huiswerk. Ik kan geen complimentjes uitdelen, of aanklikken wie inzet toonde, of goed samenwerkte. Ik word niet gevraagd om te reflecteren op hoe mijn les liep, of wat er beter kon. Ongemerkt verander ik dus van een pedagoog in een agent, verantwoordelijk alleen voor het aanstippen van ongewenst gedrag. The medium is the message, mijn computersysteem bepaalt wat er telt. Wil je je leerlingen meer feedback geven? Geen probleem, daar kopen veel scholen nog een extra systeem voor in! Dat heet Cat Wise – echt waar, soms stel ik me voor dat een marketeer bij zo’n bedrijf, met de tranen over zijn wangen rollend, uitroept: ‘En dan noemen we het… Cat Wise, snap je??’ Schaf je dat aan, dan krijgt iedere docent vanaf nu iedere drie dagen een reminder om duimpjes omhoog en omlaag in te voeren, want dat telt mee voor de rapportvergadering. Leerlingen moeten dan ook via Cat Wise reageren op hun feedback. Zie daar, de spreadsheetificering is compleet: leraar en leerling zien elkaar alleen door de raampjes van een tabel. Een leerling in de ogen kijken met een welgemeend compliment, of oprechte zorg? Ain’t nobody got time for that. Het allermooiste aan lesgeven echter, vind ik dat je ieder jaar weer vers opnieuw kan beginnen met nieuwe plannen, verwachtingen en manieren van doen. Dus, komend jaar ga ik op een LMS-staking. Ik voer gewoon helemaal niks meer in. Geen huiswerk, geen toetsen, geen aanwezigheid. In plaats daarvan ga ik de klas in kijken, met leerlingen kletsen en real life complimentjes uitdelen. Ik vertel ze wat de opdrachten zijn en wat de deadlines zijn voor toetsen. Ik noteer alles in een mooi klassenboek, waar we samen aan werken. En waar nodig kan de schoolleider belangrijke gegevens vast in noodzakelijke pakketten overtikken. Ben je docent? Doe mee, dan zijn we zo van die nonsens af. Uit onderzoek blijkt dat maar een klein gedeelte van een groep verzet hoeft te tonen om het tij te keren. Het kan, zo bewijzen scholen die geen LMS (meer) hebben. En de krapte op de arbeidsmarkt helpt ons in deze. Welke school gaat een, uit pedagogisch oogpunt, opstandige docent ontslaan als er daardoor meteen klassen naar huis moeten? Ook ouders kunnen zich aansluiten. Weiger op Magister te kijken en leer je kind hetzelfde. Want als een kritische massa leerlingen en ouders de digitale informatie niet meer ziet, dan is het al snel niet meer ‘handig’. Op naar een school waarin een kind gezien wordt, en een leraar de ruimte krijgt om te kijken.</p>]]></description>
      <guid>https://www.volkskrant.nl/columns-opinie/om-de-3-dagen-duimpje-omhoog-of-omlaag-en-na-de-les-een-vinkje-de-spreadsheetificering-van-onderwijs-is-compleet~badda150/</guid>
      <pubDate>Thu, 31 Jul 2025 00:00:00 +0200</pubDate>
    </item>
    <item>
      <title><![CDATA[De net-niet elite blinkt uit in het vermijden van systeemkritiek]]></title>
      <description><![CDATA[<p>De ultrarijken van vandaag de dag houden zich met hun eigen hobby’s bezig, zoals ruimtereizen bijvoorbeeld, en niet met filantropie. Dit zorgt ervoor dat er een soort liefdadigheidsvacuüm ontstaat, en jonge hoogopgeleide stadsbewoners springen daar enthousiast in. Bijvoorbeeld door plechtig te beloven om 10 procent van hun inkomen af te staan aan goede doelen. En natuurlijk door de trend van dit jaar te volgen: morele ambitie. Eerst begreep ik maar weinig van dit door Rutger Bregman geformuleerde evangelie. Zoals Anne Frank schreef vanuit het Achterhuis: ‘Wat geweldig dat niemand ook maar één moment hoeft te wachten met het verbeteren van de wereld.’ Als je goed wilt doen, ga ervoor! Ik werk al bijna tien jaar een dag per week als leraar op een middelbare school en ik haal daar zowel plezier uit, als de voldoening dat ik misschien voor een paar leerlingen iets beteken, of zelfs maar voor één. Toen mijn vader in mijn tienertijd overleed, was school een fijnere plek dan thuis, met docenten die mij zagen. Ik wil díé docent zijn voor een ander. Maar één is geen, volgens Bregman. Ik begreep niet waarom. Maar De Correspondent-journalist Simon van Teutem gaf mij duidelijkheid. Hij schrijft dat jonge toppers niet zozeer zoeken naar een goed salaris, maar naar gravitas: ‘De ambitie om het volgende topklasje te vinden.’ Dus ja, als je na het gymnasium en het honourscollege ook je carrière op de Zuidas hebt uitgespeeld, dan kan je je melden bij een Moral Ambition Circle. Als je deze vorm van goeddoen eenmaal in het Van Teutem-kader snapt, wordt er heel veel duidelijk. De door Dylan van Rijsbergen zo treffend beschreven ‘net-niet elite’ is bijvoorbeeld sterk gericht op het buitenland, en niet op Nederland. Hun doelwitten zijn mondiaal (de tabaksindustrie, de eiwittransitie), want deze groep is geen Nederlander maar wereldburger. Ja, er zijn in Nederland kinderen die zich moeten wassen met de waterkoker van de buren omdat er geen wateraansluiting meer is (lees bijvoorbeeld het autobiografische Misschien moet je iets lager mikken van Milio van de Kamp) en leerlingen die tot het zevende lesuur moeten teren op één kaasstengel, maar dat is gekruimel in de marge. Er gaan overal in de wereld mensen dood. Snel, schrijf een businessplan! In de verzuilde generatie van mijn grootouders was je als huisarts, advocaat of notaris iemand en kon je in je kleine gemeenschap iets bijdragen; geld doneren aan de kerk of vrijwilligen als voorzitter van een sportclub. De verzuilde samenleving kende eigen problemen, maar lokaal droeg je wel makkelijker bij aan de maatschappij, en verkreeg je status in je eigen, in klasse gemêleerde, zuil. Maar de moderne weldoener is meestal enkel geworteld in de eigen klasse. De subtop van Nederland wil de wereld met elkáár beter maken, maar niet in die wereld bestaan. Tenslotte blinkt de net-niet elite uit in het vermijden van systeemkritiek. Waarom moeten individuen de tabaksindustrie of klimaatverandering aanpakken? Waarom is er geen politieke partij die dat doet waar wij op kunnen stemmen, die we kunnen helpen met die spreadsheetskills? Waarom hebben huisjesmelkers de halve grachtengordel in bezit terwijl het voor veel jongeren vrijwel onmogelijk is om überhaupt een woonplek te bemachtigen? En waarom is welvarend wit Nederland zo weinig geworteld in de maatschappij van het land waar ze wonen? Welke dynamiek heeft dat teweeggebracht? Het is tekenend voor dit tijdsgewricht dat de Moral Ambitie-cirkels rondom klasse gevormde bubbels cultiveren en, nadrukkelijk, niet bevragen. Iets goeds doen betekent in 2025: niet tegen de stroom in zwemmen of muren tussen klassen doorbreken, maar juist lid worden van een exclusieve club hoogopgeleide mensen.</p>]]></description>
      <guid>https://www.volkskrant.nl/columns-opinie/de-net-niet-elite-blinkt-uit-in-het-vermijden-van-systeemkritiek~b3bb2c15/</guid>
      <pubDate>Sun, 25 May 2025 00:00:00 +0200</pubDate>
    </item>
    <item>
      <title><![CDATA[In één klap snapte ik waarom de pogingen tot een inclusievere wetenschap gedoemd zijn om te mislukken]]></title>
      <description><![CDATA[<p>Afgelopen maart gaf ik een lezing over mijn onderzoek naar feminisme en de IT-cultuur. Na afloop vroeg een senior wetenschapper mij om raad: ‘Ik organiseer twee keer per jaar een wetenschappelijke workshop en er komen nooit vrouwen, terwijl ik ze wel uitnodig. Wat moet ik doen?’ Mijn eerste vraag was of hij op de conferentielocatie ook in kinderopvang voorzien had. Als je kinderen opvoedt, is ieder tripje naar het buitenland niet alleen leuk, maar ook een puzzel hoe je thuis dingen regelt. Daar had hij nog nooit over nagedacht, wat best opvallend is omdat de bekendste informatica-conferentielocatie in Duitsland al jarenlang kinderopvang aanbiedt en mensen daar ook vaak gebruik van maken. Hij ging meteen in de regelmodus: wat zou dat allemaal kosten, en hoe doe je dat praktisch? De locatie in Duitsland heeft bijvoorbeeld alleen Duitssprekende opvang, wat voor baby’s en peuters prima is en voor tieners grappig, maar voor de groep daartussenin vaak frustrerend. Al driftig aantekeningen makend, zag ik de man ontspannen: zo, er is een oplossing. Het gesprek was bijna ten einde, maar toch kon ik het niet laten, dus ik zette door. ‘Is twee weken per jaar op een locatie zitten eigenlijk wel de beste manier om wetenschap te bedrijven’, vroeg ik. Kinderopvang is mooi, maar niet genoeg. Er zijn nog veel meer groepen mensen die dan nog buitengesloten worden. Ouders zijn niet de enigen die zorgtaken hebben, mantelzorgers ook. En dan zijn er nog mensen met gezondheidsproblemen of met mentale problemen die zo’n trip te veel geregel of onzekerheid vinden, vervolgde ik. ‘En de hele grote groep mensen die niet zomaar een visum kan krijgen voor een conferentieoord. Moet je dus eigenlijk voor je onderzoek wel zo afhankelijk zijn van dit soort reizen? Je kan toch ook online meeten? Of een ‘republic of letters’ starten, waar mensen elkaar schriftelijk bevragen?’ Terwijl ik de lange lijst met wetenschappers opnoemde voor wie zo’n weekje weg helemaal zo makkelijk nog niet is, zag ik de man verkrampen. Waar hij eerder blijmoedig in de oplossingsmodus zat, voelde ik nu zijn ongemak. Want mijn voorstel was niet additief. Nee, er moest wat af. Iets dat hij leuk vond. Hij moest niet toelaten, maar opgeven. In één oogopslag zag ik de problemen met inclusiviteit op de universiteit in een ander licht, en snapte ik waarom het project om meer vrouwen en andere ondervertegenwoordigde groepen in de wetenschap te krijgen en houden, gedoemd is om te mislukken. Waar vroege feministen zich veel richtten op ‘de eerste’ (de eerste vrouwelijke student, arts of hoogleraar), zien de feministen van vandaag, als product van hun tijd, alles als kwantificeerbaar. Dit jaar zijn er zo- en zoveel vrouwelijke hoogleraren bijgekomen, ieder jaar weer wat meer. Maar deze focus op data laat het systeem van de wetenschap onbesproken: tussen je 28ste en 35ste in het buitenland wonen voor een postdoc. Dan een paar weken per jaar naar conferenties, en in eigen land naar symposia, lezingen en etentjes. Wie kan daaraan deelnemen, en wie niet? Willen we een andere wetenschap, dan moet dat systeem op de schop. En dat vergt dat mensen die nu in het systeem zitten, veranderen. Een inclusievere wetenschap is een wetenschap die meer online is, langzamer is, collaboratiever is en meer tijdens kantooruren plaatsvindt. En het is ook een wetenschap die minder status verbindt aan internationale reizen. ‘Ga je nog even mee wat eten’, vroeg de organisator diezelfde senior wetenschapper, die zes uur in de trein had gezeten om bij mijn lezing aanwezig te zijn. ‘Nee’, zei hij. Hij moest naar huis; hij vloog morgen weer naar China, er was nog wetenschap te doen. Begrip voor zorgtaken, online samenwerking, aanpassingen voor mensen met gezondheidsproblemen – ten tijde van corona hebben we gezien dat de wetenschap het kan. Wat we nu zien, is dat de wetenschap het niet wil.</p>]]></description>
      <guid>https://www.volkskrant.nl/columns-opinie/in-een-klap-snapte-ik-waarom-de-pogingen-tot-een-inclusievere-wetenschap-gedoemd-zijn-om-te-mislukken~b17bb137/</guid>
      <pubDate>Sun, 18 May 2025 00:00:00 +0200</pubDate>
    </item>
    <item>
      <title><![CDATA[Zorgen over de mentale gezondheid van jongeren? Smartphones en sociale media zijn het probleem niet]]></title>
      <description><![CDATA[<p>De Amerikaanse auteur Jonathan Haidt was in april in Nederland om zijn boek Generatie angststoornis te promoten, en mocht op allerhande plaatsen aanschuiven en erover vertellen, zoals bij talkshow Jinek. Waarom is zijn boek, over de schadelijke gevolgen die sociale media en smartphonegebruik zouden hebben voor jongeren, zo populair? Ontwikkelingspsychologen stellen steeds weer vragen bij zijn boek. Slechts een klein gedeelte van de studies die hij aanhaalt in zijn boek gaan over sociale media, en als je in de details duikt, spreken veel van die studies zijn claims juist tegen. Zo toont één studie aan dat kinderen die veel op een scherm zitten, inderdaad vaker mentale problemen hebben. Maar de studie rekende daar ook tv-kijken en gamen onder – sociale media werden dus niet als bron van ellende aangewezen. Daarbij; wat veroorzaakt wat? Misschien gaan vrolijke, gezonde kinderen buiten spelen of op voetbal of ballet, en zitten kinderen waarmee het niet goed gaat lethargisch te doomscrollen. Of misschien gebruiken ouders die om welke reden dan ook niet genoeg tijd hebben om met hun kinderen te spelen en te praten, schermen als een makkelijke zoethouder. Dat Jonathan Haidt toch overal mag aanschuiven, komt omdat zijn boodschap fijn is. Het laat ouders namelijk bezorgd over de mentale gezondheid van kinderen weer opgelucht ademhalen; gewoon geen smartphone meer voor je kinderen kopen, et voilà! Maar door die opluchting blijven belangrijke vragen onbenoemd. Bijvoorbeeld: voor wíé is een smartphone met daarop sociale media slecht? Er zijn kinderen voor wie de smartphones en sociale netwerken juist veiligheid en community bieden; lhbti-jongeren, mishandelde jongeren of jongeren die bijvoorbeeld een abortus of andere medische zorg nodig hebben die in veel landen controversieel, ontoegankelijk of verboden is. Het idee dat sociale media en smartphones slecht zijn, is gekleurd door privilege, want voor sommige jongeren is het een reddingsboei. In onze wens om een oplossing te vinden voor een complex probleem gooien we dus de baby met het badwater weg, en doen we kwetsbare kinderen tekort. Ten tweede richt de strijd tegen ‘de smartphone’ zich op de verkeerde dingen. We hebben het maar over een heel specifiek stukje van de smartphone-ervaring. Foto’s maken, muziek of podcasts luisteren, een cafeetje in de buurt zoeken – dat is allemaal niet slecht voor je mentale gezondheid. Is er dus iets mis met de smartphone zelf? Nee. Het gaat om het gif van sociale media, verspreid door de softwarebedrijven die deze maken. Lees liever het boek Careless People van Sarah Wynn-Williams, een ex-werknemer van Facebook. Daarin beschrijft zij hoe Meta te werk gaat; bijvoorbeeld hoe 13- tot 17-jarigen die op Instagram een selfie verwijderen door het algoritme worden  geclassificeerd om extra beauty-advertenties aan te tonen. Want een verwijderde selfie, betekent dat ze zich bij nader inzien blijkbaar niet zo knap voelen. Tijd dus voor een nieuw potje foundation! Er zijn dus op deze aarde mensen die dit verzinnen, mensen die dit pitchen en – hiervoor schaam ik me diep als maker van software – mensen die codes typen à la ‘als meisje van 14 selfie verwijdert, dan extra advertenties voor make-up’. En dit heeft niks te maken met de smartphone. Het is niet eens een probleem van sociale media –  algoritmes van vrije, open, sociale media zoals Mastodon, doen dit namelijk helemaal niet. Het probleem is het hyperkapitalistische businessmodel van big tech, dat je zo lang mogelijk ‘aan de lijn’ wil houden en je zoveel mogelijk doelgerichte advertenties wil tonen. Een businessmodel dat dus ‘Tieners die zich waardeloos, onzeker, gestrest, verslagen, bang, dom of waardeloos voelen’ als categorie aanbiedt, die adverteerders vervolgens in kunnen kopen.</p>]]></description>
      <guid>https://www.volkskrant.nl/columns-opinie/zorgen-over-de-mentale-gezondheid-van-jongeren-smartphones-en-sociale-media-zijn-het-probleem-niet~b3328239/</guid>
      <pubDate>Sun, 11 May 2025 00:00:00 +0200</pubDate>
    </item>
  </channel>
</rss>
