<?xml version="1.0" encoding="utf-16"?>
<rss version="2.0">
  <channel>
    <title><![CDATA[Opnieuw]]></title>
    <link>https://www.nrc.nl/rubriek/opnieuw/</link>
    <description><![CDATA[Opnieuw]]></description>
    <item>
      <title><![CDATA[‘Onze vader was boer in hart en nieren, maar kon nauwelijks rondkomen’]]></title>
      <description><![CDATA[<p>Klusjesman Peter Timmermans (63, midden) werd lente 1965 samen met broer Laurens (65, elektrotechnicus) en neef Jos (links, 65, pensionado) gefotografeerd naast de boerderij aan de Sint Sebastiaanskapelstraat 14 in Laar. „Mijn ouders hadden destijds een boerenbedrijf. Vijfentwintig varkens, twaalf koeien en zo’n tien hectare grond voor graan en bieten. Er werd nog gewerkt met paard en wagen. Laurens en ik hielpen elke dag mee. Dat gold ook voor Jos, die even verderop woonde. Op vakantie gingen we niet. Alleen voor school en de kerk, als misdienaars, kwamen we het erf af. Toch misten we niks. Onze grootvader had goed geboerd en kon vier zonen helpen aan een boerenbedrijf. Eén zoon, de vader van Jos, wilde naar het gymnasium, maar dat kon niet. Boer of priester was de keuze. De landbouwveranderingen begonnen al na de oorlog. De bevolking groeide, er was behoefte aan voedsel. Ook werd de export belangrijker. Mechanisatie, bestrijdingsmiddelen, de melkmachine, het gebruik van allerlei medicijnen. We kwamen in een tendens van schaalvergroting terecht waarvan we nu zeggen: was dat wel nodig? In de jaren zeventig kwam de vraag of wij boer wilden worden. Jos kon goed leren, ging naar Wageningen, de Landbouwhogeschool. Hij werd biggenfokker. Laurens en ik zagen vooral de zorgen bij onze ouders. Onze vader was boer in hart en nieren, maar kon nauwelijks rondkomen. We kozen voor een technische opleiding. Ik kwam bij Philips terecht. Jos werd door de banken telkens weer gedwongen te groeien. In 2013, met weer allemaal nieuwe wetgeving, besloot hij te stoppen. Zoals Jos zegt: een varken is geen varken meer, maar slechts een productiemiddel. Inmiddels ben ik klusjesman; en imker. Jos helpt mij. Net als onze grootvader hield hij altijd bijen. Het mooiste is het zwermen. Maar ja, dan ben je wel de helft van je volk kwijt. Dus dat proberen we te voorkomen.”</p>
<img src='https://images.nrc.nl/I7FnCuX09xDdgukUsDOLwXSaIC8=/1280x/filters:no_upscale()/s3/static.nrc.nl/images/gn4/stripped/data103281834-88f283.jpg'/>]]></description>
      <guid>https://nrc.nl/nieuws/2023/07/24/onze-vader-was-boer-in-hart-en-nieren-maar-kon-nauwelijks-rondkomen-a4170424</guid>
      <pubDate>Mon, 24 Jul 2023 04:43:41 +00:00</pubDate>
    </item>
    <item>
      <title><![CDATA[Dirk vond lopen ‘turf’]]></title>
      <description><![CDATA[<p>Notaris Dirk Doude van Troostwijk (56, links) poseerde op 19 juli 1991 samen met studievriend Rudolph Mengelberg (57, advocaat) op het Rakkerspad in Nijmegen. „Onze Vierdaagse zat er bijna op. Voor de intocht, de laatste zes kilometer, trokken we in de achtertuin van familie van een medeloper de uniformen van de studentenweerbaarheid aan. Rudolph en ik kenden elkaar van het Utrechtse corps. We begonnen in 1985 met een rechtenstudie en kwamen in dezelfde jaarclub. Een van de subverenigingen was de studentenweerbaarheid Koninklijke Utrechtsche Studenten Vereeniging tot vrijwillige Oefening in den Wapenhandel, kortweg K.U.S.V.t.v.O.i.d.W., opgericht in 1866. Een vast onderdeel was de Vierdaagse: elke dag veertig kilometer lopen met tien kilo bepakking. Het was zwaar. Rudolph en ik waren relatief goede lopers. We probeerden anderen er doorheen te slepen. Lol maken, zingen. Liedjes van Jaap Fischer waren populair, en ook eigen teksten op bestaande liedjes. De Muur was net gevallen, waardoor ook Russische soldaten meeliepen. Als we hen zagen zongen we spontaan het Russische volkslied. De verbondenheid met het publiek was ook ‘turf’. Dat zeiden wij als iets mooi was. Waarom ‘turf’ weet ik niet, maar we gebruiken het nog steeds. Ondanks het afzien hadden we lol. Het was een serieuze scherts. Tijdens de intocht ging de pelotonscommandant voorop met het vaandel. Aanwezige militairen moesten verplicht salueren: hartstikke turf, net als de foto. We wisten: dit was onze laatste Vierdaagse. We waren bijna afgestudeerd. De saamhorigheid is altijd gebleven: met veel jaarclub-festiviteiten en ook los daarvan. Rudolph woont in Naarden Vesting, ik in Bussum. Enkele jaren geleden belde ik hem vanwege een noodsituatie midden in de nacht. Of ik zijn auto kon lenen? Met slaperige stem zei hij: ‘Driekus, ik lig te tukken!’ Tien minuten later stond hij voor mijn deur met zijn auto, zonder verdere vragen. Die reactie kenmerkt onze vriendschap.”</p>
<img src='https://images.nrc.nl/xiMQMXK45WdLUjyx9cJiS6veMIo=/1280x/filters:no_upscale()/s3/static.nrc.nl/images/gn4/stripped/data101443122-46a44d.jpg'/>]]></description>
      <guid>https://nrc.nl/nieuws/2023/06/19/dirk-vond-lopen-turf-a4167532</guid>
      <pubDate>Mon, 19 Jun 2023 04:43:42 +00:00</pubDate>
    </item>
    <item>
      <title><![CDATA[Noor kon ook krantlezen]]></title>
      <description><![CDATA[<p>Gynaecoloog in opleiding Noor Simons (31) ging op 7 augustus 1993 naast haar vader Maarten (chirurg, 63) zitten op het stoepje voor haar geboortehuis in de Valeriusstraat 66 in Amsterdam. „Mijn half weggedraaide gezicht is zó herkenbaar. Ik was bijna twee jaar, nog net het enige kind. Ik herinner me veel beweging in het huis, achter was een veranda en een kleine tuin met een blauwe schelp als zandbak. De deuren stonden altijd open: achter én voor, want daar was de zon. Met goed weer las mijn vader buiten de krant. Later vertelde hij dat mijn aanwezigheid, ‘zijn kleine hummeltje’, hem zóveel geluk gaf. Hij zat destijds, net zoals ik nu, in het tweede jaar van zijn opleiding. Rond mijn tiende besloot ik arts te worden. We woonden inmiddels in Abcoude, met drie kinderen. Gezinsuitbreiding maakte verhuizen noodzakelijk. Dat gold ook voor de vriendengroep van mijn ouders. Allemaal gingen ze de stad uit. Deze groep bleef hun in de studententijd ontstane vriendschap vieren. Als vanzelfsprekend speelden hun kinderen met elkaar. Met enkelen kreeg ik een hechte vriendschap. Gelukkig bleef ik in Amsterdam naar school gaan. Abcoude vond ik lastig. Als student ging ik direct weer in mijn stad wonen. Lang dacht ik chirurg te worden. Ik wilde iets met snijden, maar wist niet precies wat. Tijdens mijn co-schappen leek elke specialisatie interessant. Totdat ik gynaecologie deed. Toen wist ik: dit is het. Een bevalling is toch het mooiste. En ik vond het ook lekker om iets anders te doen dan mijn vader. Ik had altijd al een duidelijke mening, was overtuigd van mijn eigen manier van doen. Die eigenschap zie ik bij dat meisje met dat half weggedraaide gezicht op de stoep. Ik zag mijn vader de krant lezen, ging zitten en verdiepte me zonder enig kennis van taal in een katern. Ik wist: krantlezen, dat kan ik ook.”</p>
<img src='https://images.nrc.nl/21mVs71Dn55Nwgtb8I_Y_whHSJI=/1280x/filters:no_upscale()/s3/static.nrc.nl/images/gn4/stripped/data100284055-9153fd.jpg'/>]]></description>
      <guid>https://nrc.nl/nieuws/2023/05/09/noor-kon-ook-krantlezen-a4164217</guid>
      <pubDate>Tue, 9 May 2023 04:43:42 +00:00</pubDate>
    </item>
    <item>
      <title><![CDATA[Bernadette wilde voetballen]]></title>
      <description><![CDATA[<p>Docent geschiedenis Bernadette de Vos (67, derde van rechts) ging voorjaar 1965 samen met broers en zussen (v.l.n.r.) Leonard (72, psycholoog), Marjan (74, gymdocent), Roos-Marijke (70, verpleegkundige), Paul (69, neerlandicus), Hilde (65, docent) en Bob (61, projectmanager) op de foto in het ouderlijk huis aan de Lijsterbeslaan 9 in Rotterdam. „Leonard zat nog op een internaat in Nijmegen. Omdat hij even thuis was gingen we op de foto. Vader was voor de KVP lang wethouder Sociale Zaken in Rotterdam, later ook Cultuur. Dat gaf voordelen. Paul herinnert zich kaartjes voor Deep Purple in De Doelen. We mochten alles worden; alleen níet in het onderwijs en níet bij de politie. Dat zei hij gekscherend, maar dat betweterige van leraren vond hij niks. Discussiëren was goed, maar met humor. Iedereen moest aan het woord komen. De opvoeding was vooruitstrevend. Ma had een autootje en eigen bankrekening. We mochten een muziekinstrument kiezen en sport werd gestimuleerd: jongens voetbal, meisjes hockey. Ik wilde juist voetballen. Ma zorgde ervoor dat jongens op straat dit toelieten. Maar clubvoetbal was lastig, ondanks dat vader voorzitter van RKSV Leonidas was. De KNVB verbood vrouwenvoetbal. Het was een fijne buurt, kinderrijk. Veel stoepballen op straat en thuis was er een corveelijst, ook voor de jongens. Nadat Leonard terugkeerde van het internaat zorgde pa voor extra ruimte. Hij sprak met de buren. Een muur werd doorgebroken, waarna we daar een verdieping konden gebruiken. Iedereen kreeg z’n eigen kamer. Roos herinnert zich de rust nadat de oudere kinderen vertrokken. Toch kenmerkt juist rumoer ons: praten, een beetje stoken, typische Vossenlol. Zet ons aan een tafel en de verhalen buitelen over elkaar. Dat geldt ook voor het jaarlijkse Vossenweekeinde met kinderen en kleinkinderen. Niemand zegt dan oom of tante. Iedereen noemt elkaar bij de voornaam. Bijzonder toch?”</p>
<img src='https://images.nrc.nl/3Rz7qbcYH8iU52meLeQOTcbIhKs=/1280x/filters:no_upscale()/s3/static.nrc.nl/bvhw/files/2023/03/data98358940-053554.jpg'/>]]></description>
      <guid>https://nrc.nl/nieuws/2023/03/22/bernadette-wilde-voetballen-a4160091</guid>
      <pubDate>Wed, 22 Mar 2023 04:43:42 +00:00</pubDate>
    </item>
    <item>
      <title><![CDATA[Iris: ‘Voor elkaar zorgen was de norm’]]></title>
      <description><![CDATA[<p>Wijkverpleegkundige Iris Grimbergen (58, rechts) werd winter 1970 voorgelezen door haar zus Birgit (61, beleidsmedewerker) in de woonkamer van het ouderlijk huis aan het Lieve Vrouwenplein in Uden. „We woonden in de oude burgermeesterswoning, tegenover de rooms-katholieke Kruisheren-kapel en naast café ’t Zwaantje. Papa was een van de huisartsen in Uden: dokter Koning, Helwegen en Hoevenaars de andere drie. Ons moeder deed de apotheek. In de wacht- en spreekkamer mochten we als kind – vier in totaal – niet komen. Er waren twee dienstmeisjes. ’s Middags aten we warm, gescheiden van onze ouders. Het was een drukke praktijk. En thuis hadden we vaak mensen over de vloer: vriendinnetjes die meeaten. Of logés voor langere tijd: bekenden die hulp nodig hadden. In het dorp zorgde dat soms voor scheve ogen. Dat deerde onze ouders niet. Anderen helpen deed je gewoon. Onze opvoeding was vrij. „Er mag al zoveel niet”, zei ons vader vaak. Doktersdochter gaf aanzien: speciale plekken in de kerk, een andere behandeling. Birgit werd eens fietsende op de stoep aangehouden. „O, je bent er eentje van Grimbergen. Rij maar door.” Birgit pikte dat niet en eiste een boete. Moeder vond dat natuurlijk zonde van het geld. Toch paste dit bij onze opvoeding: niet leunen op je achtergrond en ook als meisje zelf je geld verdienen. Geschenken voor de dokter waren normaal. Ons moeder zegt nu dat ze dat lastig vond. Moest je het hele jaar dankbaar zijn voor twaalf eieren. Ik snap dat. Op de foto zie ik geborgenheid: ontspannen luisterend. Ik herinner me een wit poesje in een roze jurk. Birgit en ik speelden niet veel met elkaar, maar voor elkaar zorgen was de norm. Sinds corona is het familie-contact frequenter. Er is een familie-app en Birgit en ik bellen wekelijks. Ik vond dat zij alleen belde als er iets moest gebeuren. Birgit bedacht een vaste afspraak: elke woensdag. Dat is fijn.”</p>
<img src='https://images.nrc.nl/P3fK48CHQkgyzaVcf3aUJWNSXno=/1280x/filters:no_upscale()/s3/static.nrc.nl/images/gn4/stripped/data96799448-3c8063.jpg'/>]]></description>
      <guid>https://nrc.nl/nieuws/2023/02/14/iris-voor-elkaar-zorgen-was-de-norm-a4157079</guid>
      <pubDate>Tue, 14 Feb 2023 04:43:42 +00:00</pubDate>
    </item>
    <item>
      <title><![CDATA[Gerja rook brood]]></title>
      <description><![CDATA[<p>Jurist Gerja Koopman (65, rechts) speelde voorjaar 1966 samen met zus Anita (60, verkoopster bakkerswinkel) in de flatgalerij voor het ouderlijke huis aan de Nijkampenweg 112 in Emmen. „We waren de eerste bewoners. Papa was bedrijfsleider bij Embro; de plaatselijke brood- en banketfabriek. Onze moeder was huisvrouw. Voor haar trouwen werkte ze als stenotypiste. Ze heeft mijn eindscriptie nog uitgetypt. We hadden het goed thuis. Het duurde even voordat we televisie kregen. Ik keek aanvankelijk bij onze buren, de familie Omvlee. Zij hadden beneden in de flat een zelfbedieningswinkel: de eerste in Emmen. Papa werkte veel. Op zijn vrije zondag ging hij ’s avonds nog kijken in de fabriek. Anita en ik gingen vaak mee: de broodgeur, heerlijk. Net als de mokkataart die hij meenam. Er zat extra mokka in; zo lekker! De buurt was kinderrijk; veel grote gezinnen. Anita en ik waren met zijn tweetjes. We hadden onze eigen speelkameraden. Wij verschilden van karakter. Anita was bijdehanter, pittiger, vond ik. Ik was verlegener, meer gereserveerd. Ze was jonger en toch was ze mij telkens te snel af. Zij kon zich dan weer mateloos aan mij ergeren. Wiebelen met mijn been maakte haar helemaal gek. Thuis in Emmen botsten we wel eens. Dat veranderde nadat ik in Groningen ging studeren. Alleen op kamers op mijn achttiende, vond ik best lastig. Anita was toen al losser, vrijer. Doordat ik in Groningen mijn eigen wereld ontdekte, kregen wij een betere verstandhouding. We hielden altijd al van elkaar, maar zaten elkaar een beetje in de weg. Inmiddels hebben we juist veel lol. Dat we anders in elkaar zitten is nu een bron van plezier, niet langer van irritatie. Een bindende factor blijft de bakkersgeur. Anita ruikt dit als verkoopster vaker. De geur van versgebakken brood stemt ons hoopvol. Het brengt ons voor even terug naar een onbezorgde jeugd.”</p>
<img src='https://images.nrc.nl/07BBD7peI3-A3dZ78xGG7btHB6o=/1280x/filters:no_upscale()/s3/static.nrc.nl/images/gn4/stripped/data95750584-80f46e.jpg'/>]]></description>
      <guid>https://nrc.nl/nieuws/2023/01/18/gerja-rook-brood-a4154561</guid>
      <pubDate>Wed, 18 Jan 2023 04:43:43 +00:00</pubDate>
    </item>
    <item>
      <title><![CDATA[John kocht zijn droomauto]]></title>
      <description><![CDATA[<p>Zelfstandig HR-adviseur/mediator John Slingerland (68, centraal) showde op 17 september 1983 zijn Saab 99 aan neefje Jacob Jan Brouwer (41, psychiatrisch verpleegkundige) en nichtje Mascha Brouwer (43, jeugd-hulpwerker) op de Korte Dwarsweg in Ouderkerk aan de Amstel. „Dolgelukkig was ik. Na drie jaar werken voor Ballast Nedam in Saoedi-Arabië was ik net terug in Nederland. Contact met mijn familie was via brieven verlopen. Zo had ik mijn tweelingbroer Ton geschreven over een bezoek aan een Saoedische automarkt. Ik stuurde een foto mee en vertelde dat er geen levertijd was: je kon nieuwe auto’s direct meenemen, destijds bijzonder. Wij kwamen uit Sassenheim: een gezin van tien kinderen. In de jeugd trokken Ton en ik met elkaar op. We deden veel hetzelfde, al was hij de meer serieuze. In onze liefde voor de Saab vonden we elkaar. Al heel jong waren wij gek van de 92 en de 96: de oudere modellen met die typerende aerodynamische lijn. Hoe de liefde ontstond is onbekend. Een psychiater zei mij ooit dat het woord ‘Saab’ makkelijk is uit te spreken; ook voor hele kleine kinderen. Ik denk dat we het gewoon een aparte auto vonden; net zoals de Volkswagen kever die onze vader had. Een Saab bezitten was een droom; er hing een flink prijskaartje aan. Gedurende de drie jaar in Saoedi-Arabië had ik gespaard voor een huis. Maar er was ook geld voor een Saab 99. Ik wilde een rode. In Mijdrecht stond er een te koop. Al voor het proefritje wist ik: dit wordt ’m. Een deel, acht en half duizend gulden, betaalde ik contant. Ik reed daarna direct naar mijn oudere broer Jacques. Daar werd de foto gemaakt. Mijn gezicht straalde van geluk. Toen Ton later de Saab zag was hij supertrots: een mooi moment. Inmiddels rijd ik alweer jaren elektrisch: verstandig, maar ook met pijn in mijn hart. Ik mis de eigenzinnigheid van een Saab.”</p>
<img src='https://images.nrc.nl/Oryb6bYP1eBCGaEp1e5iNBXquS0=/1280x/filters:no_upscale()/s3/static.nrc.nl/images/gn4/stripped/data93520444-58c82d.jpg'/>]]></description>
      <guid>https://nrc.nl/nieuws/2022/11/21/john-kocht-zijn-droomauto-a4148910</guid>
      <pubDate>Mon, 21 Nov 2022 04:43:43 +00:00</pubDate>
    </item>
    <item>
      <title><![CDATA[Een eeneiige tweeling samen in de grote wereld]]></title>
      <description><![CDATA[<p>Historicus Jan Melkert (74, links) ging zomer 1957 samen met tweelingbroer Paul (74, lucht- en zeevaartexpediteur) op de foto bij ’t landje aan de Boerenwetering in Amsterdam. „Jarenlang gingen we als eeneiige tweeling samen op ontdekkingsreis. Opgegroeid in De Pijp was ’t landje bij de dijk, zoals wij het noemden, aanlokkelijk. Over de dijk loopt nu de A10 en op ’t landje staat de RAI, maar destijds was het een eerste halte naar de wijde wereld. In Oost, bij de Rietlanden, kwamen we ook graag. Op het rangeergedeelte voor treinen hebben we nog de olifanten van Circus Krone gezien. We deden alles samen: dezelfde school, dezelfde voetbalclub, samen slapen in één bed, en tot ons vijftiende droegen we ook dezelfde kleding. Wie de oudste is weten we niet. Onze ouders – huisvrouw en wijnverkopersknecht – kregen in 1948 nog één nakomertje. Dachten ze. In het ziekenhuis vertelden ze mijn moeder vlak voor onze geboorte dat het er twee waren. „Maak dat de kat wijs”, zei zij. Toch was het zo. In het tumult werden wij verwisseld, zodat onbekend is wie de oudste is. Op de ULO gingen we meer onze eigen weg. Al was onze eerste baan bij hetzelfde bedrijf. Door avondstudie behaalde ik mijn atheneum-diploma en ging studeren: geschiedenis in Amsterdam. Ik was de eerste van de familie op de universiteit. We kregen gezinnen en eigen werklevens. We zagen elkaar minder. In die tijd keek Paul tegen mij op, vanwege mijn universitaire opleiding. Dat is niet meer zo. Door zelfstudie staat hij, zoals hij zelf zegt, stevig in de maatschappij. Hij is trots op hoe hij zijn leven voor elkaar heeft gebokst. Ik ben daar blij mee. Paul is een belangrijk klankbord. We scherpen elkaars ideeën. Sinds een jaar wonen we in hetzelfde appartementencomplex in de Amsterdamse houthavens en zoeken we elkaar geregeld op. Ook in die zin is de cirkel rond.”</p>
<img src='https://images.nrc.nl/eZZEFCStaoeExBVOf1zkq8uEFcg=/1280x/filters:no_upscale()/s3/static.nrc.nl/images/gn4/stripped/data92097412-cfaa1e.jpg'/>]]></description>
      <guid>https://nrc.nl/nieuws/2022/10/18/een-eeneiige-tweeling-samen-in-de-grote-wereld-a4145520</guid>
      <pubDate>Tue, 18 Oct 2022 04:43:43 +00:00</pubDate>
    </item>
    <item>
      <title><![CDATA[Gerda wilde een feest]]></title>
      <description><![CDATA[<p>Beleidsrealisator Gerda van Dijk (65, midden) poseerde voorjaar 1991 samen met studievriendinnen Jolien de Haan (66, gepensioneerd, links) en Ineke de Jonge (66, creatief ondernemer) in de Reyer Anslostraat in Amsterdam. „De wereld veroveren en veel geld verdienen. Als dertigers waren we klaar voor de toekomst: reden voor een feest. Met mijn fototoestel met zelfontspanner maakten we een foto voor de uitnodiging. Op mijn 18de ging ik pedagogie studeren aan de Vrije Universiteit in Amsterdam. Ik kreeg een kamer op Uilenstede. Naast studeren was muziek belangrijk. Ik ging veel naar concerten: Springsteen in de RAI, echt fantastisch. Ook werd ik zangeres in The Fuse, de band van mijn zwager. Jolien en Ineke kwamen vaak kijken. We kenden elkaar al van de studie en van koffieleuten bij ‘t Koffiepunt op de VU. Zij woonden bij elkaar in de Kinkerbuurt. Toen ik naar het centrum verhuisde, zagen we elkaar vaker. Urenlang Yahtzee spelen, en dus veel muziek. Ik speelde in verschillende bandjes. Eentje heette aanvankelijk The Dirty Licks, maar dat leverde vreemde boekingen op. Pas na een naamsverandering in The Licks volgden normale optredens Na ons afstuderen rolden we het werkende leven in. Waar mogelijk hielpen we elkaar. Op een avond zaten we weer samen en besloten spontaan tot een feest. Naast de wereld veroveren was het een heerlijk excuus voor een gelegenheidsband, the Buzzards. Tijdens het feest op de Unitas-boot voor het Centraal Station is er in wisselende samenstelling gespeeld. Jolien en Ineke zongen ook mee. Onbedoeld was het een afsluiting van een periode. Niet lang daarna kregen we stuk voor stuk kinderen. We hielden wel contact. Vanwege onze pensioengerechtigde leeftijden hebben we al langer zin in een feest. Corona maakte dat lastig. Maar misschien komt het er binnenkort van. De uitnodigings-foto hebben we al.”</p>
<img src='https://images.nrc.nl/4gqefQ0l79_yBEKzZkuhteYhCd4=/1280x/filters:no_upscale()/s3/static.nrc.nl/images/gn4/stripped/data87330854-f5cbc3.jpg'/>]]></description>
      <guid>https://nrc.nl/nieuws/2022/07/04/gerda-wilde-een-feest-a4135492</guid>
      <pubDate>Mon, 4 Jul 2022 04:43:44 +00:00</pubDate>
    </item>
    <item>
      <title><![CDATA[Plotseling was er een jong, goed hart beschikbaar]]></title>
      <description><![CDATA[<p>Martien Pot (63) maakte juni 1994 samen met zijn dochter Mariska (29, fotograaf) een ommetje door het Utrechts Medisch Centrum (UMC). „Mariska zat op een Heartmate 1; een Left Ventriculair Assist Device (LVAD). Ik was destijds de vierde persoon in Nederland die zo’n steunhart gebruikte. In afwachting van een transplantatie-hart liep ik rond op de afdeling. Na een kwartier moest ik een stopcontact opzoeken; langer kon de Heartmate niet zonder stroom. Mijn vrouw Liesbeth maakte de foto. Mijn hartproblemen begonnen in 1992, één week voor ons trouwen. Op een nacht voelde ik me ineens slecht; in het AMC had ik een hartslag van negenentwintig. Liesbeth was vijf maanden zwanger. De arts raadde ons aan de trouwerij door te laten gaan. Voor het geval dat. We trouwden in de stilteruimte. Ik kreeg een pacemaker, maar dat bleek toch onvoldoende. Begin 1994 belandde ik weer in het ziekenhuis: mijn hart bleek te groot en de enige mogelijkheid was transplantatie. In het UMC vierden we de eerste verjaardag van Mariska op de hartbewaking. Mijn toestand verslechterde. Een steunhart betekende tijdwinst, maar de Heartmate’s waren bezet. De cardioloog gaf mij nog veertien dagen. Dat was een klap, maar uiteindelijk accepteerde ik mijn naderende einde. En toen kwam er ineens toch een steunhart vrij. Ik werd geopereerd. Een lange revalidatieperiode volgde, gekenmerkt door het geruststellende zoemende geluid van mijn Heartmate. Eind juni kwam het verlossende bericht. „Je krijgt een jong en goed hart”, zei de chirurg voor de operatie. In mijn herinnering danste Mariska de volgende ochtend van blijdschap. Mijn lichaam reageerde goed. We kregen nog een zoon. Dat ik mijn kinderen heb zien opgroeien is zo’n groot geluk. Ik dank mijn donor daarvoor elke dag.”</p>
<img src='https://images.nrc.nl/NxpunEHMxe9n1BPoCGP50jtg-Qc=/1280x/filters:no_upscale()/s3/static.nrc.nl/images/gn4/stripped/data86486875-d38c04.jpg'/>]]></description>
      <guid>https://nrc.nl/nieuws/2022/05/30/plotseling-was-er-een-jong-goed-hart-beschikbaar-a4130355</guid>
      <pubDate>Mon, 30 May 2022 04:43:44 +00:00</pubDate>
    </item>
  </channel>
</rss>
