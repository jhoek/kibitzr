<?xml version="1.0" encoding="utf-8"?>
<rss version="2.0">
  <channel>
    <title><![CDATA[Spijt]]></title>
    <link>https://www.volkskrant.nl</link>
    <description><![CDATA[Spijt]]></description>
    <item>
      <title><![CDATA[‘Ik heb geen spijt van mijn kind, zij is geweldig. Wel heb ik spijt van wie haar vader is’]]></title>
      <description><![CDATA[<p>Sarah (33, publiciteitsmedewerker uitgeverij): ‘We ontmoetten elkaar in een kroeg toen ik 17 was en hij 24. Het klikte meteen. Kort daarna ging ik studeren in een stad aan de andere kant van het land, waardoor onze relatie de eerste jaren een langeafstandsrelatie werd. Ik keerde elk weekend terug naar de stad waar hij woonde en werkte; hij kwam zelden of nooit naar mij toe, wat ik niet erg flexibel van hem vond. Toen ik bijna mijn bachelor had afgerond, verhuisde hij naar Amsterdam en ben ik bij hem ingetrokken. We hadden gelukkige en zorgeloze jaren, maar er waren tegelijkertijd wel signalen waardoor ik me had kunnen afvragen of hij de beste man voor mij was. ‘Aan de ene kant was hij ondernemend; hij maakte muziek, speelde in bandjes, hockeyde, tenniste en regelde thuis alles. Dat vond ik heel aantrekkelijk. Maar hij had ook een andere kant, het glas was bij hem altijd half leeg. Hij vond mij vaak te uitgesproken. Deed uitspraken als: ‘Als jij lid wordt van een studentenvereniging, dan ga ik bij je weg.’ Of: ‘Als je je haar afknipt, vind ik je niet meer aantrekkelijk.’ Hij was niet de meest optimistische persoon ter wereld, zag vaak beren op de weg. Hield niet van uiteten gaan omdat hij bang was voor een voedselvergiftiging. Hij is heel intelligent, maar kijkt door een smalle koker naar de wereld. ‘Hij wilde graag kinderen, dat stak hij niet onder stoelen of banken. Omdat ik zeven jaar jonger ben, had ik geen haast. Maar toen we een huis met een tuin hadden gekocht, leek het een logische stap. We waren immers ook al negen jaar samen en hadden allebei een vast contract. Nadat ik met de pil was gestopt, werd ik vrij snel zwanger. Ik herinner me nog precies het moment dat ik me realiseerde dat ik overtijd was. Ik schilderde de huiskamer terwijl de televisie aanstond met de Olympische Spelen en ik probeerde zijdelings het schaatsen te volgen. Nadat ik de zwangerschapstest had gedaan, liep ik opgewonden de badkamer uit. Zijn reactie: ‘Oké. Dat is het dan.’ Er viel een soort gelatenheid over hem heen. Op dat moment besefte ik met een schok: wij gaan het niet redden. ‘Toen ik 32 weken zwanger was, zagen we op de echo dat het kindje niet goed genoeg groeide. Mijn vriend stortte volledig in. Het bleek al snel dat er niets ernstigs aan de hand was, maar ik moest om de dag naar het ziekenhuis om een hartfilmpje van de baby te laten maken. Hij ging nooit mee, omdat hij moest werken. Hoewel ik dat snapte, waren het eenzame wandelingen naar het ziekenhuis. Onze dochter werd met 36 weken via een spoedkeizersnede geboren, ze woog iets meer dan 2 kilo. Omdat ze zo klein was, moest ze worden bijgevoed en moest ik na elke voeding kolven, een ritueel dat anderhalf uur duurde. Mijn vriend liet de baby helemaal aan mij over. Vaak zat ik ’s nachts huilend in mijn eentje op de bank. ‘Hij was niet onaardig, maar hij was er gewoon niet. Als hij thuiskwam uit zijn werk, liep hij naar de box om onze dochter een aai over haar bol te geven, daarna liep hij meteen door. Hij vond het moeilijk om zich te hechten aan haar, de stap naar de overgave kwam niet. We konden er niet over praten. Hij vond zichzelf zielig, want ik was thuis en hij moest werken. Ik kon lekker chillen met de baby, was zijn beeld. Hij vond het lastig dat het hele ritme op de schop ging. Dat een baby een autonoom mensje is dat zelf bepaalt wanneer ze lacht en wanneer ze keihard gaat huilen. Hij had het beeld dat je de hele dag leuk kunt knuffelen en op het moment dat je gitaar wil gaan spelen, de baby weg kunt leggen. Het leven dat een kind met zich meebrengt had hij absoluut onderschat. ‘Toen onze dochter een half jaar was, liep hij steeds meer vast. Ons contact werd stroever en op een gegeven moment drong ik helemaal niet meer tot hem door. Hij ging nog wel naar zijn werk, maar thuis kwam hij nauwelijks zijn bed uit. Het leek alsof hij altijd in de mist liep, alsof hij niets meer zag. Uiteindelijk heb ik de huisarts gebeld om een afspraak te maken. Mijn vriend werd meteen doorverwezen naar een psycholoog. Tijdens de therapie werd hij gediagnostiseerd met een chronische depressie. Drie jaar heb ik het volgehouden om met hem te leven, maar toen ging het niet meer. Ik voelde me schuldig omdat ik iemand verliet die ziek is, maar het moest om mezelf en onze dochter te beschermen. ‘Ik heb heel veel spijt dat ik niet eerder bij hem ben weggegaan. Ik vind het ontzettend stom van mezelf dat ik het niet eerder heb gezien. Toen hij al die jaren niet bereid was om in het weekend naar mijn studentenstad te komen, had ik moeten beseffen dat we een ongelijkwaardige relatie hadden. Had ik maar ingezien wat zijn beperkingen waren. Er waren signalen, maar ik heb ze niet op de juiste manier geïnterpreteerd. Pas na de zwangerschapstest begon ik te twijfelen of ik de juiste keuze had gemaakt. Toen ik het me realiseerde, was het te laat. Ik heb absoluut geen spijt van mijn kind, want zij is geweldig en ze maakt me elke dag gelukkig. Wel heb ik spijt van wie haar vader is. Ik verwijt mezelf dat ik niet op tijd heb gezien dat hij niet de man was om een gezin mee te stichten. ‘Ik heb vooral heel veel spijt dat mijn dochter moet opgroeien in een gebroken gezin. Als ik het met iemand anders had gedaan, had ze broertjes of zusjes kunnen hebben. En twee ouders die van elkaar houden. Voor mijn dochter ben ik erop gebrand om een goede relatie met haar vader te onderhouden. Elke zondag eten we met elkaar, elke dag app ik hem hoe het met haar gaat. Op woensdagavond slaapt ze bij hem en om het weekend is ze ook bij hem. Maar het spijt me zo dat ze niet het gezin heeft gekregen dat ik voor haar had gehoopt. En waar ik zelf op had gehoopt. Ik kom uit een harmonieus gezin en heb een heel goede band met mijn broer en mijn zussen. Dat heeft zij niet, die relaties zal zij nooit hebben. ‘Inmiddels heb ik een nieuwe vriend met wie ik gelukkig ben. We hebben het rustig opgebouwd, ik heb hem pas na een jaar aan mijn dochter voorgesteld. En ik heb meteen tegen hem gezegd dat ik geen nieuw gezin wil. Ik had zelf nog erg graag een baby willen krijgen, maar voor mijn dochter kies ik ervoor om dat niet te doen. Zij zou dan steeds naar haar vader moeten, terwijl dat nieuwe kindje wel bij papa en mama in huis opgroeit. Dat lijkt me voor mijn dochter niet goed. Dan maar geen broertje of zusje, dan maar wij tweetjes. Als ze op haar 17de denkt dat ze de ware liefde is tegengekomen, zal ik haar op het hart drukken dat als je zo jong bent, je nog veel moet ontdekken over jezelf. Je hebt nog onvoldoende eigenwaarde om de juiste beslissingen te nemen. Ik kwam er te laat achter, waardoor ik de rest van mijn leven spijt heb dat ik niet mijn gedroomde gezin heb gekregen.’ Op verzoek van de geïnterviewde is de naam Sarah gefingeerd. Kampt u ook met gevoelens van spijt en wilt u daarover in deze rubriek praten, stuur dan een mailtje naar b.vanbeukering@gmail.com.</p>]]></description>
      <guid>https://www.volkskrant.nl/volkskrant-magazine/ik-heb-geen-spijt-van-mijn-kind-zij-is-geweldig-wel-heb-ik-spijt-van-wie-haar-vader-is~ba8cdd3c0/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[‘We hebben hem daar op een afgrijselijke manier laten zitten en ik vind dat heel wreed’]]></title>
      <description><![CDATA[<p>Alexandra (58, docent Frans): ‘Na mijn middelbare school ging ik een jaar naar Parijs omdat ik de behoefte had om weg te gaan uit Enschede, waar ik ben opgegroeid. Ik kwam in een leuk gastgezin terecht met twee zoons en ging daar ook naar school. Het was een groot Frans lyceum, midden in Parijs, waar ik de eerste dag verloren door de gangen liep. Ik werd aangesproken door een meisje, ze vroeg wie ik was. Ze stelde zich voor als Muriel en vanaf dat moment waren we hartsvriendinnen. Het was een ontzettend leuke klas waarin ik terechtkwam, een combinatie van muziek- en literatuurstudenten. De leerlingen waren erg in mij geïnteresseerd omdat ik uit Nederland kwam. Binnen de kortste keren voelde ik me als een vis in het water. In die klas zat ook Xavier, een jongen die duidelijk buiten de boot viel. Hij had een dikke bril, waardoor hij verschrikt de wereld inkeek. Hij had halflang, vettig haar met een slag erin tot op zijn schouders. De broeken die hij droeg waren iets te kort, de jasjes ook. Hij ging altijd net iets te dicht tegen me aan zitten, wat ik heel vervelend vond, omdat hij een onaangename geur had. Ik kan het me nog steeds voor de geest halen; hij rook naar schoonmaakmiddel. Als ik ostentatief opzij schoof, begreep hij niet dat hij afstand moest houden. Die sociale antenne had hij niet. Hij vertelde dat hij alleen met zijn vader woonde en dat zijn moeder was overleden. Dat vond ik heel verdrietig om te horen, maar tegelijkertijd wilde ik niets met hem te maken hebben. Xavier maakte altijd lijstjes waarop hij schreef wie hij de leukste meisjes vond, en de knapste en de grappigste. Ik stond steevast in zijn top-3. Het was niet seksistisch, maar wel ongepast. De jongens moesten heel hard om die lijstjes lachen, maar de meisjes vonden het echt vervelend, ze wilden dat hij daarmee ophield. Dat begreep hij niet. Hij wilde er heel graag bij horen en opgenomen worden in de groep. Niemand nam de moeite om hem te helpen, of te corrigeren door te zeggen: ‘Xavier, je kunt beter een beetje afstand houden’, of: ‘Stop toch met die lijstjes, dat vinden de meisjes niet leuk.’ Hij werd niet gepest, hij werd genegeerd. Ik worstelde ermee want ik vond hem zielig, maar ik wilde niet met hem worden geassocieerd. Op een dag in december deelde hij briefjes uit met een uitnodiging voor zijn verjaardag. Hij had de hele klas uitgenodigd, we waren met ongeveer twintig leerlingen. Het was meteen duidelijk dat niemand zin had om te gaan. We zaten een beetje op elkaars reactie te wachten, wilden niet voor elkaar onderdoen. Ik polste Muriel die stellig reageerde: ‘Natuurlijk ga ik niet!’ Uiteindelijk is niemand gegaan. Dat beeld, Xavier die in zijn eentje op ons zit te wachten met z’n frisdrank en z’n chips, achtervolgt mij al veertig jaar. We hebben hem keihard laten vallen. Ik voel intense spijt dat ik toen niets heb gedaan. Ik was al lang en breed opgenomen in de groep dus ik had makkelijk kunnen zeggen: ‘Kom op jongens, we gaan, die jongen zit op ons te wachten, kleine moeite. Desnoods gaan we maar even en gaan we daarna nog iets anders doen.’ We hebben hem daar op een afgrijselijke manier laten zitten en ik vind dat heel wreed. De dag na zijn verjaardagsfeestje kwam Xavier de klas binnen alsof er niets aan de hand was. Het is heel gek hoe dat werkt: wij laten iemand keihard vallen, en vervolgens schaamt diegene zich dood. Vermoedelijk durfde hij er uit gêne niet over te beginnen. Iedereen ging gewoon verder en niemand heeft er ooit een woord aan vuil gemaakt. Met Muriel heb ik het er nog wel over gehad, maar zij zat er niet mee. Ik heb eigenlijk van twee dingen spijt. Ik heb spijt dat ik Xavier heb laten zitten, maar ook dat ik me heb laten intimideren door Muriel. Ik was te onzeker en was misschien bang dat ze mij stom zou vinden als ik had willen gaan. Maar dat is geen excuus. Ik voel me verantwoordelijk voor het feit dat ik hem dit heb aangedaan. Als mensen je op een vormende leeftijd zo laten vallen en zo negeren, doet dat iets met je. Het kan niet anders of het heeft hem tot in zijn ziel geraakt. Aan het eind van het schooljaar traden de muziekstudenten op in de aula. De zaal zat vol met ouders en leerlingen, ik zat helemaal vooraan. Xavier kwam op met zijn Spaanse gitaar. Hij ging op een kruk zitten, en met zijn tong uit zijn mond en het halflange haar dat voor zijn gezicht viel begon hij gitaar te spelen. Het klonk niet bijster goed. Toen hij klaar was, stond hij op en maakte een buiging. De zaal was beleefd en gaf hem een groot applaus. Hij bleef staan en boog weer. Wederom applaus. Hij bleef maar staan op dat podium, bleef maar buigen. Ik besefte: dit is wat mensen willen. Mensen willen gezien worden. Omdat hij daar niet genoeg van kon krijgen, bleef hij maar staan. Dat vond ik zo intens verdrietig. Ieder mens wil gezien en gewaardeerd worden en wij hadden hem dat ontnomen. Ik ben huilend de zaal uitgerend. De spijt heeft me op een bepaalde manier ook positief gevormd. Aan Xavier heb ik te danken dat ik sindsdien zeer alert ben op mensen die buiten de boot dreigen te vallen. Als docent houd ik de klas altijd scherp in de gaten. Ik herken de Xaviers, maar ik herken ook de Alexandra’s. Met de Alexandra’s kan ik meer bereiken, omdat ik die leerlingen kan proberen duidelijk te maken hoe belangrijk hun rol is. Ik geef ze altijd mee dat genegeerd worden het allerergste is. Je hoeft niet dikke vette vrienden te worden, maar spreek iemand even aan. Ik had vorig jaar een meisje in de vierde klas dat buiten de groep viel. Een Xavier, het had zijn zusje kunnen zijn. Achter haar zat een populaire jongen met veel vrienden in de klas. Op een gegeven moment zag ik dat die jongen naar voren boog en zei: ‘Heb je een nieuwe trui? Staat je leuk.’ Het onzekere meisje glom van oor tot oor. Ik was ten diepste geraakt. Ik heb Xavier na dat optreden nooit meer gezien. Ik heb geprobeerd om hem te zoeken via Facebook, maar dat is niet gelukt omdat ik zijn achternaam niet meer weet. Ik zou graag tegen hem willen zeggen dat het me ontzettend spijt. Tegelijkertijd ben ik er ook een beetje bang voor. Stel dat hij zich op zijn 19de wat heeft aangedaan met een briefje in zijn zak: het komt allemaal door Alexandra. Anderzijds zou de wetenschap dat het in zijn verdere leven goed met hem is gegaan me geruststellen. Misschien is hij tijdens zijn studie wel opgebloeid, heeft hij een fijne job en een mooi huis. Het kan zijn dat ik het allemaal veel te groot heb gemaakt. Maar dat vind ik toch minder belangrijk. Het gaat om mij, ík had een andere keuze moeten maken. Ik heb ontzettend veel spijt dat ik niet heb gehandeld. Ik leef mijn leven niet met een beeld van een hiernamaals, maar de gedachte bekruipt me weleens dat er een dag komt dat ik hier verantwoording voor moet afleggen. Waarom heb ik niet ingegrepen? Waarom ben ik niet voor hem opgestaan? Die spijt blijft aan me knagen. Alexandra wil niet met haar achternaam worden genoemd. Barbara van Beukering is speciaal op zoek naar mannen met diepe spijt. Stuur een mailtje naar: b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/we-hebben-hem-daar-op-een-afgrijselijke-manier-laten-zitten-en-ik-vind-dat-heel-wreed~be0c00c6/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[‘Ik heb tegen mijn moedergevoel in gehandeld en ik heb mijn handen van haar afgetrokken’]]></title>
      <description><![CDATA[<p>Geertje Paaij (73), schrijver: ‘Als kind was mijn dochter een heel zachtaardig en dromerig meisje. Erg begaan met het lot van dieren, ze nam een keer een vogeltje met een gebroken pootje mee naar huis. Vanaf groep vijf werd ze gepest op school. Ik kwam erachter doordat ze nachtmerries kreeg. Tijdens het speelkwartier mocht ze meespelen met de meisjes die op paardrijles zaten, maar dan moest mijn dochter het paard zijn dat op stal stond. Toen ze een jaar of 8 was, schreef ze een briefje aan Sinterklaas: ‘Ik ben het meisje dat altijd wordt gepest. Kunt u voor een andere school zorgen? Meer wil ik niet, anders ga ik liever dood.’ Ik ben me kapot geschrokken en heb haar onmiddellijk naar een andere school overgeplaatst. ‘Toen ze in de tweede klas van de middelbare school zat, ben ik gescheiden. Ik kocht een middenwoning waar ik met mijn twee dochters van 15 en 13 ging wonen. We zouden er een gezellig vrouwenhuishouden van maken, was het romantische beeld dat ik ervan had. Maar binnen de kortste keren begon mijn oudste dochter te blowen. Ze heeft de mavo nog net weten af te maken, maar daarna ging het bergafwaarts. Een beroepskeuzetest verknalde ze omdat ze knetterstoned binnenkwam. Ze bleef steeds vaker ’s nachts weg en lag de halve dag in haar bed. Haar gedrag werd steeds extremer. Ze had maling aan mij en de huisregels. ‘Als ik thuiskwam uit mijn werk, was het vaak een rotzooi. De keukenkastjes open, het aanrecht bezaaid met hagelslag, een drijfnatte handdoek op de grond. Het leek wel alsof ik alleen nog maar haar werkster was. Het blowen begon steeds extremer te worden. Ik zocht contact met de verslavingszorg. Nadat ik het gedrag van mijn dochter had beschreven, werd mij verteld dat drugsverslaafden eerst in de goot moesten belanden, wilden ze gemotiveerd raken om hulp te zoeken. Ze raadden mij aan om het boek De moeder van David S. van Yvonne Keuls te lezen. Aangezien mijn dochter net 18 was geworden, adviseerden ze mij haar het huis uit te zetten. Dat deed ik niet, dat is het laatste wat je als moeder wilt. ‘Ze was ruim 18 toen ik een busreis door Zuid-Afrika maakte. Mijn jongste dochter woonde inmiddels bij haar vader en de oudste verzekerde me dat ze alleen thuis kon blijven. Toen ik terugkwam was de voordeur van mijn huis ingetrapt. De spiegel in de gang kapot, de pedaalemmer in de keuken in elkaar getrapt, de natte was in de wasmand beschimmeld. Ik hoorde boven de muziek van Nirvana, ze was helemaal gek van Kurt Cobain. Toen ik haar kamer binnenkwam, bleek ze haar haar pikzwart te hebben geverfd. Ze zat te tokkelen op een gitaar en keek me heel wazig aan. Ik kon alleen maar huilen. ‘Een paar maanden later stond mijn vriend in de keuken op het moment dat mijn dochter met een vriendin binnenkwam vallen met pizzadozen onder hun arm. Mijn dochter duwde mijn vriend opzij om de pizza in de oven te doen. Op dat moment brak ik. Ik begon te jammeren dat ze mijn dochter niet meer was. Toen ze me een klap in mijn gezicht wilde geven, hebben mijn vriend en ik haar naar buiten gewerkt. In mijn wanhoop besloot ik het advies van de verslavingszorg op te volgen. Ik zei dat ze de volgende dag haar spullen kon halen. De volgende dag kwam ze haar kleding, die ik allemaal in vuilniszakken in de tuin had gezet, oppikken. Ze reageerde heel gevoelloos, als een robot. ‘Tot op de dag van vandaag heb ik spijt van die beslissing. Ik had gehoopt dat ze na een paar dagen tot inkeer zou komen en hulp zou zoeken. Maar ze vertrok naar een kraakpand en liet niets meer van zich horen. Ik hoorde via via dat ze veel drugs gebruikte en dat ze stal. Van de krakers kreeg ze bestellijstjes waarop stond wat ze allemaal moest stelen in supermarkten en benzinestations. Ze is een keer thuis geweest, na een maand of drie, om haar spaarrekening op te eisen. Ik vond het verdrietig omdat het voor haar studie was bedoeld, maar ze was 18 dus ze had er recht op. Ze zag er verwilderd uit, mager, lege blik. Het kraakpand stond bekend als een anarchistische bende. Ik ben er nooit geweest, dat kon ik niet aan. ‘Een half jaar nadat ik haar op straat had gezet, werd ik gebeld door de enige vriend die mijn dochter in de krakerswereld had. Hij vertelde dat het helemaal niet goed met haar ging. De volgende dag kwam hij met mijn dochter langs. Op het moment dat die vriend in de huiskamer ging zitten, vroeg mijn dochter of ze even mocht douchen. Natuurlijk mocht dat. Terwijl ik met die jongen in gesprek was hoorde ik haar opeens praten. Toen ik boven kwam klonk het alsof er iemand naast haar onder de douche stond. Heel griezelig vond ik dat. Die vriend legde uit dat ze tegen de stemmen in haar hoofd praatte. De volgende dag werd ze opgenomen op de gesloten psychiatrische afdeling van het ziekenhuis. ‘Toen ik in dat kamertje kwam, zat ze op haar bed. Haar hele lijf was verstrakt en ze keek naar het plafond. Zonder me aan te kijken zei ze: ‘Ik hoor katten krijsen op het kerkhof.’ Ze bleek een psychose te hebben. Ik sloeg mijn armen om haar magere en verwaarloosde lichaam heen. Terwijl ik een grote opluchting voelde dat ze daar veilig zat, greep het me vreselijk aan dat ze, gevangen in haar psychose, totaal onbereikbaar was. Ik heb een tekening van haar uit die periode in het ziekenhuis. Het is een heel desolaat landschap, met zwarte bomen, er zit geen takje aan. Die tekening beschrijft precies hoe zij zich voelde. Dat grijpt mij nog steeds aan. Na zeven maanden werd de diagnose schizofrenie gesteld. ‘Als ik had geweten dat mijn dochter een psychiatrische stoornis had, had ik haar nooit op straat gezet. Ik heb tegen mijn moedergevoel in gehandeld en ik heb mijn handen van haar afgetrokken. Ze had evengoed schizofrenie gekregen, maar ik denk dat ze minder beschadigd was geweest als ze die verschrikkelijke episode in dat krakersmilieu niet had hoeven meemaken. Dat is traumatisch voor haar geweest en dat heb ik op mijn geweten. Daarover voel ik me heel schuldig. Ik verwijt de hulpverleners dat ze mij het advies hebben gegeven om haar op straat te zetten, maar ik had als moeder op mijn strepen moeten gaan staan en hulp voor haar moeten afdwingen. ‘Ik spreek mijn dochter nu al elf jaar niet meer, ze is inmiddels 40. Ze is nog steeds heel erg boos op mij, ook door haar waandenkbeelden die veroorzaakt worden door haar ziekte. Haar brein is zo vervormd, ik vrees dat het niet meer goedkomt tussen ons. Om het gevoel van spijt om te buigen in iets constructiefs, ben ik redactielid geworden van Ypsilon, een vereniging die familieleden van mensen met een psychiatrische kwetsbaarheid steunt. Ik weet alles over de ziekte schizofrenie, en tegelijk niets, omdat ik nooit zal begrijpen wat er in het hoofd van mijn dochter omgaat. ‘Ik wil niet die zielige moeder zijn, ik wil me niet wentelen in zelfbeklag. Het gaat om de spijt waarmee ik blijf worstelen. De onverteerbare gedachte dat het ook anders had gekund. Ik houd nog steeds van haar, al zie ik haar niet meer. Ik blijf haar moeder tot de dag dat ik er niet meer ben.’ Met instemming van haar moeder heeft Geertjes dochter dit interview gelezen en reageert: ‘Ik heb niet alleen schizofrenie maar ook complexe PTSS, en dat heb ik al in mijn jeugd opgelopen. Ik had veel eerder behandeling moeten krijgen maar door toedoen van mijn moeder is het allemaal anders verlopen. Zij is geen slachtoffer, maar dader.’ Barbara van Beukering is speciaal op zoek naar mannen met diepe spijt. Stuur een mailtje naar b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/ik-heb-tegen-mijn-moedergevoel-in-gehandeld-en-ik-heb-mijn-handen-van-haar-afgetrokken~bce6eb83/</guid>
      <pubDate>Thu, 29 Jan 2026 00:00:00 +0100</pubDate>
    </item>
    <item>
      <title><![CDATA[‘Opeens realiseerde ik me dat een broertje of zusje veel voor hem had kunnen betekenen’]]></title>
      <description><![CDATA[<p>Nynke (56, beleidsmedewerker): ‘Ik ben spontaan zwanger geraakt, we waren er helemaal niet mee bezig. We hadden een huis gekocht, waren dat aan het opknappen, hadden beiden een leuke baan en gingen veel op vakantie. Hoewel ik geen intrinsieke, lang gekoesterde kinderwens had, was het kind heel welkom. Tijdens de echo, die werd gemaakt om vast te stellen hoe groot de baby was, ontdekten ze een cyste aan een van mijn eierstokken. Dat betekende dat ik de eerste maanden onder behandeling moest blijven bij een gynaecoloog in het ziekenhuis. Maar de zwangerschap verliep voorbeeldig, zodat ik gelukkig thuis mocht bevallen. ‘Het was een fijne en vlotte geboorte, een thuisbevalling op een woensdagmiddag tussen 4 en 6. Wat dat betreft had ik er wel tien kunnen krijgen. Toen mijn zoontje vijf weken was, begon die cyste op te spelen, waarschijnlijk door hormonale schommelingen. Ik werd met spoed opgenomen en tijdens de operatie werd anderhalve eierstok verwijderd. Het eerste wat de gynaecoloog zei: ‘Je moet nu wel een beetje opschieten met de tweede.’ Dat viel bij mij ontzettend verkeerd. Ik was net bevallen, geopereerd en intens gelukkig met mijn zoontje, de liefste baby van de hele wereld. Hoe kon die man nu beginnen over een tweede kind? Ik duwde die horkerige boodschap onmiddellijk weg. ‘Een jaar na de geboorte van ons zoontje raakte ik weer zwanger. Door een ongelukkige samenloop van omstandigheden was ik net mijn baan verloren en werd mijn man ook ontslagen. Ons huis was ook nog steeds niet af. Op dat moment voelde ik pure paniek, ik kon het er niet bij hebben. Ik kon toen maar één ding denken: dit moeten we niet doen, niet nú. Een abortus was op dat moment de beste beslissing. Van die abortus heb ik geen spijt gehad, dat vind ik nu nog steeds een verstandige keuze in die situatie. ‘Toen ik de leeftijd van 37 bereikte, ons zoontje was inmiddels 3, hadden we alles op de rit en begon de gedachte aan een tweede kind zich op te dringen. Ook omdat alle vrienden om ons heen inmiddels een tweede of derde kind kregen. Vanaf dat moment besloten we het te proberen, maar dat lukte niet meteen. Ik onderging onderzoeken in het ziekenhuis waaruit bleek dat ik weliswaar minder eitjes produceerde, maar dat er verder niks mis was. Tenslotte heb je maar één eitje nodig. Door die botte hork van een gynaecoloog had ik een grote aversie tegen gynaecologen opgelopen: ik wilde aan mijn lijf geen polonaise meer. Mijn man en ik waren het erover eens dat het spontaan moest gebeuren, en anders maar niet. We spraken ook af dat als ik 40 zou worden, we zouden stoppen. ‘Dat het niet lukte vond ik aan de ene kant jammer, maar aan de andere kant dacht ik: de keuze wordt voor mij gemaakt. De wens om een tweede kind te krijgen was niet urgent. We hadden een superleuk, lief en makkelijk zoontje en een heel fijn leven. Wat ook meespeelde was dat de band tussen mijn twee broers en mij niet erg warm was, vroeger niet en nu nog steeds niet. Het argument dat het zo leuk is voor de kinderen, woog voor mij dus niet mee. Ik heb me destijds vaak afgevraagd hoe andere ouders overgaan tot het krijgen van meer kinderen. Vanuit welke behoefte, welke zekerheid en met welk gevoel? Dat gevoel kende ik niet. Ik vond mijn kind een lot uit de loterij en dat lot moest ik niet tarten. En opeens was ik 40, en ons zoontje 6. ‘De spijt openbaarde zich toen mijn zoon 12 werd. Op dat moment kwam het besef dat elke eerste keer ook meteen de laatste keer is. Bij zwemles is dat niet erg, dat hoef ik niet per se vaker mee te maken. Maar toen hij naar de middelbare school ging, vroeg ik me opeens af of ik wel een juiste keuze had gemaakt. Had ik alles wel overzien? Ik ben heel gestructureerd van aard en heb mijn keuzes altijd rationeel genomen. Ik heb me laten leiden door externe factoren: een vervelende gynaecoloog, een huis dat verbouwd moest worden, een onzekere werksituatie. Ik heb me er heel erg op gericht dat alles in orde moest zijn. Allemaal rationele argumenten, waarbij ik helemaal voorbijging aan mezelf. Dat ik niet in staat was om mijn moedergevoel een cruciale rol te laten spelen, daar heb ik heel veel spijt van. ‘Toen we verhuisden vond mijn zoontje dat erg moeilijk. Mijn man en ik waren blij, jubelden hoe mooi het nieuwe huis was, maar hij had niemand om het vanuit zijn eigen perspectief mee te kunnen delen. Opeens realiseerde ik me dat een broertje of zusje veel voor hem had kunnen betekenen. Hij zat altijd alleen met zijn ouders aan tafel en ging altijd alleen met zijn ouders op vakantie. Hij had maar één meetlat, en dat was die van ons. Ik ben jaloers op vriendinnen met meer kinderen. Gezinnen die met z’n allen Sinterklaas vieren, het rumoer van volle tafels. Dat volume heeft een heel andere dynamiek dan als je altijd met z’n drieën bent. ‘Mijn zoon heeft toen hij een jaar of 14 was één keer gezegd dat hij het jammer vond dat hij enig kind is. Dat deed zeer. Hij bedoelde het niet kwaad, het was meer in de trant van: als ik een broertje of zusje had gehad, was ik niet de enige waar jullie het altijd op gemunt hebben. Hij had graag iemand naast zich gehad die ook de vaatwasser kon inruimen. Ik heb geantwoord dat ik hem graag een broertje of een zusje had gegund, maar ik wilde hem niet opzadelen met mijn eigen pijn of verdriet. ‘Mijn man heeft geen spijt dat we destijds niet hebben doorgezet. Hij zegt dat ik destijds heel stellig in mijn keuze was. Het was mijn lijf, en het waren mijn behoeftes, dus wie was hij om het daar niet mee eens te zijn? Hij kan zich erbij neerleggen dat we in die situatie keuzes hebben gemaakt waarvan we toen dachten dat het de juiste waren. Dat klinkt een beetje alsof het me is overkomen, maar dat is niet waar, ik had er wel degelijk zelf een rol in. Ik had heel veel liefde te geven en dat had niet beperkt hoeven worden tot één kind. Ik was er gewoon goed in. ‘De spijt wordt niet minder. Ik moet ervoor waken dat het niet meer wordt, want onze zoon is nu uit huis, en daardoor besef ik nog meer dat alle eerste keren ook de laatste waren. Mijn man en ik zijn eerder dan veel vrienden met z’n tweeën. Wat ook voordelen heeft natuurlijk – we zijn vrij om te gaan en te staan waar we willen – maar het is nu wat het is. Ik kan er niks meer aan veranderen, de spijt zit ’m ook in de onomkeerbaarheid. Ik moet oppassen dat ik niet mijn eigen falen in het moederschap toeschrijf aan het feit dat hij enig kind is. Ook kinderen die broertjes en zusjes hebben, hebben ruzies met hun ouders en zijn soms weinig communicatief. ‘Ik speel met de gedachte om iets concreets met mijn spijt te doen. Misschien kan ik iets betekenen voor kinderen die opgevangen moeten worden. Misschien kan ik kinderen voorlezen. Ik heb altijd keihard gewerkt en ik heb alles super op orde. Maar het gaat uiteindelijk niet om je carrière, je huis en je vakanties. Het gaat om wat je te geven hebt.’ Op verzoek van de geïnterviewde is de naam Nynke gefingeerd. Barbara van Beukering is speciaal op zoek naar mannen met diepe spijt. Stuur een mailtje naar b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/opeens-realiseerde-ik-me-dat-een-broertje-of-zusje-veel-voor-hem-had-kunnen-betekenen~bb549dcc/</guid>
      <pubDate>Thu, 22 Jan 2026 00:00:00 +0100</pubDate>
    </item>
    <item>
      <title><![CDATA[‘Mijn grootste spijt is dat ik zijn huis zo snel heb leeggeruimd’]]></title>
      <description><![CDATA[<p>Bernadette Drenth (63, vormgever en docent): ‘Tijdens een Zoomvergadering werd ik steeds gebeld door een anoniem nummer. Ik drukte het weg. De derde keer nam ik toch op en het bleek de huisarts van mijn broer te zijn. Hij vertelde dat mijn broer was overleden, hij was dood in zijn bed aangetroffen. Hij was 63 jaar. ‘De band met mijn broer was moeizaam, we hadden elkaar al een jaar niet gezien. Als kind waren we twee handen op één buik geweest, maar door zijn eigenzinnige gedrag was het lastig omgaan met hem. Hij ging op zijn 18de het huis uit om kunstenaar te worden. Drie jaar later vertrok hij naar India omdat hij Bhagwan per se wilde zien. Van die reis is hij knettergek teruggekomen, zonder bagage, in een pyjamabroek en op blote voeten. In die periode vertelde hij dat hij voor duizend gulden een schijnhuwelijk had gesloten met een Ghanese vrouw uit de Bijlmer. ‘Niet lang daarna, op 4 februari 1984, kreeg mijn broer tijdens een psychose een ernstig ongeluk waarbij hij onder een auto terechtkwam. Hij verloor zijn beide benen en raakte in coma. Toen hij daaruit kwam, hebben mijn ouders zo goed en zo kwaad als het ging voor hem gezorgd. Het revalideren ging goed, hij was mentaal sterk. Mijn broer regelde voor zichzelf een aangepaste woning in Amsterdam en reed iedere dag in zijn rolstoel naar het Vondelpark. Daar werd hij een bezienswaardigheid. In eerste instantie kwam hij over als een intelligente, creatieve en belezen man, maar hij was ook een draak. ‘Mijn ouders kwamen regelmatig vanuit Brabant om hem mee uit eten te nemen. Mijn broer had geen telefoon dus mijn vader stuurde dan een kaart waarop hij schreef: zonder tegenbericht zijn we vrijdag daar en daar. In 1989 ontvingen mijn ouders een kaart van mijn broer waarop stond: ik heb mijn buik vol van dat eten met jullie. Hij wilde hen niet meer zien. Ik heb nooit begrepen wat er nou gebeurd is. Natuurlijk heb ik hem dat vaak gevraagd, maar dan werd hij boos. Hij nam het me kwalijk dat ik niet zijn kant koos. Mijn moeder heeft jarenlang in het Vondelpark op bankjes gezeten om te wachten tot hij eraan kwam. Dan riep ze heel dramatisch: ‘Ik ben wel je moeder hoor!’. ‘In mei 2021 kwam dat telefoontje van zijn huisarts waarna ik me onmiddellijk naar zijn huis spoedde. Het bleek dat hij enkele dagen daarvoor was opgenomen in een ziekenhuis nadat de buurvrouw hem op de grond had aangetroffen. Hij leed aan hartfalen, hij kreeg een infuus met antibiotica waarvan hij aardig opknapte. Omdat hij geen zin had om tot na het weekend te wachten op een dokter, heeft hij een rolstoel uit het ziekenhuis gestolen waarmee hij handmatig naar huis is gerold. Onverstandig, dat is hem fataal geworden. ‘Mijn ouders waren inmiddels overleden en ik voelde me als oudste dochter verantwoordelijk om de uitvaart te regelen. Ik bestelde op de site goedkopekisten.nl een kist in de vorm van een boomstam omdat hij altijd in het Vondelpark zat. De grap was: mijn broer was 1 meter 9 zonder benen, maar zijn kist paste niet in het graf omdat die te groot was. De dag na de begrafenis stuurde ik een mailtje naar het notariskantoor waar een kennis werkte. Ik legde uit dat ik de uitvaart van mijn broer had geregeld maar dat ik het daar graag bij wilde laten. Hoe kon ik zijn erfenis weigeren? De notaris belde de volgende dag terug: ‘Hoi hoi, eventjes snel. Doordat jij de uitvaart hebt geregeld, heb jij de erfenis ook aanvaard, dus jij bent nu verantwoordelijk en aansprakelijk. Dus neem je verlies en pak de boel aan. En denk erom: meteen de huur opzeggen!’ ‘Ik vertrouwde haar, dus ik deed precies wat zij zei en zegde de huur op. Uit de met curiosa volgepakte woning haalde ik drie prulletjes en liet de buren wat uitzoeken. De rest van de inboedel heb ik door een uitruimbedrijf laten ophalen. Daarna moest ik het huis opleveren in de oorspronkelijke staat; houten vloer eruit, gaatjes in de muren dichten, aanpassingen in de badkamer verwijderen en tuin ontruimen. Het was een enorme klus. Ik vroeg een buurvrouw die weleens boodschappen voor hem deed of ze misschien zijn pincode wist. Tot mijn verbazing stond er een behoorlijk bedrag op zijn rekening: bijna een halve ton. Bizar voor iemand met een Wajong-uitkering. ‘Weken later belde de notaris: ‘Heb je even? Er blijkt een zoon te zijn.’ Ik was stupéfait, vroeg uit welke hoge hoed ze die had getoverd. Die jongen bleek verwekt te zijn vlak voordat mijn broer in coma was geraakt. Toen de zoon 5 jaar oud was is zijn moeder, de Ghanese vrouw uit de Bijlmer, bij mijn broer geweest om een naamswijziging aan te vragen. De jongen had de achternaam van mijn broer, Drenth, maar zij wilde hem de naam van haar nieuwe partner geven. Wat die vrouw niet wist, is dat mijn broer al in 1984 bij verstek van haar gescheiden was. Mijn vader, die toen nog in de veronderstelling leefde dat zijn zoon niet uit zijn coma zou komen, heeft hem met behulp van een advocaat laten scheiden. De Ghanese was op dat moment onvindbaar. ‘Ik vermoed dat dit de oorzaak van de ruzie met mijn ouders is geweest, want het speelde in 1989, in datzelfde jaar. Waarschijnlijk was mijn broer kwaad omdat hij buiten zijn medeweten om gescheiden was. Ik koppel het conflict tussen hem en mijn ouders aan het bovenwater komen van dit kind, dat kan haast niet anders. Mijn ouders hebben het nooit aan mij verteld, ik denk om mij te beschermen. Ze dachten misschien ook dat het ging om een administratieve handeling die was afgehandeld. Dit zijn speculaties, want ik kan het nooit meer aan iemand vragen. ‘Ik heb er heel veel spijt van dat ik de notaris op haar woord vertrouwde. Toen bleek hoe onprofessioneel zij te werk ging, had ik meteen om een andere notaris moeten vragen. Als zij in eerste instantie de Basisregistratie Personen had geraadpleegd, was er geen probleem geweest. Een kwartiertje werk: computer aanzetten en inloggen. Dan had ze die jongen als eerste erfgenaam kunnen benaderen en dan had hij alles kunnen regelen. Ik hoef geen dubbeltje, daar gaat het mij niet om. Maar opeens was ik geen ‘belanghebbende’ meer en voelde ik me weggezet. ‘Mijn grootste spijt is dat ik zijn huis zo snel heb leeggeruimd. Ik voelde me erg opgejaagd door de woorden van de notaris. We hadden dat huis best een tijdje kunnen aanhouden en alles met respect kunnen opruimen. In verschillende kastjes lagen stapels brieven. Misschien brieven van mijn vader, want die schreef heel veel. Wellicht was er correspondentie tussen mijn broer en die Ghanese vrouw. Alles is nu weg. Aanwijzingen die de raadsels hadden kunnen ontrafelen zijn allemaal vernietigd. ‘Eén keer heb ik de jongen, hij is inmiddels ook al 40, telefonisch gesproken en heb ik hem gevraagd of hij dacht dat mijn broer zijn echte vader was. Waarop hij antwoordde: ‘Ja, dat is mijn vader, maar ik wil het er niet over hebben. Ik wil het achter me laten.’ Hij leek niet te weten dat mijn broer in een rolstoel zat. Op dat moment moest ik het loslaten, maar ik heb er jarenlang slecht van geslapen. Het is voor mij heel belastend om de rest van mijn leven met vraagtekens te blijven zitten.’ Kampt u ook met diepe gevoelens van spijt en wilt u daarover in deze rubriek praten, stuur dan een mailtje naar b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/mijn-grootste-spijt-is-dat-ik-zijn-huis-zo-snel-heb-leeggeruimd~b28f4be6/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Het leven hangt niet van perfecte beslissingen aan elkaar: ‘Ik was boos op mezelf, spijt is een boze emotie’]]></title>
      <description><![CDATA[<p>Evelien (34, jurist): ‘Spijt is een belangrijk thema in mijn leven omdat ik er heel bang voor ben, en het ook heel vaak heb. Mijn vrienden noemen mij gekscherend de Spijtkoningin, maar dat klinkt alsof het iets lolligs is, terwijl ik er al lang mee worstel. Heel erge spijt hebben is een kwelling. Voor zover ik me kan herinneren is het begonnen toen ik 12 jaar was en moest kiezen naar welke middelbare school ik zou gaan. Ik woonde in een dorpje en er waren veel mogelijkheden in omliggende plaatsen, en ook in de grote stad waar wij vlakbij woonden. Ik wilde alle opties verzamelen en ben wel naar negen open dagen geweest. Van alle scholen analyseerde ik uitgebreid de voors en tegens. Ik maakte een schema op een groot papier waarop ik alle factoren schreef die belangrijk waren, zoals de fietsafstand, wat voor vakken er werden gegeven en de sfeer in de kantine. Daarvoor had ik een ingenieus puntensysteem gemaakt. ‘Ik koos uiteindelijk voor een gymnasium in de grote stad. Mijn beste vriendin ging erheen, het was klein en overzichtelijk en dat het in de stad was, vond ik ook leuk. Op de allereerste dag in de brugklas vloog het me al aan: ik had helemaal verkeerd gekozen. Mijn vriendinnetje bleek in een andere klas geplaatst te zijn en de kinderen in mijn klas vond ik verschrikkelijk saai. Ik was ervan overtuigd dat ik nooit vrienden met hen zou worden. Huilend van spijt lag ik ’s avonds in bed. Was ik maar naar die coole school gegaan waar wél leuke kinderen op zaten in plaats van zo’n suf gymnasium. Ik kon de haren wel uit mijn hoofd trekken van spijt. ‘De intensiteit van die spijt was zo erg en ik was zo van slag, dat mijn ouders zich zorgen maakten. Zij raken echt niet zo snel in de stress, maar ik kon toen al goed redenen aanvoeren waarmee ik anderen kon overtuigen van mijn verkeerde keuze. Ze hebben geprobeerd of ik naar een andere klas overgeplaatst kon worden, of naar een andere school, maar dat lukte niet. Het heeft een hele tijd geduurd, maar de spijt is overgegaan. Ik kreeg op een gegeven moment toch vrienden. En hoewel ik nu terugkijk op een erg leuke middelbareschooltijd, ben ik sindsdien bang geworden voor spijt. ‘Ik noem het spijtfobie. Bij elke keuze die ik maak, moet ik zien te voorkomen dat ik weer dat rotgevoel krijg. Ik heb een lange lijst van beslissingen waarmee ik lang heb geworsteld en waarin ik helemaal vastliep. De twijfel was soms zo verlammend dat ik uit angst voor spijt nauwelijks kon eten. Het erge is dat je op een gegeven moment beseft: wat ik ook kies, ik krijg toch spijt. Het betrof ook kleinere keuzes, zoals Spaans of Frans als bijvak. Heb ik héél lang over nagedacht, weer alle voors en tegens eindeloos op een rij gezet. Ik koos Frans. En vervolgens kreeg ik daar toch weer spijt van. Wel of niet bij een studentenvereniging, dat was ook heftig. Ik besloot er niet bij te gaan maar kreeg daar in eerste instantie ook spijt van. Vond mezelf een enorme sukkel, mijn sociale studentenleven zou waardeloos worden. ‘Bij mij wordt het niet-gekozen scenario volledig ideaal, een paradijselijke optie. En de huidige realiteit volledig negatief. Terwijl je helemaal niet kunt weten hoe het was gegaan als je een ander besluit had genomen. Spijt werkt bij mij ook als een olievlek. Als ik lang heb getwijfeld en spijt heb, slaat het ook over op kleinere beslissingen. Dan heb ik opeens heel erg spijt dat we naar het verkeerde restaurant zijn gegaan. De illusie van controle en maakbaarheid van het leven als je maar de goede keuzes maakt, is voor mij de bron voor spijt. Terwijl dat nergens op is gebaseerd want ik heb een heel fijn leven, waar ik reuze dankbaar voor ben. Ik schaam me er ook voor omdat ik me vaak realiseer dat mijn twijfels gaan over privileges zoals reizen, restaurants en de vrijheid om bepaalde levenskeuzes te kunnen maken. ‘Ik heb als jurist altijd de droom gehad om voor een grote mensenrechtenorganisatie in het buitenland te werken, maar na mijn studie kwamen er andere dingen op mijn pad. Per toeval werd ik het afgelopen jaar door de bekendste mensenrechtenorganisatie benaderd. Een droom. Alleen kwam het nu helemaal niet meer goed uit in mijn leven: ik heb een partner met een vaste baan in Nederland en we willen graag kinderen. Terwijl ik in die sollicitatieprocedure ben gestapt met het idee dat het vast niet zou lukken, werd ik toch aangenomen. Er brak een heftige periode van twijfel aan. Na lang wikken en wegen heb ik besloten om het niet te doen. Maar daarna begon de ellende: wekenlang heb ik verschrikkelijk spijt gehad, ik kon nauwelijks slapen en kreeg geen hap meer door mijn keel. Hoe kon ik zo stom zijn geweest om mijn droombaan af te slaan? Ik was heel boos op mezelf; spijt is een boze emotie. ‘Het is een aanname dat goede beslissingen bestaan en dat een goede beslissing leidt tot geluk. Het is helemaal niet bewezen dat veel nadenken helpt om een goed besluit te nemen. Mensen die snel beslissen varen meestal op hun intuïtie, en dat leidt niet per se eerder tot spijt. Mij wordt vaak gevraagd: ‘Wat zegt je hart?’ Daar kan ik niet op antwoorden omdat dat bij mij zo vertroebeld is. Ik probeer wel na te gaan wat ik als eerste voelde, maar daarna raakt het gevoel overspoeld door alle mitsen en maren en mogelijke beren op de weg. Het is heel moeilijk om dan nog te voelen wat ik zelf wil. Zoals bijvoorbeeld met die baan. Mijn gevoel zegt dat ik dat altijd erg graag wilde. Maar mijn gevoel zegt ook dat ik mijn vriend niet alleen wil laten. Het is ingewikkeld te bepalen wat sterker is, en wat ratio of intuïtie is. Als ik spijt heb, zeg ik achteraf altijd tegen mezelf: zie je wel, intuïtief voelde ik dat ik naar die andere school moest gaan. Maar dat is niet zo, dat is een achterafverhaal. ‘Mijn zusje noemt mij optieverslaafd. Bij elke keuze verzamel ik eerst honderdduizend opties zodat ik zeker weet dat ik alle mogelijkheden binnen bereik heb. Ik heb altijd honderd tabbladen op mijn computer openstaan met honderd verschillende opties. Verschillende treinen voor een reis, naar verschillende bestemmingen, op verschillende tijden. Dat maakt het helemaal niet makkelijker, ik kom er juist door in de knel. Het legt ook druk op de relaties met mijn dierbaren die soms gek worden van mijn getwijfel en de spijt achteraf. ‘Ik heb er therapie voor gevolgd, dat heeft me enigszins geholpen. Ik moest oefenen met snel beslissingen nemen, mijn intuïtie proberen te voelen en daarop varen. En als ik spijt had mocht ik geen repareeracties doen. Want dat doe ik vaak: mailtjes terugtrekken, dingen ruilen, vluchten cancelen; het heeft me ook veel geld gekost. Ik heb een tegeltje laten maken met het woord ‘chaos’ erop. Volgens mij is dat de essentie: het leren accepteren van chaos. Het leven is rommelig, en hangt niet van perfecte keuzes aan elkaar. Uiteindelijk is spijt ook existentieel. De tijd gaat vooruit en laat zich niet terugdraaien. Kansen komen, kansen gaan, en je kunt ze niet allemaal benutten. Het verdagen daarvan is voor spijtgevoelige mensen moeilijk.’ Op verzoek van de geïnterviewde is de naam Evelien gefingeerd. Kampt u ook met gevoelens van spijt en wilt u daarover in deze rubriek praten, stuur dan een mailtje naar b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/het-leven-hangt-niet-van-perfecte-beslissingen-aan-elkaar-ik-was-boos-op-mezelf-spijt-is-een-boze-emotie~bed45e1b/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[‘Mijn dochter is door mijn eigen handelswijze overleden’]]></title>
      <description><![CDATA[<p>Annette (62, spelleider ouderenzorg): ‘Hij was supergoed geïntegreerd, dat vond ik erg aantrekkelijk aan hem. Aanvankelijk wist ik niet eens dat hij uit Tunesië kwam, omdat hij helemaal geen accent had. Hij had me aangesproken op een filmfestival in Utrecht, het was liefde op het eerste gezicht. Ik was 27 en bijna klaar met mijn studie internationaal recht, hij was 38 en kunstenaar. Hij woonde hier sinds hij begin twintig was. Hij praatte als een Nederlander, gedroeg zich als een Nederlander en was heel goed op de hoogte van de Nederlandse politiek. In die tijd was ik nogal links georiënteerd en erg kritisch. Hij helemaal niet, hij vond alles hier geweldig. ‘We gingen op een flat wonen in een buitenwijk van Amsterdam waar we drie kinderen kregen. Het was klein, wij sliepen in de huiskamer. Dolgelukkig waren we toen we ingeloot werden voor een nieuwbouwproject in een dorpje vlakbij. Net voordat ons vierde kind werd geboren, konden we verhuizen naar een koophuis met een tuin. De kinderen voelden zich snel thuis omdat we tussen de jonge gezinnen woonden. Ik kon met de fiets en de metro naar mijn werk op de universiteit. Het was een heel vol, maar ook heel fijn bestaan. Als ik eraan terugdenk was dat de gelukkigste periode van mijn leven. ‘Op een dag werd er aangebeld. Er stond een echtpaar voor de deur: ‘We hebben gehoord dat dit huis te koop staat, kunnen wij het misschien alvast op de bonnefooi bezichtigen?’ Ik keek ze aan alsof ik water zag branden en verzon een smoes waardoor ze afdropen. Toen ik mijn man er ’s avonds mee confronteerde, vertelde hij dat hij ons huis bij een makelaar in de stille verkoop had gezet. Als argument voerde hij aan dat we in de begintijd van onze relatie vaak gefantaseerd hadden over een toekomst in Tunesië. In de tussentijd had hij een stuk land van zijn vader geërfd waarop hij een huis had laten bouwen. In mijn optiek zou dat een vakantiehuis worden, hij wilde er opeens permanent gaan wonen. ‘Voor mij was dromen over een leven in het buitenland een gepasseerd station. We konden onze kinderen toch niet zomaar uit hun levens plukken en ergens anders planten? Hij vond het hier in de Randstad veel te druk, in Tunesië zouden de kinderen veel meer ruimte hebben. In de loop der jaren was hij negatiever over Nederland geworden. Hij vond het klimaat hier aan het verrechtsen en zei dat onze kinderen hier later gediscrimineerd zouden worden. Hij overspoelde mij met argumenten en ik was niet sterk genoeg om me ertegen te verzetten. Gewoon zeggen: nee, we gaan niet. Daar heb ik zo ontzettend spijt van. ‘Ons huis hadden we binnen de kortste keren verkocht met een flinke overwaarde. Ik was helemaal niet blij, had voortdurend een knoop in mijn maag. We vertrokken met onze vier kinderen op de achterbank in een grote auto met een aanhangwagen. Hoe zuidelijker we in Tunesië kwamen, hoe unheimischer ik me voelde. In een stad tegen de Algerijnse grens werden we hartelijk ontvangen door zijn familie. Ons huis was mooi, zeker voor Tunesische begrippen. Maar de familie leefde primitief, op z’n Berbers, iedereen zat op kleedjes op de grond. De neefjes van mijn man vroegen wat ze moesten doen om naar Nederland te komen. Ze begrepen er helemaal niks van dat wij juist daar gingen wonen. ‘Op een nacht hoorde ik Deirdre, onze oudste dochter van 7 jaar, heel hard gillen. Wij renden naar haar toe en ze klaagde dat ze pijn in haar arm had. Mijn man reed samen met een neef naar het dichtstbijzijnde ziekenhuis. Ik bleef thuis want ik kon de andere kinderen niet alleen achterlaten, maar er leek ook niet veel aan de hand. Toen mijn man thuiskwam, vertelde hij dat ze vermoedden dat Deirdre een voedselvergiftiging had. Ze moest er een nachtje blijven, de volgende dag zou ze onderzocht worden. Ik ging meteen naar haar toe. ‘Ik trof haar alleen op een kamer waar ze in bed aan het infuus lag. De hele nacht keek ik naar die zak met vloeistof, maar er ging geen druppeltje haar lichaam in. Deirdre kreeg koorts en begon te ijlen. Af en toe had ze een helder moment, maar ze zakte steeds verder weg. Het was bloedheet, ik denk dat het wel 40 graden was. Ik wilde Deirdre een slok water geven, maar er kwam geen water uit de kranen. Ik ging in dat lege ziekenhuis op zoek naar een verpleegkundige of een dokter, maar er was helemaal niemand. Langzamerhand realiseerde ik me hoe zorgelijk de situatie was. ‘Eindelijk werd het licht en kwamen er artsen die Deirdre met een vaart naar een onderzoekskamer brachten. Daar probeerden ze haar bloed te prikken, maar dat lukte niet omdat haar bloed helemaal verdikt was. Er werd tegen ons gezegd dat we beter naar een ander ziekenhuis konden gaan. We hebben Deirdre met infuus en al in onze auto – ambulances waren er niet – naar dat andere ziekenhuis gereden. Ik zat op de achterbank, Deirdre lag op mijn schoot. Op een gegeven moment klapte haar hoofdje opzij en riep ik tegen mijn man: ‘Ze gaat dood!’ Hij antwoordde: ‘Doe dan iets, jij hebt toch een EHBO-cursus gedaan?’ In het andere ziekenhuis zijn ze heel lang met haar bezig geweest, maar ze hebben haar niet meer kunnen redden. Ze bleek aan een schorpioenenbeet te zijn overleden. Het had behandeld kunnen worden als er heel snel antistof was toegediend. Maar omdat ze ervan uitgingen dat het een voedselvergiftiging was, hebben ze met die mogelijkheid helemaal geen rekening gehouden. ‘Na de uitvaart zei ik tegen mijn man dat ik zo snel mogelijk terug wilde naar Nederland, ik wilde daar geen dag langer blijven. Hij begreep dat, maar hij moest nog blijven om dingen te regelen. Ik vond met een beetje geluk een huurhuis in Almere en deed mijn uiterste best het leven weer op te pakken. Dat moest voor de drie andere kinderen, ik wilde ze zo graag een leuke jeugd geven. Na een half jaar kwam mijn man terug en toen hebben we nog een kind gekregen. Ze kwam als een complete verrassing, maar ze was ontzettend gewenst. Door haar werd het gezin weer een beetje compleet. Ons huwelijk heeft het niet gered, we zijn inmiddels al vijftien jaar gescheiden. ‘Waar ik echt heel erg veel spijt van heb, is dat ik me niet heb verzet tegen de verhuizing naar Tunesië. Ik heb het laten gebeuren. Ik ben laf en zwak geweest. Mijn man was nogal dominant, maar mijn eigen rol hierin vind ik verwerpelijk. Ik verwijt mezelf gebrek aan moed en verzet. Mijn intuïtie was juist, ik wist dat we niet moesten gaan. Jarenlang heb ik het gevoel gehad dat mijn dochter door mijn eigen handelswijze is overleden. Het had niet hoeven te gebeuren. ‘Mijn kinderen en mijn vriend vinden dat ik te hard over mezelf oordeel. Ik heb hulp gekregen van een psycholoog die me heeft geleerd om het minder bij mezelf te zoeken. Rationeel kan ik het ook goed beredeneren. Als we in Nederland waren gebleven, had ze ook onder een bus kunnen komen. Dan verwijt je jezelf ook niet dat je in Almere naast een buslijn bent gaan wonen. Alleen die redenering werkt in dit geval niet omdat ik iets deed waarvan mijn intuïtie schreeuwde dat ik het niet moest doen. Deirdre heeft de prijs betaald voor mijn lafheid. In mijn maag zit een klomp van spijt, schuld en enorm verdriet.’ Op verzoek van de geïnterviewde zijn de namen van Annette en Deirdre gefingeerd. Kampt u ook met gevoelens van spijt en wilt u daarover in deze rubriek praten, stuur dan een mailtje naar b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/mijn-dochter-is-door-mijn-eigen-handelswijze-overleden~b2dd2188/</guid>
      <pubDate>Thu, 1 Jan 2026 00:00:00 +0100</pubDate>
    </item>
    <item>
      <title><![CDATA[‘Ik wilde zo graag terug, maar het was niet terug te draaien’]]></title>
      <description><![CDATA[<p>‘Het begon met de woningnood, eind jaren zeventig. We woonden met een baby op een etage in de Eerste Helmersstraat in Amsterdam op vier hoog. We leefden in de veronderstelling dat er wel een groter huis op ons pad zou komen, maar dat kwam niet. Op een gegeven moment kregen we een woning in Lelystad aangeboden, maar dat was zo’n raar huis dat we ervoor bedankt hebben. Daardoor werden we van de lijst van woningzoekenden geschrapt. We kwamen vrienden tegen die ons vertelden dat ze gingen emigreren naar Nieuw-Zeeland. Omdat mijn man en ik allebei reislustig en avontuurlijk zijn, leek het meteen iets voor ons. We gaven ons op bij de emigratiedienst waarna alles in gang werd gezet. Er zou een woning in Christchurch voor ons klaarstaan, en voor mijn man, die typograaf was bij de krant, zou werk worden geregeld. Voor het verhuizen van onze huisraad van Nederland naar Nieuw-Zeeland kregen we zelfs veel kuub vergoed. Dat ging allemaal ontzettend soepel. In het vliegtuig zaten we naast mensen die hun sportschool hadden verkocht en gingen reizen door Nieuw-Zeeland. Het waren leuke mensen met wie we contact zouden blijven houden. Toen we drie maanden in Christchurch zaten, lieten ze ons weten dat we naar Nelson moesten gaan. Dat ligt in het noorden van het Zuidereiland en volgens hen was dat de mooiste plek van het land. We hebben een auto gehuurd en zijn gaan kijken. Het was er inderdaad zo adembenemend mooi dat we ons daar definitief wilden vestigen. We hadden niet meer dan 20 duizend gulden, maar volgens de makelaar was dat geen probleem. Hij reed ons rond en wees het ene mooie huis na het andere aan. We voelden ons kapitalisten. Huizen met zwembaden sloegen we zelfs af. Op een gegeven moment kwamen we bij een huis op een berg met uitzicht over de Tasmanbaai. Het huis zelf was ontzettend gerieflijk, de tuin enorm groot. Vanaf ons terras zagen we de zee, in de verte zag je de dolfijnen uit het water opspringen. Op de achtergrond zag je de bergen, soms met sneeuw erop. Het was een droom. Vrij snel kon mijn man bij een krant aan de slag, The Nelson Evening Mail. Ik ging zo stoer als ik was, de taal niet bepaald machtig, de ziekenhuizen langs om te vragen of ze werk voor me hadden. Een privéziekenhuis bood me een baan aan in de nachtzorg. Overdag was ik thuis bij onze dochter van acht maanden, ’s nachts werkte ik. We kregen een tweede kind, een zoontje. Een echte Kiwi, zo word je genoemd als je geboren bent in Nieuw-Zeeland. We hadden het echt heel goed voor elkaar. Maar het vakantiegevoel van de begintijd ebde weg en ging over in het ritme van werken en de zorg voor kleine kinderen. Dat heb je natuurlijk overal, maar het viel ons zwaar. Ik kreeg last van pittige heimwee. Ik had het idee dat ik hele bijzondere kinderen had, maar ik kon ze niet laten zien aan mijn familie. Je had geen internet, geen FaceTime en telefoneren naar Nederland was veel te duur. Mijn bijzondere kinderen konden door niemand worden bewonderd. Mijn man had ook het gevoel dat zijn oude jas nog in Nederland aan de kapstok hing. Hij begon naar haring te verlangen terwijl hij in Amsterdam nooit haring at. Hoewel het bij mij veel meer knaagde, begonnen we de heimwee samen te cultiveren. Op een nacht was er een lichte aardbeving. Dat komt daar wel vaker voor, want het is een vulkanisch gebied. Wij grepen het aan als druppel die de emmer deed overlopen: we besloten terug te gaan. We hebben alles in het werk gesteld om te remigreren, wat nog niet zo makkelijk bleek. We schreven gemeenten aan maar we voelden ons niet welkom als gesjeesde emigranten. Het was de tijd dat de bootvluchtelingen kwamen. Destijds kwamen ze uit Vietnam en ze moesten ook huisvesting hebben, het is een probleem van alle tijden. Uiteindelijk konden we in Enkhuizen, waar ik oorspronkelijk vandaan kom, een huisje krijgen. Op Schiphol wist ik het meteen: ik had spijt. Ik zag hoe de familie die ons stond op te wachten naar onze kinderen keek en begreep meteen dat we hele normale kinderen hadden, niks bijzonders. Ik had heel snel het gevoel dat ik de familie al gezien had. Mijn schoonzus had ik vreselijk gemist, maar toen we ’s avonds bij haar aan tafel zaten moesten we bidden. Mijn kinderen kenden dat helemaal niet. Ik ben weliswaar van gereformeerde huize maar we deden er niets meer aan. Toen ik de volgende ochtend de gordijnen van ons huis in Enkhuizen opendeed, kon ik bij de buren aan de overkant op tafel kijken. Er brak een heel moeilijke tijd aan. Over mijn spijt sprak ik niet, in plaats daarvan ging ik observeren. Ik sloeg gade hoe de Nederlanders zich gedroegen, hoe dicht op elkaar de huizen waren gebouwd, en hoe de mensen zaten te teuten over een chippie en zeurden over het weer. Ik werd kritisch op het land, op het weer en op de mensen. Het meest mopperde ik op mezelf, want ik verweet het mezelf enorm dat we het in Nelson hadden opgegeven. Mijn man had er geen moeite mee, hij vond het hier prima. Ik kon met mijn verhaal geen kant op. Ik wilde zo graag terug, maar het was niet terug te draaien. Wie garandeerde ons dat ik niet opnieuw last zou krijgen van heimwee? ‘Liever heimwee dan Holland’, een zin uit een gedicht van Leo Vroman, die naar Amerika verhuisde, spookte járen door mijn hoofd. Ik troostte mezelf met de gedachte dat onze kinderen, inmiddels hadden we er drie, in ieder geval bij ons in Holland zouden blijven. Maar niks ervan, ze gingen de wereld over. Ze hebben alle drie een avontuurlijke aard, zijn echte buitenmensen. Onze dochter werkte jaren als expat in Oman en woonde daarna vier jaar in Nieuw-Zeeland. Tijdens een vakantie die wij bij haar doorbrachten zijn we naar Nelson teruggegaan, naar ons huis met uitzicht op de baai. Toen we daar in de tuin zaten, rond de berk die er nog steeds stond, kreeg ik het echt te kwaad. Dat was een heel moeilijk moment. Nu nog, nu ik erover praat. We hadden daar kunnen zitten, de mensen die er woonden hadden wij kunnen zijn. Ik droom nog steeds vaak dat ik toch terugga. We hebben alles al ingepakt en zijn klaar voor vertrek. Maar dan kom ik op een punt dat ik het aan de mensen moet vertellen en dat durf ik niet. Op dat punt stopt de droom altijd. Ik ben tegenwoordig taalmaatje van een Poolse, van een Turkse en van iemand uit Jemen. Dat geeft me veel voldoeding en dat heeft voor mij de link gelegd. Ik weet hoe lastig het is om in een land te komen met een andere cultuur waar je de taal niet goed beheerst. Als ik een taalmaatje had gehad in Nieuw-Zeeland, iemand die me bij de arm had gepakt en me de weg had gewezen, was ik vast gebleven. Hoewel de spijt niet zal verdwijnen, kan ik me inmiddels verzoenen met het feit dat het leven gegaan is zoals het is gegaan. Om dat te kunnen relativeren heb ik 77 moeten worden.’ Kampt u ook met diepe gevoelens van spijt en wilt u daarover in deze rubriek praten, stuur dan een mailtje naar b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/ik-wilde-zo-graag-terug-maar-het-was-niet-terug-te-draaien~bdfaecfd/</guid>
      <pubDate>Thu, 25 Dec 2025 00:00:00 +0100</pubDate>
    </item>
    <item>
      <title><![CDATA[‘Ik geloof niet dat de operatie nog hersteld kan worden’]]></title>
      <description><![CDATA[<p>‘Ik kon opeens niet meer plassen als ik heel nodig moest. De huisarts vermoedde dat het een verzakking was. Dat houdt in dat je bekkenbodem, een soort hangmatje van spieren, slap is geworden. Dat komt regelmatig voor na zware bevallingen. Mijn oudste is met een vacuümpomp geboren en ik ben bij de bevallingen van mijn beide kinderen ingeknipt, aan twee kanten. Mijn baarmoeder en blaas waren gaan zakken en doordat mijn bekkenbodem niet genoeg tegenwicht bood, werd de urineleider dichtgedrukt. In het ziekenhuis werd een voorwandplastiek geplaatst. Ik vergelijk het altijd met het elastiek in je broek dat gaat lubberen. Je kunt er nieuw elastiek in maken, dan is je broek weer goed. Je kunt het elastiek ook een stukje korter maken waardoor je broek weer past, maar de rek is er dan nog steeds uit. Dat is het principe van een voorwandplastiek, ze halen er wat ruimte uit. Behalve dat ik daarna pijn had bij het zitten, kon ik toen helemaal niet meer plassen. Om dat op te lossen, hebben ze me zelf leren katheteriseren. Je brengt een buisje naar binnen waardoor je kunt plassen. Dat klinkt moeilijk, maar dat is het niet, het is hooguit gedoe. Drie jaar zeulde ik rond met katheters. Er zaten er altijd een paar in mijn tas, plus de washandjes voor de hygiëne. In die tijd werd ik ook steeds langer ongesteld, tot ik op een gegeven moment permanent menstrueerde. Ik raakte daarvan uitgeput, kwam de trap nauwelijks meer op en kon niet meer over de brug fietsen. Ik ben naar de gynaecoloog gegaan, hier in het streekziekenhuis. Hij constateerde een vleesboom waardoor mijn baarmoeder niet meer goed samentrok en ik als het ware aan het leegbloeden was. Hij stelde voor om de baarmoeder te verwijderen. Dit is het eerste moment waar ik spijt van heb. Ik had me er beter in moeten verdiepen. Gewoon googelen. Achteraf bleek dat je zo’n vleesboom ook kunt verwijderen middels een ingreep waarbij de bloedvaten worden afgesloten. Ik heb spijt dat ik me niet beter heb later informeren. Na de operatie waarbij mijn baarmoeder was verwijderd, was ik in eerste instantie blij, want het bloeden was gestopt en ik kon gewoon weer naar de wc. Maar niet lang daarna begon het gedonder. Ik voelde iets raars aan de achterkant van mijn vagina. Ik ging terug naar dat streekziekenhuis, naar diezelfde gynaecoloog. Hij constateerde een verzakking aan de achterwand die opgelost kon worden met een achterwandplastiek. In feite hetzelfde als wat ze met de voorkant hadden gedaan. Dit is mijn tweede spijtmoment: waarom ben ik teruggegaan naar diezelfde gynaecoloog, in het streekziekenhuis? Zes weken later voelde ik al dat het helemaal niet goed zat. De gynaecoloog zei ‘o nee!’, en keek me vol medelijden aan. Hij verwees me door naar een internist. Na allerlei onderzoeken zou deze arts mij op een maandag voor de uitslag bellen. Hij belde al op vrijdag op mijn werk: ‘Nou mevrouw,  ik bel toch maar even want het is indrukwekkend.’ Doordat mijn baarmoeder was verwijderd, was de hele endeldarm naar beneden gevallen. ‘Dat wordt een bekkenbodemmatje’, was zijn conclusie. Ik ben me erin gaan verdiepen, toen wel. Een specialist die er veel verstand van had, was verbonden aan een privékliniek. Voor een second opinion ben ik daarheen gegaan. Ook deze deskundige zei: ‘Je hebt echt zo’n matje nodig, je kunt niet zonder.’ Hij verwees me door naar een groot regionaal ziekenhuis waar ze veel ervaring met deze operatie hadden. De arts daar liet me het kunststof matje zien. Ik was huiverig, want ik wist dat die matjes negatief in het nieuws waren geweest. Ik vroeg of er alternatieven waren. Ze vertelde dat ze bezig waren met een matje van de maag van een schaap. Maar dat hadden ze tot nu toe nog niet voor deze operatie gebruikt en dat moest ook nog door de ethische commissie worden goedgekeurd. Het zou dan veel langer duren en dat was niet aan te raden. Het plastic matje werd geplaatst. Daar zit de grootste spijt. Dat ik niet heb gezegd: ‘Nee, ik wacht wel, ik wil dat schaap.’ Ik had er best nog een poosje mee door kunnen lopen, ik liep er tenslotte al maanden mee. Dat risico had ik moeten nemen, want toen ik uit die operatie kwam, kon ik niet meer goed poepen. Ik heb aandrang terwijl ik niet moet en dat kan ik alleen maar oplossen door te gaan wandelen. En als ik dan moet, dan moet ik ook echt nú. Ik kan het misschien twee minuten ophouden, dus ben ik in feite incontinent. Ik ben altijd bezig met: waar is een wc? Kan ik naar een wc? Ik prijs mezelf gelukkig met een werkgever die weet dat ik chronisch ziek ben en er begrip voor heeft dat ik lang op de wc zit en regelmatig plots de deur uit moet om te wandelen. Ik had mijn gevoel moeten volgen. Mijn grote spijt is dat ik niet heb opgelet. Ik ben niet boos op de artsen, want zij doen hun best. Het is ook niet per se dom wat ik gedaan heb, maar ik had zoveel beter gekund. Ik heb een universitaire opleiding, ik ben niet de eerste de beste die zich met een kluitje het riet in laat sturen. Van het zelfverwijt kon ik niet meer slapen en ik kreeg paniekaanvallen waarvoor ik in therapie ging. De psycholoog heeft me technieken geleerd tegen de paniekaanvallen. Die gingen weg, maar de spijt bleef. Ik heb op zich geen spijt van het feit dat ik geen baarmoeder meer heb. Ik was niet heel erg gehecht aan mijn baarmoeder, had er geen emotionele band mee. Je hoort vrouwen soms zeggen dat ze zich niet meer vrouw voelen sinds hun baarmoeder is verwijderd. Daar zit ik totaal niet mee. Ik had mijn kinderen, dus ik was al klaar. Wel heb ik spijt van de consequenties van die verwijdering. Het bleek een steungevend orgaan te zijn, een soort kurk, waardoor ik anders denk ik niet zo’n erge verzakking had gehad. Om van mijn spijt af te komen ben ik bij een Facebookgroep gegaan voor vrouwen met een bekkenbodemmatje. Toen ik vroeg of iemand tips had waar ik heen kon gaan voor mijn klachten en het matje eventueel te laten verwijderen, kreeg ik tegenstrijdige adviezen. Ik ben er weer uit gestapt vanwege het nocebo-effect. Dat als je de bijsluiter van een medicijn leest, je onmiddellijk alle klachten krijgt. Veel vrouwen krijgen door zo’n matje aandoeningen die tot van alles en nog wat kunnen leiden. Ik wilde al die kwalen niet horen, want dan zou ik helemaal een hypochonder worden. Ik weet natuurlijk nooit zeker of ik door het schapenmatje klachtenvrij was geworden, maar ik had dan in ieder geval geen plastic in mijn lichaam gehad. Ik geloof niet dat de operatie nog hersteld kan worden. Zo’n matje verwijderen is net zoiets als kauwgum uit je haar halen. Niemand durft dat aan. Bovendien is de kans aanwezig dat als ik het matje laat weghalen, dat de boel nog meer verzakt en dat ik met een stoma eindig. Dat zou voor mij de druppel zijn. De hele erge spijt is dat het zo onomkeerbaar is, ik kan het niet meer oplossen. En ik heb het zelf laten gebeuren.’ Kampt u ook met diepe gevoelens van spijt en wilt u daarover in deze rubriek praten, stuur dan een mailtje naar b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/ik-geloof-niet-dat-de-operatie-nog-hersteld-kan-worden~ba5270a9/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[De studiebol van de klas ging niet studeren, maar kreeg een goede baan. Dat bleef een pijnpunt]]></title>
      <description><![CDATA[<p>‘Ik was het type leerling dat na een proefwerk riep dat ze het zo moeilijk vond en vast een slecht cijfer zou halen, om vervolgens een 9 te krijgen. Als kind wilde ik per se naar het atheneum. Hoge cijfers halen was voor mij heel belangrijk en daar deed ik mijn uiterste best voor. Ik was bepaald geen flierefluiter. Omdat ik een bijbaantje in de bediening had, wilde ik naar de Hogere Hotelschool in Den Haag. Maar toen ik mijn eindexamen had gehaald, zat ik net in mijn new waveperiode en zag het opeens niet meer zitten om daar tussen de kakkers te verkeren. Het werd toegepaste huishoudwetenschappen, een studie die goed aansloot bij mijn vakkenpakket, een mix tussen alfa- en bètavakken. Vrij snel had ik in de smiezen dat ik er helemaal niks aan vond. In die periode zag ik een advertentie in de krant staan van een groot landelijk bedrijf dat programmeurs zocht. De minimale eis was vwo. Zonder verwachtingen solliciteerde ik, en tot mijn stomme verbazing werd ik meteen aangenomen. Mijn plan was daar tijdelijk te werken en ondertussen wat extra vakken te halen om daarna econometrie of scheikunde te gaan studeren. We werden met een groep van twintig jonge mensen aangenomen. Het was de tijd van de werkloosheid en de rest had allemaal gestudeerd, er zaten een geoloog en een orthopedagoog tussen. Ik was verreweg de jongste. Omdat we een opleiding van een paar maanden moesten volgen om te leren programmeren, moest je voor minimaal drie jaar blijven. Ik tekende de arbeidsovereenkomst. Hoewel ik plezier in mijn werk had, en er ook goed in bleek te zijn, kreeg ik vrij snel spijt dat ik niet had gestudeerd. Mijn hele vwo-klas studeerde en ik ging nog regelmatig met mijn oude klasgenoten op stap. Als iemand vroeg wat ik studeerde, draaide ik eromheen. Ik schaamde me dat ik al werkte. De zeldzame keer dat ik er voor uitkwam dat ik een baan had, werd er vol ongeloof op gereageerd: ‘Jij? Als er íemand zou gaan studeren, dachten we dat jij het zou zijn. Je was altijd de studiebol van de klas!’ Voor mij waren het korte nachten want ik moest de volgende ochtend vroeg op mijn werk verschijnen, terwijl zij in hun studentenhuizen de hele dag in bed lagen. Omdat ik af wilde van de spijt en de schaamte begon ik een studie bedrijfsinformatica aan de avond-heao. Het paste goed bij mijn werk als programmeur. Ik fietste drie avonden per week helemaal naar het andere eind van de stad om college te volgen. Het eerste jaar ging het nog wel, mijn propedeuse haalde ik. Maar in het tweede jaar brak het me op. Steeds vaker viel ik op de bank in slaap. Ik vroeg aan mijn baas of ik misschien een dag minder mocht werken. Daar konden ze niet aan beginnen, stel je voor dat iedereen dat zou willen. Terwijl ik bepaald geen opgever ben, stopte ik met de studie. Ondertussen maakte ik promotie op mijn werk van programmeur naar systeemanalist. Ik kreeg weer een dure opleiding waardoor ik opnieuw voor drie jaar moest tekenen. De automatisering verdiende goed, ik had zeker voor mijn leeftijd een hoog salaris. Mijn ouders waren trots op mij. Hoewel het een serieuze en interessante baan was, bleef het gevoel van spijt knagen. Ik had geen papiertje. Ik herinner me dat ik in die tijd met een vriendin op vakantie was naar een Grieks eiland. Op het strand ontmoetten we een stel jongens. Toen één van hen vroeg wat we deden, antwoordde mijn vriendin dat ze studeerde. Ik jokte erachteraan dat ik ook studeerde. Om de vraag voor te zijn wat ik dan precies studeerde, vroeg ik wat zij deden. De knapste van het stel antwoordde dat hij systeemanalist wilde worden. Op dat moment dacht ik: ‘Wat ben je nou helemaal aan het doen, Babette, jij bént systeemanalist!’ De spijt bleef me achtervolgen. Toen ik 26 jaar was, ik woonde inmiddels samen, besloot ik naast mijn werk naar de Open Universiteit te gaan om sociale wetenschappen te studeren. Het was erg pittig, maar ik werkte er hard voor en haalde drie vakken. Tot ik werd gevraagd om in de eredivisie hockey te komen spelen. Die kans krijg ik nooit meer, dacht ik, en stopte met mijn studie. Ik heb een jaar eredivisie gespeeld. Daarna kon ik niet de moed meer opbrengen om weer een studie op te pakken. Op mijn werk ging het prima, ik veranderde van bedrijf, verschoof van de IT naar de hr-kant. Objectief gezien maakte ik een mooie carrière, volgde allerlei trainingen en cursussen, maar ik had last van het impostersyndroom. Ik dacht: wat ik kan, kan iedereen, want ik heb niet gestudeerd. Diep in mij huisde de overtuiging, en waar die vandaan komt weet ik niet, in ieder geval niet van mijn ouders, dat als je niet aan de universiteit hebt gestudeerd, je niet bij het beste groepje hoort. En bij dat groepje wilde ik horen. Als je nieuwe mensen ontmoet wordt vaak gevraagd wat je hebt gestudeerd, een soort van geijkte manier om je te introduceren. Ik laat het vaak weg en meestal valt dat ook helemaal niet op. Maar voor mijzelf is dat altijd weer een besefmoment. Het moment dat ik de spijt dat ik niet gestudeerd heb weer zo nadrukkelijk voel. Toen mijn dochters het huis uit gingen, besloot ik dat het tijd was af te rekenen met dertig jaar spijt. Ik gaf me op voor een master. Het was zwaar omdat ik het allemaal in de weekenden moest doen. Elke vrijdagmiddag dacht ik: waar ben ik ook alweer gebleven? Voor alle vakken moest je onderzoeken doen of essays in het Engels schrijven. Het zwaarste was de scriptie waarmee de master moest worden afgerond. Die klotescriptie noemde ik het hier thuis. Bloed, zweet en tranen heeft het me gekost. Maar het is gelukt. Na drieënhalf jaar ontving ik mijn mastertitel. Aanvankelijk heerste er een gevoel van euforie. Ik was heel trots op mezelf en iedereen vond het geweldig. Maar toen het stof was neergedaald, kwam ik erachter dat het gevoel van spijt niet was verdwenen. Blijkbaar is spijt iets dat ik me zo eigen had gemaakt dat het moeilijk was om los te laten. Schaamte en spijt zijn gevoelens die je voor een deel kunt rationaliseren, maar voor een deel ook niet. Het heeft te maken met je eigen overtuigingen. Dingen die je jezelf hebt verteld en blijft vertellen. Ik heb mezelf zo vaak de mindere gevoeld dat het gevoel van ‘fuck, ik heb niet gestudeerd’ misschien te diep is ingesleten. Mijn omgeving vindt het alleen maar knap hoe ik carrière heb gemaakt zonder diploma. En dat ik naast mijn baan een academische graad heb gehaald. Mensen vragen hoe ik dat voor elkaar heb gebokst. Waarom lukt het mij niet om dat perspectief te hanteren? Ik schaam me ervoor dat ik nog steeds spijt heb. Er zijn veel grotere problemen in deze wereld dan niet gestudeerd hebben, terwijl ik een prima baan heb, notabene een functie voor hoogopgeleiden. Met een studie had ik hier ook kunnen belanden. Ik ben heel blij met mijn leven, wat zeur ik nou? En dan klinkt toch weer een venijnig spijtstemmetje: als ik vroeger gestudeerd had, was ik misschien wel gepromoveerd.’ Op verzoek van de geïnterviewde is de naam Babette gefingeerd. Kampt u ook met gevoelens van spijt en wilt u daarover in deze rubriek praten, stuur dan een mailtje naar b.vanbeukering@gmail.com</p>]]></description>
      <guid>https://www.volkskrant.nl/volkskrant-magazine/de-studiebol-van-de-klas-ging-niet-studeren-maar-kreeg-een-goede-baan-dat-bleef-een-pijnpunt~ba602eeb/</guid>
      <pubDate>Thu, 4 Dec 2025 00:00:00 +0100</pubDate>
    </item>
  </channel>
</rss>
