<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Ik blijf liever een trotse zevenvinker. Er is immers weinig sneuer dan het ontkennen van je eigen mazzel]]></title>
      <description><![CDATA[<p>Opiniecollega Nadia Ezzeroili muntte vorige week het woord ‘klassepopulisme’ op X. Een treffende benaming voor een fenomeen dat zo Hollands is als hagelslag. Ze kwam ermee naar aanleiding van de smakelijke rel rondom het vertrek van columnist Eva Hoeke, die haar voormalige collega’s als nepotistische grachtengordelmeisjes bestempelde, terwijl zij zich zelf uit de Zaanse favela’s thuiszorgde. Zelf moest ik bij klassepopulisme vooral denken aan een potsierlijke uitwisseling tussen Frans Timmermans en Ronald Plasterk van afgelopen februari. Plasterk, die met een aanstellerig boomerhoedje naar het Concertgebouw gaat, pochte in een ‘portiekflatje’ te zijn geboren, waar hij ‘Haags leerde praten’. Timmermans riposteerde dat Plasterk die arbeiders alleen van een afstandje heeft gezien, maar dat hij ze zelf echt kende! Een gênante vertoning van twee hoogopgeleide en welvarende 60-plussers, die daarmee ten onrechte suggereren dat het belangrijker is wie hun ouders waren dan wie zij zelf zijn.  Klassepopulisme is zelfbedrog, een uitvergroting van een piepklein kloofje tussen rijk en nog rijker, door middel van het romantiseren en overdrijven van een gewoonheid die vrijwel iedere Nederlander bezit, anders was het immers niet gewoon. Ondertussen doet de klassepopulist er alles aan die gewoonheid achter zich te laten, en erger nog, vindt hij dikwijls dat alle ongewone rijkdom hem toekomt. Door die gewone wieg. Gewoonheid is het hoogst haalbare in een land dat twee keer zoveel pleziervaartuigbezitters als armen telt, maar desondanks massaal volksheid veinst. Dat is soms uit rancune – there’s always a bigger boat – maar vooral omdat de klassepopulist op de klompen aanvoelt dat bij privilege verantwoordelijkheden, zelfreflectie en andere vormen van volwassenheid horen. En daar zitten we niet op te wachten. Nederland is een land waar de meute rijk en verwend is, maar zich vastklampt aan de bloembollenverhalen van opa en de krantenwijk van ooit, om het eigen egoïsme te rechtvaardigen. Maar wanneer verjaart die eenvoud? Ik zou zeggen: zodra de ongewoonheid intreedt. Ik verdiende mijn eerste scooter met afwassen, en bij een kippenslachterij in Goor, werkte na een ongelukkige Zuidastijd 80 uur per week als pizzabakker, en wist succesvol ondernemer en mediamaker te worden zonder enige relevante opleiding of netwerk. En als kers op de taart heb ik een column bij de Volkskrant, als jongen van het Twentse platteland nota bene! Maar ja, hoe waar dit allemaal ook moge zijn, de meute zal altijd beginnen over mijn achternaam, zilveren lepels en een erfenis waar ik dankzij de springlevendheid van mijn ouders gelukkig nog niets van heb gezien. Doodvermoeiend, maar het heeft als voordeel dat ik het nooit in mijn hoofd zal halen om mijn privilege of geluk te bagatelliseren. Ik heb mijn ongewoonheid allang omarmd. Joris Luyendijk nam mij ooit een van mijn zeven vinkjes af toen ik te gast was in zijn podcast. Luyendijk vond opgroeien tussen soortgenoten een voorwaarde voor het zevenvinkjesschap en dat deed ik inderdaad niet; ik was de enige kakker in een straal van 20 kilometer. Sterker nog, ik moest tijdens de lange fietstocht naar school oppassen niet van de weg te worden gereden door een boerenzoon in een Opel Manta, die de jongen ‘van ’t kasteel’ wel even een lesje wilde leren.  Hoe sympathiek deze vinkjesdegradatie ook bedoeld was, ik blijf liever een trotse zevenvinker. Er is immers weinig sneuer dan het ontkennen van je eigen mazzel. Tegen de omhoogvallende bourgeoisie zeg ik: wees welkom bij de elite, lieve mensen! Er is plek zat, en we zijn gek op eenvoud. Al zien we die liever in het heden dan in een ver verleden. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant.</p>]]></description>
      <guid>https://www.volkskrant.nl/columns-van-de-dag/ik-blijf-liever-een-trotse-zevenvinker-er-is-immers-weinig-sneuer-dan-het-ontkennen-van-je-eigen-mazzel~b0c2ae5a/</guid>
      <pubDate>Mon, 5 Aug 2024 00:00:00 +02:00</pubDate>
    </item>
    <item>
      <title><![CDATA[Aan linkse kwezels kun je de strijd tegen extreemrechts niet overlaten – dan liever de liberalen]]></title>
      <description><![CDATA[<p>Eind 2019 richtte een aantal Republikeinen in de VS het Lincoln Project op, met als doel het tegengaan van het trumpisme. Dat doen ze door Trump met eigen wapens te bestrijden, bijvoorbeeld met filmpjes die hem belachelijk maken om zijn schijnbare onvermogen een glas water vast te houden. De meeste Republikeinen zijn vanzelfsprekend geen fan, maar  veel (oudere) Democraten net zomin: die vinden dat je je daarmee verlaagt tot het niveau van de voormalige president. Ik moest aan dit initiatief denken toen ik twee weken geleden een stuk van historicus Kemal Rijken in NRC las. Daarin roept hij links op niet zo ‘polariserend’ te zijn en in plaats daarvan ‘constructieve, kritische oppositie’ te gaan voeren. Op LinkedIn verscheen bijval van duurzaamheidsgoeroe Jan Rotmans, die links óók niet lief genoeg zei te vinden voor extreemrechts – ‘kom met een eigen, positief verhaal, met bestaanszekerheid als uitgangspunt’. Het verhaal van progressief Nederland kan heus beter, maar het idee dat je extreemrechts bestrijdt met ‘constructieve oppositie’ is aan morele nalatigheid grenzende kolder. Waarom mensen op extreemrechts stemmen is uitgebreid onderzocht – immigratie, immigratie, immigratie – en die kiezer is duidelijk niet geïnteresseerd in constructieve ideeën of bestaanszekerheid, want dan zou hij wel anders stemmen. Deze kwalijke volharding van linkse types kan ik alleen maar verklaren met hun idee dat alles nurture is, dat iedereen een product is van zijn omgeving, dat eigen verantwoordelijkheid niet bestaat, en dat daarmee extreemrechtse kiezers ook maar slachtoffers zijn – ze moesten wel Wilders stemmen! Alternatieve verklaringen geven bovendien een gevoel van controle: aan bestaanszekerheid kun je wat doen, aan een fictieve reptielenelite minder. Maar de kiezer stemt niet op Wilders ondanks diens totale gebrek aan klasse, maar vanwege dat totale gebrek aan klasse. De gewone man stemde ooit links omdat hij erop vooruit wilde gaan, totdat hij er genoeg op vooruit was gegaan en daarom rechts ging stemmen omdat hij er niet op achteruit wilde gaan. Meer is het niet. Een eventueel ‘positief verhaal’ dat dergelijke egoïstische mensen aanspreekt is onmogelijk; de eerlijke boodschap is immers dat we boven onze stand leven. Wanneer progressieve mensen plechtig verklaren dat een scherpe toon niemand overtuigt, bedoelen ze vooral dat zíj niet overtuigd raken. Maar dat hoeft ook niet, lijkt me. Met hun kwezelarij laten ze zien dat ze hun eigen theatrale redelijkheid belangrijker vinden dan het verslaan van autocraten en neofascisten, want ik heb nog niet één steekhoudend argument gehoord waarom ‘het niet werkt’ om extreemrechts te veroordelen en buiten te sluiten. De Amerikaanse schrijver Thomas Frank concludeerde al in 2012 dat extreemrechts wordt gefaciliteerd door de ‘terminale vriendelijkheid’ van links, een van de redenen voor de oprichting van het Lincoln Project (naar de vileine polemist die president werd). Initiatiefnemer Steve Schmidt vindt dat je rechts nodig hebt om extreemrechts te verslaan, juist omdat dat wél kan uitdelen - ‘de kant die argumenteert vanuit democratische waarden mag niet de zachte kant van het debat zijn’. Zolang links wordt verteerd door een onophoudelijke stroom van zelfhaat – van academici als Ewald Engelen, Mark van Ostaijen, Martin Lambregts, of wie nu weer het dedaindeuntje opzet – moet de strijd tegen extreemrechts misschien wel van liberalen komen. Hoe gek dat ook klinkt met de grotendeels domrechtse VVD in een PVV-regering: het was Mark Rutte die de huidige minister Marjolein Faber het meest overtuigend wees op de nazistische oorsprong van haar omvolkingspraatjes, en het is Eric van der Burg die het meest inspirerend spreekt over kansengelijkheid. Met de slappe knieën van links begin ik te geloven dat ook Nederland een Lincoln Project nodig heeft. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant.</p>]]></description>
      <guid>https://www.volkskrant.nl/columns-van-de-dag/aan-linkse-kwezels-kun-je-de-strijd-tegen-extreemrechts-niet-overlaten-dan-liever-de-liberalen~b09a903d/</guid>
      <pubDate>Mon, 29 Jul 2024 00:00:00 +02:00</pubDate>
    </item>
    <item>
      <title><![CDATA[Mensen als Geert Wilders en Wierd Duk moeten worden aangesproken op de manier waarop zij online extremisme aanjagen]]></title>
      <description><![CDATA[<p>In de nacht van 10 op 11 juli werd Hamza El Baghdadi doodgeschoten door zijn buurman Gerben van V. Nadat hij twee keer in zijn rug was geschoten, kon hij nog net zijn vrouw met baby waarschuwen de deur dicht te houden. Daarna schoot Van V. de 25-jarige vader met een derde kogel door het hoofd. Twee verslaggevers van De Telegraaf, Marcel Vink en Gerda Frankenhuis, schreven een dag later een uitgebreid verslag van de moord en portretteerden de moord als een ‘burenruzie’ en ‘parkeerruzie’. Dader Van V. werd door buren ‘vriendelijk’ genoemd, had een passie voor Mercedessen, cassettebandjes en katten, en was door zijn arbeidsongeschiktheid en overgewicht toch ook een beetje zielig. Hamza zou door zijn parkeergedrag Van V. tot het uiterste getergd hebben, waarna er ‘iets geknapt moet zijn’. Omdat De Telegraaf nu eenmaal toonaangevend is op het gebied van de misdaadverslaggeving, namen andere media de verhaallijn al snel over: Hamza had het er vooral zelf naar gemaakt. Wie zou er nu niet zijn buurman doodschieten als hij voortdurend zijn auto op de plek van jouw gepoetste Mercedes uit 1999 zet? Socialemediagebruikers roken onraad, en ontdekten al snel dat Van V. helemaal niet zo ‘vriendelijk’ was, maar er een obsessie voor wapens en de Tweede Wereldoorlog op nahield. Bovendien bleek hij een fanatiek twitteraar, met een tijdlijn vol moslimhaat. Zijn favoriete twitteraars? Geert Wilders en Telegraaf-propagandist Wierd Duk. Op de listig geformuleerde voorzetjes van laatstgenoemde reageert Van V. tientallen keren in de afgelopen jaren, meer dan op enig ander. Zijn reacties bestaan altijd uit grote instemming, waarna Van V. zich geregeld bezondigt aan beledigingen en racisme. Dat maakt Duk niet uit. Onder zijn tweets staan vrijwel uitsluitend instemmende reacties van racisten, moslimhaters en complotdenkers, die zich schuldig maken aan laster, opruiing en geweldsfantasieën. Duk blockt dergelijke vuilspuiters niet, maar geeft ze af en toe een hartje, en neemt ze serieus door op hen te reageren. Op subtiele wijze laat hij zijn volgers weten dat hij ze steunt, waarop zij grenzen overschrijden, die hij zelf niet kan overschrijden. Zij zeggen wat hij hen laat denken. Het eerste dat een journalist doet na zo’n verschrikkelijke moord, is het checken van het socialemediaprofiel van de dader. Dat heeft Marcel Vink, een notoire loopjongen van Duk, natuurlijk ook gedaan. Maar toen hij daar de moslimhaat en adoratie voor Wilders en Duk zag, besloot Vink dat motief maar gewoon te verzwijgen. Een journalistieke schande; cruciale informatie over de dader weglaten, omdat dat een collega in verlegenheid zou kunnen brengen. Met de corrupte verslaggeving over de moord op Hamza laat De Telegraaf zien dat je die krant de misdaadverslaggeving niet meer kan toevertrouwen in een tijd van opkomend rechts-extremisme. Andere media zullen moeten investeren in misdaadverslaggeving nu blijkt dat De Telegraaf haar eigen domrechtse propaganda belangrijker vindt dan de feiten. Hoewel mensen als Wilders of Duk geen directe verantwoordelijkheid hebben voor de daden van hun fanatieke volgers, kunnen en moeten zij wel degelijk worden aangesproken op de manier waarop zij online extremisme aanjagen. Zij weten of zouden moeten weten dat een aanzienlijk deel van hun volgers bestaat uit instabiele en beïnvloedbare lieden, die mensen intimideren, belasteren en bedreigen. Zolang iedereen in het laffe Nederland doet alsof de online wereld ‘niet echt’ is, zullen Wilders of Duk zich geen seconde schuldig voelen over het gedrag van hun fans. En zal de moord op Hamza niet de laatste extreem-rechtse moordpartij zijn. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant.</p>]]></description>
      <guid>https://www.volkskrant.nl/columns-van-de-dag/mensen-als-geert-wilders-en-wierd-duk-moeten-worden-aangesproken-op-de-manier-waarop-zij-online-extremisme-aanjagen~b969754e/</guid>
      <pubDate>Mon, 22 Jul 2024 00:00:00 +02:00</pubDate>
    </item>
    <item>
      <title><![CDATA[De aanslag op Trump is verschrikkelijk nieuws voor alle democratische krachten in de wereld]]></title>
      <description><![CDATA[<p>De Italiaanse voetbaljournalist Marco Violi werd in de vroege zondagochtend wakker van het voortdurend piepen en trillen van zijn telefoon. Wat bleek? Hij werd door een enorme hoeveelheid extreemrechtse accounts beschuldigd van de aanslag op presidentskandidaat Donald Trump, ook al lag hij ‘gewoon’ in zijn eigen bed in Rome te slapen. De bron bleek het anonieme X-account ‘Wall Street Silver’, een enorm account met 1,3 miljoen volgers, dat door eigenaar Elon Musk beloond is met een ‘gouden vinkje’, daarmee grote betrouwbaarheid suggererend. Het account publiceerde een foto van Violo, met als bijschrift dat het om de ‘antifa extremist Mark Violets’ zou gaan. Violi heeft eerder te schaften gehad met aanvallen van extreemrechts verklaart hij op zijn eigen sociale media; hij is al sinds 2018 bezig met rechtszaken tegen lieden die hem belasteren. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. ‘Wall Street Silver’ tweette later een satellietfoto van het terrein in Pennsylvania, waar het schietincident plaatsvond, met als commentaar ‘waren er niet genoeg mensen om het dak in de gaten te houden? Of was het een inside job?’. Musk, inmiddels uitgesproken Trump-supporter, antwoordt vervolgens dat ‘een gebrek aan mensen het niet verklaart’. Daarmee normaliseert de rijkste man ter wereld een extreemrechts nepnieuwskanaal én blaast hij lucht in de nu al ongelooflijke hoeveelheid complottheorieën rondom de aanslag op Trump. Trump zag zelf ook onmiddellijk de pr-waarde van de kogel die zijn oor raakte. Toen zijn lijfwachten hem van het podium wilde begeleiden, maande hij hen te wachten. Hij balde zijn rechtervuist en articuleerde een duidelijk waarneembare ‘fight, fight, fight’ naar zijn publiek, dat in een juichen uitbarstte. Elk weldenkend mens zou er rillingen van moeten krijgen. De aanslag op Trump is verschrikkelijk nieuws voor alle democratische krachten in de wereld. Het doet sterk denken aan de brandstichting in de Berlijnse Rijksdag in 1933. De Nederlander Marinus van der Lubbe werd er door de net aan de macht gekomen nazi’s voor veroordeeld en geëxecuteerd. Tijdens zijn proces voerde de aanklager aan dat Van der Lubbe had gehandeld namens een bredere communistische samenzwering , terwijl de oppositie de aanslag als een false flag bestempelde, georganiseerd door de nazi’s zelf. De meeste historici zijn het er echter over eens dat Van der Lubbe alleen handelde, zoals de meeste historische aanslagplegers. Wat onbetwist is, is dat de brand het beginsein was voor Hitlers staatsterreur. Die bestond uit de Rijksdagbrandverordening, waarbij de grondwet buiten werking werd gesteld en fundamentele rechten werden afgeschaft, waardoor politieke tegenstanders willekeurig konden worden gearresteerd. Trump zal precies hetzelfde proberen wanneer hij aan de macht komt, in die zin is de aanslag een godsgeschenk. Zijn politieke vrienden speculeren al over een ‘Amerikaanse revolutie’, iets wat conservatieven al decennia roepen, maar nu wel heel dichtbij komt. Initiatiefnemer Kevin Roberts kondigde aan dat deze ‘zonder bloedvergieten zal verlopen, als links het tenminste toelaat’. Trump ontkent zelf iets te maken hebben met dit zogenaamde ‘plan 2025’, maar dat lijkt moeilijk te geloven gezien de korte lijntjes met de initiatiefnemers. Hitler moest eerst aan de macht komen om de informatievoorziening te beheersen. Trump heeft dankzij sociale media, met Musk als grootste bondgenoot, die informatiemacht al deels in handen. Zijn supporters geven ‘links’ al volop de schuld van de aanslag, daarmee een dynamiek veroorzakend waarin de waarheid – waarin zelden sprake is van een complot – nauwelijks nog een rol speelt. De motieven van de 20-jarige schutter, een als Republikein geregistreerde kiezer, maken dankzij de totaal ontwrichtende sociale media eigenlijk niet meer uit: Trump is wéér een stap dichter bij zijn dictatuur. Geselecteerd door de redactie Een overzicht van alle berichten en analyses over dit thema</p>]]></description>
      <guid>https://www.volkskrant.nl/columns-van-de-dag/de-aanslag-op-trump-is-verschrikkelijk-nieuws-voor-alle-democratische-krachten-in-de-wereld~b0438d01/</guid>
      <pubDate>Mon, 15 Jul 2024 00:00:00 +02:00</pubDate>
    </item>
    <item>
      <title><![CDATA[Naast Mark Rutte gaan we ook vicepremier Sigrid Kaag nog missen]]></title>
      <description><![CDATA[<p>Eerlijk gezegd wist ik niet zo veel van Fleur Agema. Natuurlijk had ik weleens gehoord dat ze goed ‘in de zorg zat’ en dat mensen haar best kundig vonden – voor een PVV’er. Ze kreeg in de afgelopen achttien jaar de Kamer vaak mee, en ontving zeker in haar eerste jaren opvallend vaak een lovende pers. Het FD noemde haar in een portret uit 2012 zelfs ‘de beauty naast het beest’. In twaalf jaar kan er veel veranderen, dacht ik, toen ik Agema afgelopen week vanuit vak K de Kamer in zag turen. Ik raakte gefascineerd door haar blik; was het wezenloosheid, doodsangst of herkende ik daar toch ook de meesmuilende zelfvoldaanheid van een Twittertrol? Zou Agema echt ‘dommer dan dom’ zijn, zoals Wilders ooit over haar schreef in uitgelekte e-mails? Toen dat uitkwam, zei Wilders overigens dat Agema juist een van zijn slimste Kamerleden is, daarmee de mogelijkheid openhoudend dat de rest van zijn Kamerleden nóg dommer is. Ik besloot mij eens te verdiepen in Agema. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Haar eerste politieke wapenfeit was de oprichting van Forza! Nederland in 2003, een van de vele afsplitsingen van de LPF. De naam staat officieel voor ‘Fortuynistische Oproep tot een Realistische Zakelijke Aanpak’, maar suggereert toch ook een zekere fascinatie voor Italiaanse ideologieën. Die partij richtte ze op met ene Paul Meijer, een man die eruitziet als een kruising tussen Tedje van Es en De Vieze Man, en die in 2022 werd veroordeeld omdat hij ruim 32.000 euro aan overheidsgeld had gebruikt voor onder meer schenkingen aan zijn ouders en het voldoen van zijn rekeningen bij horecagelegenheden en slijterijen. Na de oprichting van Forza! ging Agema weer terug naar de LPF, om daarna voor de PVV in de Kamer te belanden. Daar was ze vooral in haar eerste jaren zeer actief, tot haar zwangerschapsverlof in 2015. Daarna neemt het aantal moties sterk af en lijkt Agema vooral te teren op haar eerder opgebouwde reputatie. Haar dochter kreeg ze overigens met Léon de Jong, een ander PVV-Kamerlid, aan wie zij desondanks gekoppeld moest worden door Wilders zelf. Volgens Agema was Wilders een ‘blonde Cupido’, die haar aan een ‘donkere god’ koppelde via WhatsApp. De drie zaten in een groepsapp waarin zij het Eurovisie Songfestival bespraken, en van het een kwam het ander. De PVV mag dan wel geen leden hebben, een baby heeft men dus wel! Tijdens het debat van afgelopen week liet Agema zien dat ook zij boven alles een PVV-trol is, die opzettelijke domheid en ontregeling verkiest boven de inhoud. Terwijl de nieuwe premier Dick Schoof het woord voerde, tweette ze een krantenartikel uit 2009 over de Amsterdamse burgemeester Halsema, die daarin verklaart het liefst elke vrouw in Nederland hoofddoekloos te zien. Een irrelevante jij-bak en oude koe zoals we ze van domrechts kennen. Maar vooral een bewuste provocatie, terwijl die arme Schoof nu net probeerde duidelijk te maken dat hoofddoekjes geen onderwerp zijn voor zijn nieuwe ministersploeg. Gelukkig nam hij daarna gepast wraak door haar ‘Adema’ te noemen. Dat we premier Rutte nog gaan missen, is na het debuut van Schoof meermaals verzucht. Maar wat dacht u van de vicepremier? De vorige, Sigrid Kaag, had klasse en internationale allure; ze gaat nu wonen en werken in Gaza, als speciale VN-coördinator. De vrouw waartegen Wilders een letterlijke heksenjacht organiseerde, moet ervoor zorgen dat de humanitaire hulp in voldoende mate het oorlogsgebied bereikt. Volgens haarzelf laconiek geduid als iets anders dan ‘in de bus stappen naar Purmerend’. Dat laatste is inderdaad meer iets voor Agema. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/naast-mark-rutte-gaan-we-ook-vicepremier-sigrid-kaag-nog-missen~b5cda0d8/</guid>
      <pubDate>Mon, 8 Jul 2024 00:00:00 +02:00</pubDate>
    </item>
    <item>
      <title><![CDATA[Retoriek is het belangrijkste element van de democratie. Wie dat vergeet, zal altijd verliezen]]></title>
      <description><![CDATA[<p>Weinig mensen zullen het eerste debat tussen president Biden en uitdager Trump gemist hebben. Het werd een ongekend pijnlijke vertoning, waarbij op sommige momenten zelfs het onmens Trump medelijden met de wankele Biden leek te hebben. Dat maakt het allemaal nóg erger: Trump leek redelijker dan ooit, maar hij is nog altijd een liegende crimineel, die nog van een Democratische kamerplant zou moeten verliezen. Toch lijkt het mij verstandig Biden te vervangen en een jongere kandidaat naar voren te schuiven. De aandacht zal dan vooral naar de nieuwe kandidaat gaan en zonder de schijnwerpers zal Trump verpieteren als een oud spook uit vervlogen tijden. Tegelijkertijd schijnen er allerlei rationele en praktische argumenten te zijn om Biden niet te vervangen, maar het lijkt mij dat je mensen niet moet vertellen dat ze niet hebben gezien wat ze zojuist gezien hebben. Al ben ik natuurlijk geen Amerika-kenner, en aangezien dat een buitengewoon serieuze wetenschap is, verwijs ik u verder door naar Charles Groenhuijsen of de zoon van Harry Mens. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Sommige Democraten, onder wie Obama zelf, maakten de vergelijking met 2012, toen de zittende president Barack Obama een (voor zijn doen) slechte indruk maakte tegen uitdager Mitt Romney. De suggestie was dat iedereen weleens een mindere dag heeft. Toch gaat het bij Biden natuurlijk niet om een mindere dag, maar om een rappe en onveranderlijke achteruitgang. Ik las in deze krant een analyse van geriaters, die vertelden dat gepensioneerde piloten weliswaar veel minder goed communiceren en langzamer reageren dan hun jongere vakgenoten, maar wél beter vliegen dankzij hun ervaring. Maar een politiek leider is geen piloot. Hij is de ceo van de vliegmaatschappij die vooral zijn vliegtuigen vol moet krijgen. Overtuigingskracht drijft de publieke opinie sinds de uitvinding van de democratie en dat vinden verstandige mensen logischerwijs vervelend, want daarmee zijn de ratio en waarheid niet doorslaggevend. Sterker nog, het hele begrip retoriek heeft een negatieve connotatie, denk aan het Engelse ‘mere rethoric’ of het Nederlandse ‘retorische trucjes’, waaruit een duidelijke afkeuring blijkt. Maar of we dat nu leuk vinden of niet: retoriek is het belangrijkste element van de democratie, en tegelijkertijd de reden waarom de democratie van binnenuit uitgehold kan worden. Des te belangrijker om kandidaten uit te zoeken op hun retorische talent. Toch hebben progressieve partijen de laatste jaren vooral ingezet op de bestuurlijke kwaliteiten en ervaring van hun leiders. In Nederland was en is het leiderschap van Frans Timmermans een vertaling van deze gedachte. Toch zie ik geen enkel bewijs voor het idee dat extreemrechts bestreden moet worden met gematigde en ervaren bestuurders. Het is ook niet logisch omdat het in essentie strijdig is met wat progressief ís: gericht op de toekomst en tegen de status quo. En waren het niet juist progressieve iconen als John F. Kennedy, Martin Luther King en Barack Obama die hun succes vooral aan hun retorische gaven te danken hadden? Voor het gevecht tegen extreemrechts is een lange adem en frisse moed nodig. Hoe absurd het ook is dat iemand als Trump of Wilders de grootste kan worden; er is méér nodig dan tegen de autocratische rechtspopulist te zijn. Progressieve partijen worstelen met terminale vriendelijkheid; men aarzelt en praat naar de mond, maar durft de eigen ideeën niet te verkopen. Bovendien wordt scherpte in het debat als niet netjes gezien – when they go low, we go high. Maar politiek is óók, zo niet vóóral, symboliek en retoriek. En lef. Wie dat vergeet, zal altijd verliezen.</p>]]></description>
      <guid>https://www.volkskrant.nl/columns-van-de-dag/retoriek-is-het-belangrijkste-element-van-de-democratie-wie-dat-vergeet-zal-altijd-verliezen~b80cfddb/</guid>
      <pubDate>Mon, 1 Jul 2024 00:00:00 +02:00</pubDate>
    </item>
    <item>
      <title><![CDATA[Wie het gejammer over mantelzorgen hoort, vergeet bijna dat we vroeger ook ouderen verzorgden]]></title>
      <description><![CDATA[<p>Een lezeres reageerde twee weken geleden op mijn column over de PVV-kiezer, waarmee ze het van harte eens was. Maar één ding zat haar dwars: ik benoemde dat Nederlanders het minst werken van heel Europa. Ik moest ophouden alleen betaalde arbeid ‘werk’ te noemen. Onze maatschappij leunt volgens haar steeds zwaarder op onbetaald werk, en ze sloot af met de vraag: ‘Hoeveel daarvan zal gedaan worden door mensen met een betaalde fulltimebaan?’ Een interessante vraag, al zal het antwoord haar teleurstellen. Van de mantelzorgers werkt namelijk 44 procent voltijd en dat is maar ietsje minder dan het totale aantal voltijd werkenden (50 procent). Fulltimers mantelzorgen dus meer dan je zou verwachten, afgezet tegen het aantal uren dat zij te besteden hebben. Het aantal uren dat zij besteden aan vrijwilligerswerk is zelfs groter dan het aantal uren dat parttimers aan vrijwilligerswerk besteden. Kortom, fulltimers doen relatief veel onbetaald werk, vergeleken met parttimers, afgezet tegen hun vrije tijd. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Ook voor de stelling dat Nederland ‘steeds zwaarder leunt op onbetaald werk’ is geen bewijs. Wie het gejammer over mantelzorgen hoort, vergeet bijna dat we vroeger ook ouderen verzorgden, maar dat toen nog geen naam gaven. Ondertussen zijn Nederlandse moeders meer dan drie keer zoveel tijd (!) gaan besteden aan het ‘actief opvoeden’ van hun kinderen, vergeleken met 1965, toen vrouwen nog veel meer kinderen kregen. Vier uur per dag vier kinderen managen is heus onbetaald werk, maar is elke dag vier uur theedrinken met één kind dat ook? Overigens lijken die kinderen geen enkele baat bij al die aandacht van hun moeders te hebben: ze zijn dikker en verwender dan ooit, en lezen kunnen ze ook niet meer. Deeltijdwerk is een luxe die de Nederlander, zoals al zijn luxes, met hand en tand verdedigt. Dat is niet vreemd, dat is de mens eigen. Maar het moet afgelopen zijn met de schijn-progressieve smoesjes, niet zelden gelardeerd met misleidende cijfers, bijvoorbeeld over de loonkloof. Zeggen dat je parttime werkt om te kunnen (mantel)zorgen is flauwekul; het parttime werken was er in de regel al toen het kind of de mantelzorg kwam. De zorg voor een ouder of een jong kind duurt bovendien maar een paar jaar en is dus geen reden om veertig jaar lang in deeltijd te werken. Meer vrije tijd is de belangrijkste drijfveer om in deeltijd te werken, reden waarom gratis kinderopvang in Nederland maar een zeer beperkte toename van het aantal gewerkte uren oplevert. Nederlanders werken het minste uren van Europa, hebben de meeste vrije tijd, én zitten het meest op hun achterste; liefst negen uur per dag, ruim twee keer meer dan het Europees gemiddelde. Onze zucht naar méér, méér vrije tijd is letterlijk ziekmakend. ‘Maar we zijn zo gelukkig’, werpt de Nederlandse werkweigeraar dan op, alsof geluk alleen te meten is met vrije tijd. Zeker wanneer die vrije tijd verdwijnt in het zwarte gat van sociale media. De Nederlander wil helemaal niet dat het collectief zijn zorgtaken overneemt, want dan raakt hij zijn zorgsmoesje kwijt. Daarom stemt de Nederlander al decennia vóór uitholling van het collectief; men vindt het wel best zo. Alleen hier vinden we het een volstrekt normaal argument dat mensen niet méér willen werken omdat ze er ‘te weinig op vooruitgaan’; de collectieve dimensie van werk en solidariteit met zwakkeren is volledig verdwenen. Nederlanders leggen een ongekende creativiteit aan de dag om hun werkweigering van een altruïstische verklaring te voorzien. Wellicht zouden zij die creativiteit ook eens nuttig kunnen inzetten en onze arbeidsproductiviteit, die al tien jaar muurvast zit, van nieuwe energie voorzien. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/wie-het-gejammer-over-mantelzorgen-hoort-vergeet-bijna-dat-we-vroeger-ook-ouderen-verzorgden~bc0ab094/</guid>
      <pubDate>Mon, 24 Jun 2024 00:00:00 +02:00</pubDate>
    </item>
    <item>
      <title><![CDATA[Wanneer de baggerschuit voortijdig zinkt, zijn Hermans en Brekelmans toch maar mooi minister geweest]]></title>
      <description><![CDATA[<p>Afgelopen week presenteerde ik het symposium van de Veerstichting in Leiden, waar studenten en ‘vormgevers’ uit de maatschappij elkaar ontmoetten. De elite, mag je gerust zeggen, vaak lid van een studentenvereniging en overlopend van ambitie. Het zou me niet verbazen als Sophie Hermans en Ruben Brekelmans er ook weleens zijn geweest; corporate of corporaal, ze komen er allemaal. Ik moest veel aan die twee VVD’ers denken tijdens de praatjes. De met vijfhonderd mensen gevulde Pieterskerk leek eensgezind in zijn afkeer van het aanstaande kabinet. Maar hoeveel van deze kakkers zouden ook echt een streep in het zand trekken wanneer zij voor de keuze zouden staan? Zouden al deze mensen, druk applaudisserend voor emotionele speeches van onder meer Laurentien van Oranje, bereid zijn om hun persoonlijke ambities in de ijskast te zetten voor de goede zaak? Zouden zij hun morele grenzen wél goed bewaken? Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Ik ben bang van niet, gebaseerd op de vele Her- en Brekelmansen die ik heb meegemaakt in mijn leven. Het waren de mindere goden op hun vereniging, die als zaalvulling leerden hoever je kan komen als je gewoon blijft staan, als je als laatste het licht uit doet. Echt grappig of sprankelend waren ze nooit, maar ze wisten: onze tijd komt nog wel. Later, in de corporate realiteit van het bedrijfsleven, als karakter of persoonlijkheid minder telt, zijn zij het die partner worden. Aan de keukentafel of in het café zullen ze zeggen dat het hun voorkeur natuurlijk ook niet heeft, dat zij veel liever met middenpartijen samenwerken. Plechtig zullen zij hun eigen geldingsdrang en normvervaging verkopen als verantwoordelijkheidsgevoel of democratische overtuiging – ‘het land moet toch bestuurd worden’, ‘we kunnen ons geen stilstand permitteren’, ‘wij nemen onze verantwoordelijkheid’. Deze corporate cowboys houden hun oog op de bal: wanneer deze baggerschuit voortijdig zinkt, zijn zij toch maar mooi minister geweest. Kunnen hun jaargenoten niet zeggen. Sophie Hermans voelde lang dat ze moest vechten tegen de vooroordelen waarmee zij als dochter van VVD-coryfee Loek Hermans en als voormalige assistent van Mark Rutte te maken kreeg. ‘Maar ik sta hier omdat ik mezelf ben’, zei ze ooit in de Kamer, ‘ik ben Sophie Hermans.’ Wilders noemde haar in 2022 de ‘tassendrager van Rutte’, misschien wel het mildste dat ooit uit zijn mond kwam, maar voor Hermans reden om in tranen uit te barsten. Ik had best met haar te doen, maar die sympathie is wel voorbij. Over het feit dat PVV’ers immigranten hyena’s en beesten noemen, nazistische omvolkingstheorieën bezigen en niet zelden schimmig en strafbaar handelen, heb ik Hermans namelijk niet gehoord. Nu wordt ze, bevangen door een politiek stockholmsyndroom, zelfs minister in het kabinet van haar kwelgeest. Wat zeggen die tranen over dat ‘tassendrager’ dan eigenlijk? Alleen als het ego geknakt wordt, raakt de carrièrepoliticus van de leg. Daarmee zijn de tirades over de elite van radicaal-rechts toch in ieder geval voor een klein deel terecht. Er is overduidelijk iets mis met de Nederlandse toplaag van consultant-achtigen wanneer de leden daarvan er geen been in zien om zich als minister te verbinden aan een regeringscoalitie met radicaal-rechtse totaalidioten. Sophie Hermans en Ruben Brekelmans zijn waardeloze politici, en dat bedoel ik letterlijk: ze hebben klaarblijkelijk geen waarden. Het zijn ordinaire strebers, die zelfs bij volstrekt helder weer de verkeerde morele afslag nemen. Bij Rutte was het al niet veel, maar de Her- en Brekelmansen hebben zo mogelijk nog minder visie, idealen of moraal: ze hebben alleen hun eigen lullige carrièrepaadje. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/wanneer-de-baggerschuit-voortijdig-zinkt-zijn-hermans-en-brekelmans-toch-maar-mooi-minister-geweest~bced8357/</guid>
      <pubDate>Mon, 17 Jun 2024 00:00:00 +02:00</pubDate>
    </item>
    <item>
      <title><![CDATA[De Nederlandse proteststemmer loopt maar wat te klieren; echt serieus neemt of meent hij het allemaal niet]]></title>
      <description><![CDATA[<p>In de uitslag van de Europese verkiezingen van afgelopen week leek iedereen zijn eigen waarheid te herkennen. Enerzijds was er de opluchting dat de PVV niet de grootste werd, anderzijds won die partij wel zes zetels, terwijl FvD er vier kwijtraakte. Radicaal-rechts werd dus ‘gewoon’ groter, en dat terwijl die radicaal-rechtse stemmer veel minder kwam opdagen dan de progressieve kiezer. Want dat is wat vooral opviel: de enorme verschillen in opkomst tussen ‘protestpartijen’ en de rest. Die verduvelde elite heeft blijkbaar wel tien minuten om te stemmen, maar de Gewone Nederlander, zuchtend onder asieltsunami’s, klimaatgedram en woke, had het blijkbaar te druk. Misschien dat hij zonder al die verdwenen buslijnen het stembureau niet kon bereiken in dat onherbergzame Nederland? Of wellicht moest hij overwerken in het land waar het laagste aantal uren van heel Europa wordt gewerkt? Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Nieuw Sociaal Contract voerde campagne op het thema bestaanszekerheid, toch een thema dat je als acuut mag veronderstellen. Als niet slechts de baan of woning, maar het héle bestaan onzeker is, zou men toch wel tien minuten moeten kunnen vinden om op de partij te stemmen die het aardse bestaan wat minder onzeker zou kunnen maken. Maar nee, blijkbaar maakt de Nederlandse bestaansonzekerheid buitengewoon apathisch: liefst 59 procent van de mensen die in november nog op het vehikel van Omtzigt stemden, kwam niet opdagen. Ook 56 procent van de aanhang van de PVV bleek te lui om even naar het stembureau te gaan en die zakkenvullers uit Brussel ‘weg te stemmen’. Wel uren per dag op sociale media dreigen, intimideren en lasteren, maar tien minuten daadwerkelijk gebruikmaken van het actieve kiesrecht? Te veel moeite. Ook de SP, de enige linkse partij die vist naar de gunsten van de Gewone Nederlander, ook al heeft die zijn Dafje verruild voor een Dodge RAM, zag de eigen achterban thuisblijven. Nul zetels. De Gewone Nederlander zal zeggen ‘dat het toch allemaal niet uitmaakt’, nihilistisch als hij is. Maar dat geldt dan toch ook voor de Tweede Kamerverkiezingen, waar hij en de zijnen wel komen opdagen om een rode middelvinger op het stemformulier te kliederen. Maar ja, over de Europese verkiezingen schrijft De Telegraaf nauwelijks en de onderbuikdansers van domrechts willen er maar nauwelijks een tweetje aan wijden. Zelfs Johan Derksen hoor je er niet over. Hoe moet de Gewone Nederlander dan enthousiast raken? De Gewone Nederlander heeft geen echte problemen, en dus boeit het hem ook niet of er wel of geen problemen opgelost worden. Wat er na de verkiezingen gebeurt, zal hem worst wezen. Verkiezingen zijn voor hem als Oranjekoorts, een even tijdelijke als stompzinnige periode van dwaasheid en fanatisme: hopelijk winnen we, en anders over vier jaar weer een kans. Wilders, Weghorst of wuppies; het boeit de Nederlandse entertainmentconsument maar een paar weken, en na de finale niet meer. Dan gaat het zorgeloos consumeren gewoon weer verder. Verkiezingen en politiek zijn voor velen in ons verwende land vooral een mediahype, een geinig dingetje om even te volgen op tv en sociale media. Iets om een wedje op te leggen, waarbij je zelf, anders dan bij voetbal, ook nog invloed hebt op de vraag wie er wint. Deze mensen worden nog altijd ‘proteststemmers’ genoemd, en de partijen waarop zij stemmen ‘protestpartijen’. Veel te begripvol, omdat die concepten een gerechtvaardigde reden voor protest suggereren. De Nederlandse proteststemmer loopt maar wat te klieren; echt serieus neemt of meent hij het allemaal niet. Vooral dát maakten de Europese verkiezingen duidelijk. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/de-nederlandse-proteststemmer-loopt-maar-wat-te-klieren-echt-serieus-neemt-of-meent-hij-het-allemaal-niet~b7d343d1/</guid>
      <pubDate>Mon, 10 Jun 2024 00:00:00 +02:00</pubDate>
    </item>
    <item>
      <title><![CDATA[Dick Schoof moet de maatschappelijke diensttijd niet afschaffen, maar juist uitbreiden]]></title>
      <description><![CDATA[<p>Van beoogd premier Dick Schoof hebben we nog niet veel gezien, op een wat onwennige persconferentie na. Maar de eerlijkheid gebiedt te zeggen: het had allemaal veel slechter gekund, en de enorme teleurstelling van extreem-rechts over deze ongekozen vertegenwoordiger van de ‘deep state’ lijkt mij pure winst. Bovendien zegt Schoof te willen verbinden, als premier van alle Nederlanders, dus wie ben ik dan om die uitgestoken hand af te slaan? Voordeel van de twijfel dus maar. Als één van de 17 miljoen Nederlanders die premier Schoof wil verbinden, heb ik nog wel een dringend verzoek. Dat betreft de voorgenomen afschaffing van de Maatschappelijke Diensttijd (MDT). Dat is een ongelooflijk slecht idee en maakt alle woorden over verbinding totaal ongeloofwaardig; er is immers niets dat zo concreet Nederlanders met elkaar verbindt als die MDT. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Het programma, dat 200 miljoen per jaar kost, werd in 2017 geïntroduceerd door Rutte III, en bevat drie centrale elementen: vrijwillige inzet, talentontwikkeling en het ontmoeten van mensen met een andere achtergrond. Een ontzettend waardevol initiatief, in een tijd waarin jongeren worden geteisterd door eenzaamheid en onzekerheid, en de maatschappij op haar beurt wordt geteisterd door egoïsme en wantrouwen, aangewakkerd door sociale media. Een mens kan niet zonder sociaal kapitaal. En dat sociale kapitaal bouw je nog altijd op door fysiek andere mensen tegen te komen: alleen zo kom je aan formele en informele netwerken, en alleen zo leer je de waarde van gedeelde normen, vertrouwen, wederkerigheid en inzet voor de gemeenschap. Die zaken waren in de decennia na de Tweede Wereldoorlog heel normaal, maar tegenwoordig groeien kinderen in bubbels op, in gesegregeerde wijken, op gesegregeerde scholen. Daarnaast wordt een steeds groter gedeelte van hun tijd geclaimd door commerciële bedrijven uit Silicon Valley die hen diep ongelukkig maken met hun verslavende en isolerende algoritmes. Hoe eenzijdiger de voorbeelden en de directe woon- en werkomgeving én op dat vervloekte schermpje, hoe moeilijker het wordt om volledige zelfontplooiing te bereiken; hoe weet je wie of wat je wilt worden wanneer je in een bubbel met een beperkt aantal voorbeelden opgroeit? Het lijkt mij links noch rechts om mensen volledige zelfontplooiing te gunnen, en in een maatschappij te willen leven met een sterk collectief, waar mensen elkaar tegenkomen en verstaan. Er is zes jaar geïnvesteerd in het MDT-programma, en de resultaten zijn goed. Het aantal jongeren dat is gestart is afgelopen jaar gegroeid naar 126 duizend en zal de komende jaren groeien naar 200 duizend jongeren. De jongeren leren mensen van een andere achtergrond kennen, leren de waarde van het collectief kennen en ontwikkelen vaardigheden die zij de rest van hun leven kunnen gebruiken. De resultaten uit het effectonderzoek van het CBS zijn allemaal rooskleurig: de MDT werkt. En juist nu deze belangrijke langetermijninvestering op stoom begint te komen, wil de nieuwe regering die MDT om zeep helpen, om een lousy 200 miljoen te besparen. Een schande; de MDT zou niet afgeschaft, maar opgeschaald moeten worden; alleen een maatschappelijke diensttijd voor alle jongeren kan snel en effectief tegenwicht bieden tegen de voortwoekerende segregatie en de negatieve spiraal van lamlendigheid, isolatie, rancune, eenzaamheid en angst. Maar de waarheid is dat radicaal-rechts gedijt bij die spiraal, en het liefst heeft dat burgers elkaar nóg minder tegenkomen, zodat ze nóg verder radicaliseren in hun digitale fuik. Hardloper Schoof, met een hart voor de publieke zaak, lijkt me niet iemand die dat een goede ontwikkeling vindt. Wanneer hij meent te willen verbinden, zal hij de anderen moeten overtuigen te blijven investeren in het collectief. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/dick-schoof-moet-de-maatschappelijke-diensttijd-niet-afschaffen-maar-juist-uitbreiden~bae3a98b/</guid>
      <pubDate>Mon, 3 Jun 2024 00:00:00 +02:00</pubDate>
    </item>
  </channel>
</rss>
