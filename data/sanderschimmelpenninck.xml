<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Een meppende Oekraïner is wel even wat anders dan een Nederlandse antifascist]]></title>
      <description><![CDATA[<p>Afgelopen week kreeg Thierry Baudet een klap met een paraplu van een in België woonachtige Oekraïner. Het motief zal ongetwijfeld het verwerpelijke pro-Russische standpunt van Forum voor Democratie zijn; Baudet noemde de Russische dictator Poetin ‘mild’ en ‘een held’ en verkondigt in de Tweede Kamer bij voortduring Kremlinpropaganda. Het laat zich raden dat dat niet goed valt bij mensen die honderdduizenden landgenoten hebben verloren in die verschrikkelijke agressieoorlog. Geheel politiek Den Haag kwam met een even begrijpelijke als haastige veroordeling van de paraplupeer, die, toen het een Oekraïner bleek te zijn, toch ook wat ongemakkelijk werd. Centristen zagen kans om een voorbarig ‘both sidesje’ te doen; zo wees oud-D66 Kamerlid Boris van der Ham naar antifascisten, ‘die juist met dit soort geweld hun eigen fascisme bevestigen’. Maar een meppende Oekraïner is wel even wat anders dan een Nederlandse antifascist, wiens grootste misdaad wellicht te weinig douchen is. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Een problematische valse balans dus, in de wetenschap dat Baudet een dergelijk gratuit statement zonder twijfel ‘deugen’ zou noemen. Sterker nog, zijn partijgenoot Gideon van Meijeren zei eerder dat ‘het niet gezond is als er een taboe rust op het gebruik van geweld’ en wordt daarom door het OM vervolgd voor opruiing tot geweld tegen de overheid. Ik herhaal: een Tweede Kamerlid wordt momenteel vervolgd voor opruiing tot geweld tegen de overheid. Meegaan in het misplaatste slachtofferschap van extreem-rechts is gevaarlijk. Extreem-rechts wil verwarren en verstrooien, omdat daarmee de grenzen vervagen en het plegen van strafbare feiten daardoor minder zichtbaar wordt. Een misplaatst slachtofferschap en daderschap is daarbij een godsgeschenk; Gideon van Meijeren tweette al gretig dat de mep ‘niet los te zien is van de toenemende demonisering’ en dat de échte haat en het daadwerkelijke geweld ‘ook nu weer’ uit de zogenaamd antifascistische hoek komt. Zo is de omdraaiing van de werkelijkheid weer eens compleet. Deze infantiele strategie, die weinig meer behelst dan ‘wat je zegt ben je zelf’, is verbazingwekkend effectief in Nederland, een land van kleinburgers die elkaar graag met subjectieve normen de maat nemen, maar van de objectieve normen in een democratische rechtsstaat geen kaas hebben gegeten. Oud-Kamervoorzitter Frans Weisglas, een andere centrist, tweette dat hij het ‘dubbel’ vindt dat ik een programma maak over de wetteloosheid van sociale media, want ‘ik zou er ook wat van kunnen’. Daarmee draagt hij bij aan normvervaging; hij wekt de suggestie dat polemiek of een vileine tweet van een columnist hetzelfde zou zijn als opruiing, laster of andere strafbare feiten. Zelfbenoemde fatsoenlijken vinden de eigen normen even belangrijk als de wettelijke normen, maar dat zijn ze natuurlijk niet; wat als beledigend, onfatsoenlijk of ‘schelden’ wordt ervaren, is subjectief. Extreem-rechts is de agressor, maar weet zich dankzij de dominantie en normvervaging op sociale media te verkopen als slachtoffer. Maar gerechtvaardigde kritiek is geen ‘haatzaaien’ en een racist een racist noemen is geen laster. Dom-rechts als benaming voor een radicaal-rechtse stroming die het debat met jij-bakken en desinformatie debiliseert, beschrijft de zaken zoals ze zijn. De vrijheid van meningsuiting wordt begrensd door het strafrecht, niet door geneuzel over de toon. Extreem-rechts wil het overschrijden van objectieve grenzen verbloemen door hun critici van het overschrijden van subjectieve grenzen te betichten. Er is een reden waarom troebel in het Engels trouble is geworden: wie meegaat in het vervagen van grenzen, laat zich voor het karretje van extreem-rechts spannen.</p>]]></description>
      <guid>https://www.volkskrant.nl/columns-van-de-dag/een-meppende-oekrainer-is-wel-even-wat-anders-dan-een-nederlandse-antifascist~b2198cc5/</guid>
      <pubDate>Sun, 29 Oct 2023 00:00:00 +00:00</pubDate>
    </item>
    <item>
      <title><![CDATA[In de troebele modderpoel der onderbuikdansers is de mening er al voor de crisis zich aandient]]></title>
      <description><![CDATA[<p>De afgelopen week was ik in het Franse Cannes voor een televisiebeurs, waar heel televisie makend Nederland naartoe afreist, om met de rest van televisie makend Nederland over televisie maken in Nederland te praten. Ik sprak er naast televisiemensen ook enkele influencers; de scheidslijn is vrij dun tegenwoordig. Zij vertelden enorm onder druk gezet te worden om ‘iets’ te vinden van de oorlog tussen Israël en Hamas, tot vele doodsbedreigingen aan toe. Tot voor kort dacht ik dat het influencers zélf waren die zo nodig op elke hype of quasi-geëngageerde trend meenden te moeten inspringen. Maar ik begrijp inmiddels dat zij daartoe vooral gedwongen worden door hun volgers. Dat is eigenlijk nog erger: sociale media hebben de massa zo onwaarschijnlijk onnozel gemaakt, dat zij als eerste een statement van influencers eist, ook al zijn hun verdiensten beperkt tot een strippenkaart bij de plastisch chirurg of wellicht een bescheiden komisch talent. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Tiktokkies en soulsisters moeten iets vinden van hypercomplexe geopolitiek, en wel nú. Ze hebben het er lastig mee; voor het eerst in de geschiedenis van het internet lijken ze zelf te beseffen bagage te missen. Dat geldt vanzelfsprekend niet in de troebele modderpoel der extreem-rechtse onderbuikdansers, waar de voorbarige en ongefundeerde mening er al is voordat de crisis zich goed en wel aandient. Thierry Baudet zit momenteel in een ‘alles is de schuld van het militair-industrieelcomplex’-fase, terwijl andere wapfluencers het liefst zelf met een paraglider een kibboets in zouden vliegen. Anderzijds blijven Geert Wilders, Geenstijl en aanverwanten onvoorwaardelijk pro-Israël. En wat te denken van Johan Derksen, die zomaar partij koos voor de Palestijnen? Die kan een ‘reportage’ in De Telegraaf door IDF-vrijwilliger Wierd Duk voorlopig wel vergeten. Je moet het de Israëliërs en Palestijnen nageven; als je zelfs de immer gesloten rijen van domrechts weet te doorbreken, mag je met recht de moeder aller conflicten heten. Dankzij sociale media leven we in een dystopische tijd waarin alles troebel raakt. De virale opwinding van mensen die niets met een conflict te maken hebben, de onstuitbare neiging tot zelfbetrekking en de gretige onwetendheid: het is allemaal ontzettend decadent. Werkelijk leed en onrecht, échte oorlogen worden ongeduldig misbruikt als accessoire voor de eigen, neppe online-identiteit. Elk geopolitiek conflict als een trend om op in te spelen, of erger nog, om het eigen misplaatste zelfmedelijden mee te decoreren. Deze cirkel van zelfbetrekking is levensgevaarlijk, zo leren de aanslag in Rotterdam en het incident rond presentator Tim Hofman. Dankzij sociale media kennen we tegenwoordig ‘saladebarterroristen’, de wetenschappelijke naam schijnt ‘stochastisch terrorisme’ te zijn. Eenzame en gekrenkte mannen worden niet aangestuurd door een leider of ideologie, maar opgehitst door een ratjetoe van met name extreem-rechtse influencers. Online scharrelen zij een customized bordje rancune bij elkaar van het haatbuffet; een kwak vrouwen- en homohaat, met antiwokesaus en, vooruit, een snufje jihad. Zo maken deze eenlingen toch deel uit van een netwerk: een netwerk van haat, opgejut door influencers die een panklare oplossing of zondebok bieden voor hun ongekanaliseerde woede. Of het nettoresultaat van dit stochastisch terrorisme erger is dan voorheen, valt overigens te betwijfelen; nu halen de daden van deze eenzame figuren als aanslag de voorpagina, terwijl ze voorheen slechts de pagina met familietragedies haalden. Onmacht bij het wereldnieuws is heus begrijpelijk, maar de manier waarop velen er in het sociale mediatijdperk mee omgaan is potsierlijk en soms weerzinwekkend. Ergens je mond over houden, wanneer het niet over jou gaat, of je er geen verstand van hebt, is nog altijd een deugd.</p>]]></description>
      <guid>https://www.volkskrant.nl/columns-van-de-dag/in-de-troebele-modderpoel-der-onderbuikdansers-is-de-mening-er-al-voor-de-crisis-zich-aandient~b419e8b2/</guid>
      <pubDate>Sun, 22 Oct 2023 00:00:00 +00:00</pubDate>
    </item>
    <item>
      <title><![CDATA[Linkse jongeren lijden aan progressief fatalisme]]></title>
      <description><![CDATA[<p>Afgelopen zomer schreef (toen nog) NRC-columnist Rosanne Hertzberger een slecht ontvangen column over het Rotterdamse beeld van een onbekende vrouw. In de column beklaagt ze zich over gewone mensen die ‘een sjerp omgehangen wordt’ en hoe een standbeeld voor iedereen toch vooral een belediging is voor mensen die wél heldendaden verrichten. Daarmee leek ze het verschil tussen een standbeeld en kunstwerk opzettelijk te negeren. Jammer, want het punt dat ze wilde maken was helemaal zo gek nog niet. Ik ben het namelijk met haar eens dat er maar één ding erger is dan een corrupte meritocratie: helemaal geen meritocratie. De gedachte kwam afgelopen week weer in mij op toen ik wat jonge, linkse mensen sprak na een praatje in het land. Zij klaagden over de hogere rente op studieleningen (die na inflatiecorrectie overigens nog steeds negatief is) en zagen werk in loondienst per definitie als uitbuiting. Ze vonden mijn analyse met betrekking tot De Kloof veel te mild, en hekelden mijn focus op financiële zelfredzaamheid en sociale stijging. Dat de meritocratie en eigen verdienste door sommigen als vijanden van de progressiviteit worden gezien, heeft me altijd verwonderd. Alleen in het woord progressie zit immers al een opwaartse beweging, een vooruitgang besloten. Maar bij deze linkse jongeren leek het vooruitgangsgeloof volledig weg; zij leken bevangen door iets wat ik progressief fatalisme zou willen noemen. De progressieve fatalist zegt niet alleen dat talent of een hoog IQ zijn aangeboren, maar dat eigenlijk álles ons overkomt. Ja, zelfs een luie aard is ook maar hoe de luiaard geschapen is. Daarmee reduceren zij de eigen verantwoordelijkheid tot nul. En is niet de huidige maatschappelijke hiërarchie het probleem, maar een hiërarchie an sich. De progressieve fatalist wil geen sociale stijging, omdat een stijging de hiërarchie alleen maar bevestigt. Voor de progressieve fatalist zijn ongelijke uitkomsten per definitie oneerlijk, omdat we geen enkele invloed hebben op onze levensloop. Het doel is niet verheffing, maar vereffening. De progressieve fatalist is het jonge neefje van de conservatieve fatalist, die óók vindt dat de dingen nu eenmaal zijn zoals ze zijn, en alle inspanningen om de natuurlijke orde te veranderen futiel acht. De afwijzing van de meritocratie verbindt hen, het verschil zit hem in het perspectief; de één wil geen meritocratie omdat die de status quo en eigen positie bedreigt, de ander omdat ook met de meritocratie een hiërarchie kan worden aangebracht. Linkse mensen komen vaak met Michael Sandels Tirannie van verdienste op de proppen, om te betogen dat de meritocratie oneerlijk zou zijn en werken neerkomt op uitbuiting. Maar daaruit blijkt dat zij dat boek helemaal niet hebben gelezen. Sandel kaart (terecht) de sabotage en gebreken van de meritocratie aan, maar verwerpt deze toch zeker niet. Net zomin hij werken als uitbuiting kwalificeert. Integendeel, hij vindt zinvol werk cruciaal voor iemands gevoel van eigenwaarde. Het fatalisme van veel jonge linkse mensen zal links nog minder populair maken dan het al is. Hun ideeën over degrowth, de arbeidsmarkt en het verwerpen van de eigen verantwoordelijkheid, op welk vlak ook, zullen weinig mensen inspireren. Frans Timmermans heeft de kans om zijn linkse combinatie de grootste partij te laten worden. Hij zal daartoe wel een groep dolende (sociaal-)liberalen binnen moeten te zien hengelen. Het lijkt mij in dat licht verstandig dat hij het nihilisme, fatalisme en de slachtofferromantiek van linkse jongeren naast zich neerlegt. Want net zoals álles in het leven als eigen verantwoordelijkheid bestempelen onzinnig is, is stellen dat er geen eigen verantwoordelijkheid bestaat dat óók.</p>]]></description>
      <guid>https://www.volkskrant.nl/columns-van-de-dag/linkse-jongeren-lijden-aan-progressief-fatalisme~b0f90e0e/</guid>
      <pubDate>Sun, 15 Oct 2023 00:00:00 +00:00</pubDate>
    </item>
    <item>
      <title><![CDATA[Miezermiljonair Van Haga is het levende bewijs dat geld niet gelukkig maakt]]></title>
      <description><![CDATA[<p>Het interview met BVNL-voorman Wybren van Haga in deze krant vertederde mij een beetje, en niet alleen vanwege de kop die erboven stond: ‘Ik ben natuurlijk een kabouter met een autoriteitsprobleem’. Het portret was bepaald geen reclame voor hem of zijn partij, maar de verongelijktheid die Van Haga tot het aanstaande einde van zijn politieke carrière lijkt vol te houden, heeft toch ook iets aandoenlijks. Ik heb Van Haga een paar keer ontmoet en vond het geen onsympathieke man. Zijn beschaafde verbolgenheid, gepaard met een frons en een lichte verhoging van zijn stem, kan ik wel waarderen; ik doe ook weleens zo. Alleen lijkt Van Haga altijd zo te doen. De armzaligheid van de volksvertegenwoordiger Van Haga is bovendien dat het eigenlijk altijd over hemzelf gaat, direct of indirect. Hij was als huurbaas boos over coronalockdowns, hij is als multimiljonair boos over de belastingen die hij moet betalen en hij is als ex-militair boos over de behandeling van andere ex-militairen. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. En toch maakt de oppervlakkigheid van zijn politieke standpunten hem eerder kinderlijk egoïstisch dan kwaadaardig rancuneus, zoals zijn extreem-rechtse concurrenten. Van Haga heeft vooral last van het klassieke socialestijgerssyndroom: omdat hij het als jongen uit de Schilderwijk heeft gemaakt, denkt hij dat iedereen dat kan. Zonder te snappen dat hij de gelukkige uitzondering is die zichzelf als regel ziet. Een uitzondering die overigens nog veel uitzonderlijker is geworden, doordat mensen als Van Haga de sociale mobiliteit de laatste decennia met alle macht proberen te saboteren. Ik weet niet wat het tegenovergestelde is van noblesse oblige, maar het is op Van Haga van toepassing. Van Haga behoort daarnaast ook nog tot de minst indrukwekkende subgroep der selfmade miljonairs: die van de pandjesbazen. Toch vindt hij dat hij het helemaal zelf heeft gedaan, want ‘hij heeft risico’s genomen’. Een gotspe: waar mensen met een écht bedrijf de kans lopen alles kwijt te raken, is het grootste risico van een vastgoedbelegger een tegenvallend rendement. En zelfs dát risico was in de jaren waarin Van Haga zijn slag sloeg nihil. Wat overigens wél risicovol is, beste Wybren, is het verdacht maken van vaccinaties. Toch heeft Van Haga ook weleens gelijk, zij het meestal onbedoeld. Wanneer de interviewers hem vragen hoe een vastgoedondernemer als hij in zo’n ‘diep socialistisch land’ als Nederland zo welvarend kan worden, antwoordt hij: ‘Dat kan nu ook niet meer.’ En dat klopt als een bus. Door de afgenomen kansengelijkheid is het voor een jongen uit de Schilderswijk in deze tijd vrijwel onmogelijk om selfmade miljonair te worden. Bovendien zal de krankzinnige stijging van de vastgoedprijzen die Van Haga rijk maakte niet snel herhaald worden. Het is bijna knap om zó larmoyant te zijn als je zó veel geluk hebt gehad. We hoeven geen medelijden met hem te hebben, zegt hij nog, om daarna te jammeren over de Nederlandse ‘boete op succes’. Hij méént het. Hij, met tientallen miljoenen aan vermogen, is het ware slachtoffer. Veel selfmade miljonairs raken hun calimerocomplex, niet zelden een grote motivator achter hun financiële succes, kwijt naarmate hun vermogen toeneemt. Maar Van Haga niet; die blijft de strijd aanbinden met steeds fictiever wordende vijanden. Bij wie wil hij toch zijn gram halen? Miezermiljonair Van Haga is het levende bewijs dat geld niet gelukkig maakt. Wanneer de kiezer hem eind november terug naar zijn villa stuurt, hoop ik dat iemand hem eens een goede knuffel geeft. En gun ik hem het zelfvertrouwen en de dankbaarheid om eindelijk eens waardig te gaan genieten van zijn fortuin.</p>]]></description>
      <guid>https://www.volkskrant.nl/columns-van-de-dag/miezermiljonair-van-haga-is-het-levende-bewijs-dat-geld-niet-gelukkig-maakt~b480dfaa/</guid>
      <pubDate>Sun, 8 Oct 2023 00:00:00 +00:00</pubDate>
    </item>
    <item>
      <title><![CDATA[De les van deze week is dat in een verpolitiekte wereld alles draait om schaamteloosheid]]></title>
      <description><![CDATA[<p>Een van de vervelendste dingen van deze tijd is de gretigheid waarmee nieuwsfeiten politiek gemaakt worden. Ook de verschrikkelijke moordpartij in Rotterdam van afgelopen week werd razendsnel ‘verpolitiekt’, zoals cabaretier Peter Pannekoek dat ooit treffend noemde. Kort na de aanslag bleek dat Fouad L. naar eigen zeggen lid is van Forum voor Democratie, alarmerende teksten plaatste op 4chan, het favoriete platform van radicaal-rechtse incels, én vindt ‘dat de islam gelijk heeft’. Fouad L. noemde de door hem vermoorde buurvrouw een ‘kolenbrander’, een denigrerende term voor een witte vrouw die op een donkere man valt. Niet verwonderlijk dus dat hij zich thuis voelde bij FvD, de partij van Thierry Baudet en Gideon van Meijeren, die in een gelekt appgesprek bespraken dat zij niet willen dat hun zus met een zwarte man zou thuiskomen – ‘hell no!’ Relevante informatie, maar rechts X was er als de kippen bij om de aandacht behendig te verleggen naar Extinction Rebellion, dat een oproep plaatste om naar de A12 te komen. Volgens kwaadsprekers zouden de klimaatactivisten misbruik willen maken van de massale politie-inzet elders; nu de kat in Rotterdam was, konden zij als muizen op de snelweg dansen. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. De valse en makkelijk te weerleggen insinuatie haalde probleemloos de tafel van Op1, waar presentator Sven Kockelmann zijn tafelgasten vroeg naar een reactie op deze vermeende provocatie. Burgemeester Aboutaleb en politiechef Westerbeke reageerden verbijsterd op de suggestie en maakten korte metten met het verhaal: Extinction Rebellion riep al dagen op naar de A12 te komen en probeerde helemaal niet misbruik te maken van de omstandigheden. ‘Zo zijn ze echt niet’, zei Westerbeke. Kockelmann zocht nog steun bij Caroline van der Plas, die echter bij hoge uitzondering wijselijk haar mond hield. Een totale afgang; zoals de waard is, vertrouwt hij zijn gasten. Zelden werd zo duidelijk hoezeer extreem-rechtse hitserij op sociale media dikwijls bepaalt wat er aan onze talkshowtafels wordt besproken. En dan hadden we hier nog te maken met de vrolijk rechtse omroep – er is ook nog een woedend rechtse omroep. Raisa Blommestijn, de activist-presentator van Ongehoord Nederland, stuurde een tweet waarin ze zich afvroeg ‘hoeveel tikkende tijdbommen er nog meer rondlopen’. Zowaar een terechte vraag, die ze evenwel verwijderde toen ze doorkreeg dat het hier een zelfbenoemde FvD’er betrof. Daarna was Fouad L. ineens een ‘eenling’ en zag het ‘media-establishment’ een link met radicaal-rechts die er niet is. Ironisch, omdat radicaal-rechts voorheen altijd jammerde over het wegkijken van mensen die weigeren de islam verantwoordelijk te houden voor aanslagen van moslimextremisten. De islam is sowieso steeds minder de vijand bij radicaal-rechts, want men vindt ‘liberale elites’ erger en mikt op een mondiale coalitie van rancuneradicalen, van welke gezindte ook. Daarom maakt Thierry Baudet tegenwoordig filmpjes met sportschooljongens met migratieachtergrond, die vinden dat vrouwen achter het aanrecht horen en echte mannen dropshippen. Het tekent de opportunist Baudet; nu hij iedereen die weleens een boek heeft vastgehouden heeft weggejaagd, ziet de Haarlemse gymnasiast dumbing down met pratende biefstukken blijkbaar als zijn laatste mogelijkheid nog wat electoraat te sprokkelen. De les van deze week is dat in een verpolitiekte wereld alles draait om schaamteloosheid. Extreem-rechts zal geen nacht minder slapen om de weerlegging van de door Kockelmann enthousiast verspreide leugen: You win some, you lose some. En maakte Frans Timmermans deze zomer niet ook een koppeling tussen een vrouw die overleed door storm Poly en klimaatverandering, een causaliteit die onmogelijk te bewijzen is? Nou dan!</p>]]></description>
      <guid>https://www.volkskrant.nl/columns-van-de-dag/de-les-van-deze-week-is-dat-in-een-verpolitiekte-wereld-alles-draait-om-schaamteloosheid~bc84c0fb/</guid>
      <pubDate>Sun, 1 Oct 2023 00:00:00 +00:00</pubDate>
    </item>
    <item>
      <title><![CDATA[Emancipatiebewegingen die volkomen normaal waren, worden door extreem-rechts geproblematiseerd als woke]]></title>
      <description><![CDATA[<p>Dat de Belastingdienst deelnam aan de Amsterdam Canal Parade was niks nieuws, dat deden ze al vier keer eerder. De agressieve reacties van extreem-rechts waren wel nieuw. Paul Cliteur, de compleet doorgedraaide FvD-professor, noemde de deelname van de Belastingdienst ‘politiek activisme’. Andere herrieschoppers verpakten hun heimelijke intolerantie in het argumentum ad toeslagenaffairum, een variant op het aloude ‘ga boeven vangen’. Ook bedrijven die dit weekend de regenboogvlag omarmden moesten die onschuldige geste bekopen met intimidatie van extreem-rechts. Dingen die volkomen normaal waren, zoals emancipatiebewegingen, worden door extreem-rechts geproblematiseerd en gediskwalificeerd als woke. Een grote stap terug en merkwaardig bovendien, aangezien datzelfde extreem-rechts homorechten decennialang beweerde te verdedigen tegen de islam. Het bestempelen van basale mensenrechten als ‘extreem’ past in een patroon; extreem-rechts wil langzaamaan alles wat het niet bevalt ‘controversieel’ maken, zodat intolerantie normaal kan worden. Daarbij richten ze de pijlen op overheidsinstanties én bedrijven, die inherent opportunistisch en dus gevoelig voor controverse zijn. Wat vooral tegenvalt, is hoezeer dit offensief van het internationale fascisme in Nederland aanslaat. Nederland was altijd al conservatiever dan gedacht, met een hardnekkige ongelijke inborst, die zelden zichtbaar wordt in de onderzoeken. De Nederlander zegt snel en makkelijk tolerant te zijn, maar als het spannend wordt, blijkt die tolerantie maar weinig waard. Tolerantie komt dan ook altijd met een voorbehoud – ‘zolang ze maar normaal doen’. Onder normaal doen wordt in de regel bedoeld dat men onzichtbaar is. Nu mensen zich niet meer verstoppen, is wat tot voor kort normaal was opeens ‘links gedram’. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Nederland is in meerderheid een conservatief land waar men er diep van overtuigd is dat mannen moeten werken en vrouwen thuis moeten zijn. In een land waar de genderrollen ouderwetser zijn dan waar ook in Europa, is het logisch dat het gesprek over gender zelf óók moeizaam verloopt. Mannen zijn mannen en vrouwen zijn vrouwen, met dat idee groeien Nederlanders nu eenmaal op. We hebben het verankeren van progressieve ideeën en mensenrechten in de opvoeding aan het toeval overgelaten en verondersteld dat met het verstrijken van de tijd deze ideeën bij iedereen zouden landen. Dat valt vooral de PvdA van de laatste decennia van de 20ste eeuw te verwijten. Waar in andere landen onder aanvoering van de sociaal-democraten via kinderopvang en het onderwijs de burgerschapsvorming werd gestimuleerd, heeft links de Nederlandse achterlijkheid nooit écht bevochten en dikwijls zelfs omarmd. De overheid bleef buiten de deur, en alleen de ouders gingen over de opvoeding. Met het voortdurende knabbelen aan liberale verworvenheden en de intimidatie van extreem-rechts krijgt Nederland de rekening gepresenteerd voor dat gebrek aan burgerschaps- en mensenrechtenonderwijs. De extreem traditionele genderrollen, de stokkende kansengelijkheid en de afnemende tolerantie voor emancipatiebewegingen; zij vormen de erfenis van onze confessionele en burgerlijke geschiedenis. Het omarmen van liberale ideeën heeft in Nederland dan ook altijd iets oppervlakkigs gehad; we omarmden de paradijsvogels als entertainment, maar val ons niet lastig met een diepere gedachte over burgerrechten. Progressieve ideeën waren trendy, iets om over op te scheppen in het buitenland, maar er écht in geloven deed en doet de Nederlander nauwelijks. Niet vreemd, als je burgerschap overlaat aan de willekeur van ouders. De snelheid waarmee het tolerante laagje vernis momenteel vervaagt, laat zien hoe groot het verschil is tussen wie we zeggen te zijn, en wie we werkelijk zijn. Onze liberale ideeën zijn als de Moccamaster, het superieure koffiezetapparaat van eigen bodem; het verkoopt vooral in het buitenland. Zelfs onze progressiviteit blijkt weinig meer dan een exportproduct.</p>]]></description>
      <guid>https://www.volkskrant.nl/columns-van-de-dag/emancipatiebewegingen-die-volkomen-normaal-waren-worden-door-extreem-rechts-geproblematiseerd-als-woke~b7393e3d/</guid>
      <pubDate>Sun, 6 Aug 2023 00:00:00 +00:00</pubDate>
    </item>
    <item>
      <title><![CDATA[De ‘jij hebt zeker geen kinderen’-jijbak is voldoende om een discussie effectief dood te slaan]]></title>
      <description><![CDATA[<p>‘Wacht maar tot je kinderen hebt’, of korter, ‘wacht maar’. Ik hoor het al jaren, wanneer ik weer eens iets onwelgevalligs zeg. Bij discussies over parttime werken, de erfbelasting en de (on)vrijheid van onderwijs bijvoorbeeld. Ik weet niet of het typisch Nederlands is, maar die populaire verzuchting suggereert dat het krijgen van kinderen mensen radicaal van mening doet veranderen. Dat is natuurlijk niet zo. Kinderen worden in de regel vooral gebruikt om conservatieve en egoïstische ideeën legitimiteit te geven. Dergelijke ideeën zijn nu eenmaal moeilijk om op een sympathieke manier te verdedigen, en dan zijn kinderen een uitkomst. Je hoeft niet eens uit te leggen op welke manier die kinderen dan precies gebaat zouden zijn bij een bepaalde overtuiging; de ‘jij hebt zeker geen kinderen’-jijbak is voldoende om in Nederland een discussie effectief dood te slaan. Veel mensen verwarren de liefde voor hun kinderen met altruïsme. Strikt genomen is het dat natuurlijk ook wel, maar je kan je afvragen hoe hoog het altruïstische gehalte van kinderliefde is. Ik zou zeggen dat ware medemenselijkheid juist buiten het gezin begint. Want dan gaat het om de onbekende, de ander, met wie je geen bloedband deelt. Dan wordt het menens met die idealen van je. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. De natuur heeft ervoor gezorgd dat we ons automatisch inspannen voor het welzijn van onze eigen kinderen, zoals dieren, terwijl onze beschaving ervoor zou moeten zorgen dat we ons ook inzetten voor het collectief. En dus is het gegeven dat veel mensen tegenwoordig obsessief bezig zijn met hun kinderen, en tegelijkertijd geen enkele boodschap hebben aan het collectief, een teken dat het slecht gaat met onze beschaving. In coronatijd bereikte het retorische kindermisbruik zijn hoogtepunt, met ouders die foto’s postten van kinderen die zogenaamd niet bij de Sinterklaasintocht mochten zijn, terwijl het slechts om hun eigen ongevaccineerde onvrede ging. Dezelfde mensen zien overigens geen enkel probleem in de klimaatverandering, ongelijkheid en het democratisch verval die het leven van hun kinderen en kleinkinderen wérkelijk dramatisch zullen beïnvloeden. Ondertussen zijn politieke leiders in toenemende mate kinderloos. Logisch, gezien de negatieve impact op hun omgeving, maar juist de conservatief-rechtse types die voor die negatieve impact zorgen, vinden kinderloosheid problematisch. In die hoek wordt ook het kindertal gepolitiseerd; denk aan Elon Musk die voortdurend klaagt over het gebrek aan (witte) kinderen. Of de FvD-school, waarmee de partij de verkiezingen van de toekomst wél denkt te kunnen winnen. Gelukkig wordt niemand extreem-rechts geboren; demografische oorlogsvoering is een hopeloos instrument van mensen die onzeker zijn over hun eigen rammelende wereldbeeld. Discussies waarin kinderen worden opgevoerd gaan eigenlijk altijd over de ouder, die over zijn dood heen wil regeren of geen zin heeft om fulltime te werken, bijvoorbeeld. Kinderen zijn slechts instrumenteel, een emotionele stok om de tegenstander mee te slaan. Dat kinderen milder zouden maken, heeft hoogstens een praktische verklaring; het opvoeden van de eigen kinderen kost zoveel energie, dat er wellicht minder overblijft om de gebrekkige opvoeding van andere mensen te corrigeren. Kinderen zullen heus alles anders maken, maar ik zie niet in waarom ze een wereldbeeld zouden veranderen. Een beetje wereldbeeld of ideologie is immers allesomvattend en op alles voorbereid. Maar wellicht is dit een laatste vlaag van kinderloze arrogantie; ik ga na volgende week twee maanden uit de lucht, om mij in de beste Scandinavische tradities onder te dompelen in het vaderschapsverlof. Daarna ben ik terug op deze plek, mogelijk als een egoïstische conservatief, want dat is blijkbaar wat kinderen met je doen.</p>]]></description>
      <guid>https://www.volkskrant.nl/columns-van-de-dag/de-jij-hebt-zeker-geen-kinderen-jijbak-is-voldoende-om-een-discussie-effectief-dood-te-slaan~bf80dfe5/</guid>
      <pubDate>Mon, 31 Jul 2023 00:00:00 +00:00</pubDate>
    </item>
    <item>
      <title><![CDATA[Het is volstrekt logisch dat links niet opkomt voor de volgevreten kleinburger]]></title>
      <description><![CDATA[<p>De volkomen logische samensmelting van PvdA en GroenLinks leidt tot een verhoogde onderbuikactiviteit van zichzelf ‘Oud-links’ noemende mannen van een zekere leeftijd. (Voormalig) PvdA’ers als Ronald Plasterk vinden GroenLinks kosmopolitisch en stom, want te veel bezig met klimaat, ‘genders en kleurtjes’. Dat zou links niet moeten doen, vinden zij, dat zou zich bezig moeten houden met de noden van de arbeidersklasse. Er is alleen één probleem: hun arbeidersklasse bestaat helemaal niet meer. Oud-links neemt het op voor een fictie, aangewakkerd door fictieschrijvers bij De Telegraaf, als een moeder met Münchhausen by proxy die ziekenhuizen lastigvalt met een niet-bestaande ziekte bij haar kind, om zelf maar aandacht te krijgen. ‘Afgehaakt Nederland’ noemen ze het vehikel voor hun eigen onvrede en rancune. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Wat Oud-links werkelijk gek van woede maakt, is dat het moderne links steeds vaker bestaat uit mensen die niet voor zichzelf opkomen, maar voor anderen en onze leefomgeving – ‘elitaire deugers’. Zelf is men overigens volstrekt wereldvreemd door te blijven kwezelen over niet-bestaande Nederlandse schilders uit Oost-Groningen die gedwongen zzp’er zijn geworden en weggeconcurreerd worden door Bulgaren. Terwijl iedereen die weleens buiten komt, weet dat vaklui het nog nooit zo goed hadden. ‘Volks’ gaat al lang niet meer over de arbeidersklasse, maar is vooral een excuus voor hufterigheid (deze krant is vanzelfsprekend een uitzondering). ‘Een man van het volk’ betekent een racist met losse handjes, een ‘volksclub’ betekent een club met veel hooligans, en een ‘volkszanger’ is iemand met neptanden en een Mercedes. De getatoeëerde platpraters die de duurste stranden van Europa bevolken zijn heus ordinair, maar noden hebben ze niet. Niet links is veranderd, maar een deel van het voormalige linkse electoraat. Dat heeft het blijkbaar zó goed, dat het rechts kan stemmen. En dat heeft het aan links te danken. Maar als dank is de voormalige linkse stemmer nu de sociale ladder die hij beklom aan het saboteren. De Nederlander is na een paar generaties van grote kansengelijkheid wel klaar met verheffen en trekt de poort achter zich dicht. Oud-links worstelt met de veranderde wereld en vindt het blijkbaar pijnlijk om toe te geven rechts geworden te zijn. De vraag is overigens of de morsige mannen van Oud-links ooit écht links waren. In hun studententijd was links nu eenmaal de dominante stroming en vooral ook heel erg in het eigen belang. De verheffing en solidariteit hield al een tijdje op bij Glanerbrug en niet alleen op het gebied van emancipatie en klimaat is Oud-links conservatief, ook over herverdeling of gelijke kansen hoor je ze nooit meer. Maar de ongelijkheid neemt toe, democratieën zijn in gevaar en er is nog steeds heel veel armoede en onrechtvaardigheid op deze aarde, die overigens in hoog tempo onleefbaar wordt. Links dient op te komen voor alles dat dat niet zelf kan, met als kernwaarde solidariteit. En dus is het volstrekt logisch dat het niet opkomt voor de volgevreten kleinburger, die wellicht vroeger links stemde, maar dat alleen deed omdat hij zelf wat te winnen had. Nederland stikt van de (klein)kinderen van de voormalige arbeidersklasse, die zich met valse romantiek de identiteit van hun ouders laten aanleunen om zich gevrijwaard te voelen van enige verantwoordelijkheid voor hun omgeving. Twee SUV’s voor de deur, parttime werken, maar toch verongelijkt. Het is onsmakelijk hoe Oud-links, net als extreem-rechts, die welvarende middenklasse blijft aanpraten dat zij de verworpenen der aarde zijn. De nieuwe linkse fusiepartij moet zich er dan ook niets van aantrekken.</p>]]></description>
      <guid>https://www.volkskrant.nl/columns-van-de-dag/het-is-volstrekt-logisch-dat-links-niet-opkomt-voor-de-volgevreten-kleinburger~bee4952c7/</guid>
      <pubDate>Sun, 23 Jul 2023 00:00:00 +00:00</pubDate>
    </item>
    <item>
      <title><![CDATA[Politici die groot zijn geworden door sociale media zullen de invloed ervan niet inperken]]></title>
      <description><![CDATA[<p>Niemand wil nog. Zo lijkt het althans na een week waarin werkelijk iedereen leek aan te kondigen de landelijke politiek te verlaten. Nederland heeft haar eigen Great Resignation – de term komt uit de VS waar na corona het eerder ontslagen personeel in eerste instantie wegbleef. Dat mensen met keuze en kunde de politiek verlaten of er überhaupt niet aan willen beginnen, voorspelt weinig goeds voor de Nederlandse democratie. Nederland kent een diepgekoesterde traditie van sobere, calvinistische politici. Nooit al te inspirerend of getalenteerd, maar toch in ieder geval betrouwbaar, benaderbaar en bereid tot compromissen. Achter de schermen is het nog steeds gezellig, soms té, zo bleek uit Rutte’s merkwaardige ‘Ik hou van je’ aan Jesse Klaver. Het contrast met de bühne is evenwel enorm geworden; instemming of begrip voor een ander is een doodzonde en mag alleen met een infantiele disclaimer – ‘geen fan, máár...’ – getoond worden. Een waardeloze ontwikkeling: het land heeft meer aan botsende karakters die productieve verbonden smeden dan aan vrienden die elkaar uitkafferen, zoals Rutte en Wilders bijna twintig jaar hebben gedaan – noem het showlarisatie. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Er zijn ook praktische problemen. Nederland heeft relatief weinig volksvertegenwoordigers; 150 op ruim 17 miljoen inwoners is gewoon niet meer afdoende (in Zweden zijn het er bijvoorbeeld 349 op ruim 10 miljoen inwoners). Door de afwezigheid van een kiesdrempel en de idiote hoeveelheid partijen hebben zij bovendien te weinig ondersteuning. Voor het salaris hoef je het ook niet te doen; voor getalenteerde en ervaren mensen is 124 duizend euro een schijntje, of u dat nu leuk vindt of niet. Als we als maatschappij zo scherp aan de wind varen met onze waardering voor politici is het geen wonder dat de ellende van sociale media ervoor zorgt dat zij afhaken. Sociale media hebben daarnaast nog een belangrijk nadeel; ze creëren hun eigen politici. Veel politici komen tegenwoordig bovendrijven door sociale media, en je kunt je afvragen of dat de meest geschikte mensen zijn. Hoe dat ook zij, van politici die alles te danken hebben aan sociale media hoef je niet te verwachten dat zij de invloed van diezelfde sociale media zullen inperken. En zo is de vicieuze cirkel rond. Afgelopen woensdag sprak ik met Sigrid Kaag voor mijn nieuwe programma over sociale media en democratie. Haar ogenschijnlijke nonchalance werd dezelfde avond verklaard, toen ze haar vertrek uit Den Haag bekendmaakte. Om onze vele gemeenschappelijke vijanden op stang te jagen, postte ik na afloop een foto van Kaag en mijzelf op Twitter met als begeleidende tekst: ‘Goed gesprek. Nu vooruit, werken aan een democratisch Nederland. Later meer duidelijkheid.’ Zoals verwacht tuinde domrechts massaal in het geintje, maar de hoeveelheid appjes en telefoontjes van serieuze media bleek óók onverhoopt groot. Dat ik geen enkele ervaring heb in de politiek en niet eens lid ben van D66, maakt tegenwoordig blijkbaar niet meer uit. Bereik en een mening is genoeg. Nog een cliché dat waar is: elk land krijgt de leiders die het verdient. In een telefoonverslaafd land waar mannen zo snel mogelijk financieel onafhankelijk willen zijn, vrouwen niet willen werken ‘om de kinderopvang te betalen’ en het algemeen belang niet bestaat, betekent dat het einde van de calvinistische en verantwoordelijke politicus. De kwaliteit zal er niet op vooruit gaan. Mensen met opties dachten al twee keer na voordat ze zich eraan waagden, en dat is nu tien keer. Daarmee krijgt de jennende en jengelende Nederlandse burger ironisch genoeg precies wat hij niet zegt te willen: beroepspolitici en clowns.</p>]]></description>
      <guid>https://www.volkskrant.nl/columns-van-de-dag/politici-die-groot-zijn-geworden-door-sociale-media-zullen-de-invloed-ervan-niet-inperken~b85fb153/</guid>
      <pubDate>Sun, 16 Jul 2023 00:00:00 +00:00</pubDate>
    </item>
    <item>
      <title><![CDATA[Een kabinet met de BBB als grootste en de VVD als juniorpartij zou een gepaste straf voor Ruttes gok én Nederland zijn]]></title>
      <description><![CDATA[<p>Nood breekt wet, zelfs tv-wetten. En zo kon het dat ik zaterdagavond naar een sterke aflevering van Op1 zat te kijken, waarin drie bewindslieden van drie verschillende coalitiepartijen terugkeken op de val van het kabinet. Aan de ene zijde de vermeende boosdoener, de VVD van Dilan Yesilgöz, aan de andere kant van de tafel twee slachtoffers, Hugo de Jonge (CDA) en Maarten van Ooijen (CU). Het leverde een interessant inkijkje in de dynamiek van de coalitie op, met ‘onnodig’ als meest gebruikte woord. Hugo De Jonge (CDA) nam de rol van verteller op zich, en speelde de zwartepiet zowel naar de VVD, die de boel onnodig op de spits had gedreven, als naar de ChristenUnie, die een toch heel redelijk klinkend pakket had afgeschoten, toen het buigen of barsten was. Ik lette vooral op Van Ooijen, de jonge, bescheiden staatssecretaris die twee ervaren rechtpraters tegenover zich wist. Hij vertelde wat het uiteindelijke breekpunt was: de vertraging en beperking in gezinshereniging van alle asielzoekers om ‘nareis op nareis’ te voorkomen. Hoe vaak (of weinig) dat ‘nareis op nareis’ voorkomt, bleef overigens onbenoemd. Rutte heeft de afgelopen maanden actief het beeld gecreëerd dat dit relatief kleine twistpunt een breekpunt voor de VVD zou zijn, in de wetenschap dat datzelfde twistpunt eveneens een breekpunt voor de ChristenUnie (en D66) is. Zo kon hij de kwestie geloofwaardig op de spits drijven en hoopt hij nu dat zijn kiezers het opzetje waarderen. Het verschil tussen de twee partijen is echter wezenlijk; bij de ChristenUnie ménen ze dat ze niet kunnen leven met het voorgestelde plan, bij de VVD ‘balen’ ze ervan dat de ChristenUnie hun meloen niet wilde doorslikken. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Hoewel de verwijten van machiavellisme aan het adres van Rutte terecht zijn, heeft hij ook gelijk: Nederland ís nu eenmaal veel rechtser dan het beleid van Rutte IV. Progressief Nederland heeft liever dat Rutte er dan nog maar wat verstandig beleid doorheen jast, maar Rutte is nu eenmaal gehecht aan zijn positie. En die behoudt hij alleen als hij het verhaal naar zijn hand kan zetten en met de wind meewaait. Rutte is niet de dam tegen een populistische overstroming, Rutte is de rivier die het populistische meer uiteindelijk zal laten overstromen. In dertien jaar Rutte is egoïsme, brutaliteit en verwendheid de norm geworden en lijkt het niet langer mogelijk burgers nog aan te spreken op collectieve verantwoordelijkheden. Tijdens zijn rechtse bewind is het woord ‘links’ een scheldwoord geworden, het collectief verzwakt, ongelijkheid gegroeid, hufterigheid beloond en op cruciale dossiers verzaakt. Desalniettemin houdt Rutte vast aan zijn waardeloze en nihilistische liberalisme, ondanks het overweldigende bewijs van het falen daarvan. Hoewel niemand zegt met de VVD te willen regeren, zal het toch moeten, omdat zowel progressief als domrechts geen meerderheid zal behalen. Na dertien jaar Rutte zou een kabinet met de BBB als grootste en de VVD als juniorpartij een gepaste straf voor Ruttes gok én Nederland zijn. Een kabinet van populistische prutsers kan Nederlanders doen inzien dat je met bewindslieden als Dijkgraaf, Van der Burg en Hoekstra in je handen mag knijpen. Laat de burger maar voelen wat je krijgt als je een omhooggevallen marketingbureau voor agromiljonairs met complotdenkers op de lijst als grootste partij kiest. Rutte IV was de voorlopig laatste kans op vooruitgang. De Nederlander, die generaties lang heeft geprofiteerd van een sterk collectief en gelijke kansen, lijkt vast van plan precies die twee zaken om zeep te helpen. Ik ben bang dat men eerst de pijn daarvan moet voelen, voordat men het snapt.</p>]]></description>
      <guid>https://www.volkskrant.nl/columns-opinie/een-kabinet-met-de-bbb-als-grootste-en-de-vvd-als-juniorpartij-zou-een-gepaste-straf-voor-ruttes-gok-en-nederland-zijn~b4089a43/</guid>
      <pubDate>Sun, 9 Jul 2023 00:00:00 +00:00</pubDate>
    </item>
  </channel>
</rss>
