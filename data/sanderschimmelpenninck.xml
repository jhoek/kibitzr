<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[De PVV’er als burger ‘in het nauw’, die wordt ‘gemarginaliseerd’. Ja, in de rij op Schiphol wellicht]]></title>
      <description><![CDATA[<p>Ik zag onlangs een post op sociale media van Commie Central, een account van uiterst linkse jongeren. De tekst luidde: ‘Liberalen zullen altijd het fascisme boven het socialisme verkiezen, omdat fascisme geen bedreiging voor het kapitaal vormt.’ Daar zouden vooroorlogse grondbezitters en industriëlen uit voormalige Oost-Duitse gebieden nog wel wat op aan te merken hebben, maar vooruit, wanneer we aan de huidige VVD denken, snap ik het punt van deze communismeverheerlijkers. Dat nepliberalen uit machtsoverwegingen neofascisten groot maken, heb ik op deze plek regelmatig besproken, dus nu ook eens aandacht voor de derde groep uit deze stelling: de ‘socialisten’. De grootste partij op links, het sociaal-democratische GroenLinks-PvdA, is momenteel inderdaad de grootste ideologische tegenpool van extreem-rechts. Maar omdat uiterst links GroenLinks-PvdA niet écht links of socialistisch vindt, net als uiterst rechts de VVD niet rechts vindt, telt die partij volgens de eigen definities niet mee als socialistisch. Dan komt de SP een stuk dichterbij, alleen is die partij dan weer veel minder een tegenpool van extreem-rechts. De SP heeft in het verleden niet zelden een zeer populistische toon aangeslagen, is niet vies van gratis bier en ligt daarom ook goed bij Geert Wilders, die de partij in het verleden noemde als potentiële coalitiepartner. Niet zelden hengelen de socialisten samen met Wilders naar de populistische stemmer, meestal door te waarschuwen voor buitenlanders die banen komen afpakken. Die boodschap verstomt weliswaar nu er in Nederland meer werk dan werklust is, maar toch. Dat brengt me op de belangrijkste overlap tussen de huidige neofascisten en links: het verwerpen van de eigen verantwoordelijkheid. De manier waarop de rancuneuze en racistische Nederlander wordt vergoelijkt als Nobele Wilde is immers identiek aan hoe links in de jaren negentig de problematische kanten van islamitisch fanatisme goedpraatte. Job Cohen had in die zin nog wat kunnen leren van het cultuurrelativisme van softie Wierd Duk; die heeft immers van theedrinken met anti-rechtsstatelijke lieden zijn werk gemaakt. Duk noemt zich, net als de andere leden van het ongehoord-industrieel complex, niet voor niets ‘oud-links’ en ‘uit een rood nest’. Omdat zij niet extreem-rechts genoemd willen worden natuurlijk, maar er zit toch ook een kern van waarheid in. De reflex om in te vullen voor PVV-stemmers waarom ze eigenlijk PVV stemmen, vind ik namelijk behoorlijk links. De anti-eliteretoriek en obsessie met afkomst is dat óók, net als weeïge therapietaal over ‘verbinden’ met mensen die ‘oprechte zorgen’ hebben en die we niet mogen ‘wegzetten’. Het misplaatste slachtofferschap, toch een linkse uitvinding, maakt PVV-stemmers tot arme drommels die geen andere mogelijkheid hebben dan op de PVV te stemmen, ondanks een recordaantal alternatieven op het stembiljet. De PVV’er als burger ‘in het nauw’, die wordt ‘gemarginaliseerd’. Ja, in de rij op Schiphol wellicht. Nog een element waar de uiteinden van het hoefijzer elkaar raken: pseudopacifisme. Links vond en vindt zaken als de dienstplicht en burgerschapslessen maar iets voor conservatieve kleinburgers. Bij de huidige pro-Kremlin-propaganda van extreem-rechts, gehuld in pseudopacifisme, gaat links daarom niet vrijuit. De gebrokengeweertjestypes van toen zijn niet zelden de wappies en ‘autonomen’ van nu; anarchisme is rechts geworden, maar links van oorsprong. Kortom, uiterst links vormt nu niet bepaald een dam tegen het neofascisme, maar is veeleer een loot aan dezelfde stam. Het zijn juist de kernwaarden van het liberalisme, kansengelijkheid en eigen verantwoordelijkheid, die diametraal het tegenovergestelde zijn van wat van wat neofascisten willen. Liberalen heb je dus keihard nodig, net als christen-democraten en sociaal-democraten. In dat licht is de huidige VVD ook zo’n schande.</p>]]></description>
      <guid>https://www.volkskrant.nl/columns-van-de-dag/de-pvv-er-als-burger-in-het-nauw-die-wordt-gemarginaliseerd-ja-in-de-rij-op-schiphol-wellicht~b51830dd/</guid>
      <pubDate>Sun, 25 Feb 2024 00:00:00 +00:00</pubDate>
    </item>
    <item>
      <title><![CDATA[De schaamteloze omkering is het handelsmerk van extreem-rechts]]></title>
      <description><![CDATA[<p>Tijdens het debat over het klappen van de formatie haalde Geert Wilders een klassieke tactiek van extreem-rechts uit de kast: de schaamteloze omdraaiing. Hij citeerde filosoof Karl Popper met zijn tolerantie-paradox: ‘als we niet bereid zijn een tolerante samenleving te verdedigen tegen de intolerante medemens, zal de tolerante mens te gronde gaan’. In de spiegelwereld van Wilders zijn die intoleranten natuurlijk moslim, maar iedereen buiten zijn parallelle werkelijkheid zag de partijleider van de grootste partij feitelijk pleiten voor een cordon sanitaire rondom zijn eigen partij. Opmerkelijk was dat Wilders tot tweemaal toe sprak over de ‘Joodse schrijver’ Popper, terwijl Popper als lutheraan van Joodse afkomst daar zelf bij leven weinig nadruk op legde. Dat doet Wilders met opzet: hij positioneert zich, net als partijblad De Telegraaf, graag als vriend van de Joden, om de eigen primitieve moslimhaat wat geopolitiek cachet te geven. Bovendien, wie zich zo doorzichtig als vriend van de Joden manifesteert, kan nooit van antisemitisme of fascisme beticht worden, zo redeneert men. Het is overigens niet voor het eerst dat een PVV’er aan komt zetten met een quote die vooral op de eigen partij en aanhang van toepassing lijkt. Zo kwam het voormalige Eerste en tegenwoordige Tweede Kamerlid Marjolein Faber-Van de Klashorst in een debat op 8 februari 2022 over grondrechten en democratie in de Europese Unie aanzetten met Dostojevski. ‘Tolerantie zal een dusdanig niveau bereiken dat het intelligente mensen verboden wordt om na te denken, zodat idioten zich niet beledigd voelen’, aldus Faber-Van de Klashorst, die beweerde dat het citaat uit de klassieker Schuld en Boete kwam. Daar klopt alleen geen bal van, zoals van vrijwel alles wat PVV’ers roepen geen bal klopt. De zin is nergens in de werken van de Russische schrijver te vinden, noch is er bewijs dat hij dit ooit heeft gezegd. Neemt niet weg dat het eigenlijk best een passende omschrijving is van deze tijd, ware het niet dat het verzonnen citaat wordt aangehaald door een politica van een beweging die juist opzettelijke onwetendheid als kernelement van haar programma heeft. De idioten die niet beledigd mogen worden vind je immers bij de PVV, waar men bij elke vorm van kritiek jammert over ‘haat’ of ‘dedain’, en waar democratie wordt opgevat als de dictatuur van de grootste minderheid. Het verkeerd citeren van filosofen past in een rijke populistische traditie: kleinburgers decoreren hun minderwaardigheidscomplex nu eenmaal graag met boeken die ze nooit hebben gelezen. Ze weten bovendien dat ze ermee wegkomen, hun achterban leest immers überhaupt geen boeken. Domrechts houdt zich altijd van den domme, daarom heet het tenslotte domrechts. Dit alles om af te leiden van het feit dat de PVV-fractie bestaat uit schertsfiguren. Het nieuwe Kamerlid Joeri Pool bijvoorbeeld, die met zijn Lombroso Pianapak en stationsklok om de pols ook goed bij FvD had gepast, riep tijdens zijn maiden speech de Nederlandse regering op te stoppen met de ‘voortdurende provocaties aan de Russische Federatie’. Een beetje respect voor de heer Poetin graag, aldus de voormalige informatiespecialist van Rijkswaterstaat. Het zoveelste parlementaire dieptepunt, zeker na de weerzinwekkende dood van Aleksej Navalny. Extreem-rechts draait alles om, omdat het bij extreem-rechts draait om verwarring. Dáárom meldde Poetin deze week liever Biden dan Trump te hebben, en daarom heet de anti-rechtsstatelijke partij van Wilders de Partij voor de Vrijheid; de botte leugen is hun raison d’être. Welke filosoof Wilders ook citeert om zijn moslimhaat wit te wassen: intolerante moslims zitten niet in de Tweede Kamer. Intolerante neofascisten wél. Veertig stuks zelfs.</p>]]></description>
      <guid>https://www.volkskrant.nl/columns-van-de-dag/de-schaamteloze-omkering-is-het-handelsmerk-van-extreem-rechts~bdbd82e7/</guid>
      <pubDate>Sun, 18 Feb 2024 00:00:00 +00:00</pubDate>
    </item>
    <item>
      <title><![CDATA[De rechtsstaat kun je steeds minder aan liberalen overlaten, laat Yesilgöz zien]]></title>
      <description><![CDATA[<p>Bij Op1, waar Maurice De Hond inmiddels copresentator is, zag ik afgelopen week Telegraaf-journalist Wouter de Winther weer ouderwets konkelen. Hij sprak over een mogelijke breuk in de NSC-fractie, na het vertrek van Omtzigt uit de informatie, ik herhaal: informatie. ‘Daar wordt over gespeculeerd’, speculeerde speculant De Winther. Topinterviewer Sven Kockelmann vroeg niet hoe hij aan die wijsheid kwam, en zo werd maar weer eens een roddel van de Plasterkbode door de NPO verkocht als feit. Dan maar zappen naar de Zweedse publieke tv, waar ik de Zweedse justitieminister Gunnar Strömmer, van de lokale VVD, een zeer problematische nieuwe wet zag aankondigen. Die wet regelt namelijk dat de politie in bepaalde gebieden burgers mag aanhouden en vasthouden zonder concrete verdenking van een misdrijf. ‘Dit mag echter niet willekeurig gebeuren, maar is gebaseerd op een risicoprofiel’, aldus de minister. ‘Afwijkend gedrag’ of een bepaalde kledingstijl, Gucci-petjes bijvoorbeeld. Willekeur dus. Tijdens het persmoment werd de minister geflankeerd door een Zwedendemocraat, de extreem-rechtse gedoogpartner, en Martin Melin, een filmsterachtige oud-politieagent die namens de lokale D66 in het parlement zit. De ijdeltuit heeft op Instagram zorgvuldig het imago van een tough guy en familieman opgebouwd, maar blijkt toch vooral een slapjanus. Waar hij eerder tegen een dergelijke antirechtsstatelijke wet stemde, staat hij nu recht te praten wat krom is, ten dienste van het rechts-‘liberale’ kabinet met gedoogsteun. Het punt is hier niet zozeer dat ook in het brave Zweden de rechtse politiek vol zit met poseurs, als wel dat je de rechtsstaat helaas steeds minder aan liberalen kunt toevertrouwen. Want ook in Nederland is het niet alleen Geert Wilders maar ook de VVD die voortdurend met discriminatoire ideeën komt, zonder dat die ideeën overigens iets oplossen. Zo pocht de VVD in Rotterdam al jarenlang op een op de Zweedse maatregel lijkende patseraanpak. Daarbij worden auto’s en dure horloges afgepakt van lieden die niet kunnen vertellen waar ze dat geld aan hebben verdiend. U snapt dat we het dan niet hebben over erfgenamen uit Hillegersberg, maar over jongemannen met een kleurtje. Over die patseraanpak – de Rotterdamse politie spreekt zelf tegenwoordig over Blender- en VIGOR-acties – hoor je overigens steeds minder. Dat zal komen omdat uit niets blijkt dat het werkt; vaak moeten de afgepakte spullen na een vrijspraak en gebrek aan bewijs weer worden teruggegeven. Wát een tijdsverspilling; pak proleten, van welke pluimage ook, gewoon op hun vele zichtbare misdragingen, zoals het agressief optrekken bij stoplichten en te strakke broeken. Dit weekend onthulde NRC dat VVD-minister Yesilgöz de randjes van de wet opzocht om asielzoekers sneller uitgeprocedeerd te krijgen. Zo werd het Openbaar Ministerie onder druk gezet om deze groep vaker en sneller te vervolgen bij lichte vergrijpen zoals winkeldiefstal. Terwijl Nederlanders voor hetzelfde vergrijp tegenwoordig juist niet meer worden vervolgd, maar eerst een waarschuwing krijgen, ingevolge de zogenaamde ‘reprimanderegeling’. Ongelijke behandeling in gelijke gevallen dus, en dat noemen we nog altijd discriminatie. Ondanks heftig protest van uitvoerende organen, ombudsmannen, rechters en andere critici, verliezen liberale politici in toenemende mate hun respect voor de rechtsstaat. Onder druk van populisten en met het onbenullige idee dat pragmatisme een politieke ideologie is, gaan ze grenzen over die je niet over mag gaan. Ze maken zichzelf wijs dat kleine mensenrechtenschendingen niet opwegen tegen hun heilige strijd tegen drugs of asielzoekers. En ach, de mensen om wie het gaat, zijn electoraal toch niet interessant. Dat de consciëntieuze Omtzigt de informatie met de antirechtsstatelijke PVV heeft verlaten, hoeft niemand te verbazen. Dat de VVD van Yesilgöz gewoon blijft zitten ook niet.</p>]]></description>
      <guid>https://www.volkskrant.nl/columns-van-de-dag/de-rechtsstaat-kun-je-steeds-minder-aan-liberalen-overlaten-laat-yesilgoz-zien~b3dfce34/</guid>
      <pubDate>Sun, 11 Feb 2024 00:00:00 +00:00</pubDate>
    </item>
    <item>
      <title><![CDATA[Blommestijn begrijpt: het verdienmodel van het aalmoesfascisme is veel aantrekkelijker dan een NPO-salaris]]></title>
      <description><![CDATA[<p>Er is helaas geen goed Nederlands woord voor. Bij ‘zwendelaar’ of ‘oplichter’ denk je toch eerder aan een mondkapjesmiljonair dan aan de presentatrice van Ongehoord Nederland (ON), die zichzelf afgelopen week cancelde, omdat ze vond dat haar de mond werd gesnoerd. Raisa Blommestijn is wat in het Engels een grifter heet; een manipulator die met extreme stellingname mensen bespeelt voor eigen gewin. De omroep vroeg haar een beetje te dimmen op X, ongetwijfeld op last van de NPO, waarop Blommestijn ontslag nam. Begrijpelijk; opruiende tweets vormen haar bestaansrecht en zorgden er juist voor dat zij zich in de kijker speelde bij ON. Het werd een merkwaardig afscheid: tijdens een uitzending van Ongehoord Nieuws werd de volstrekt talentloze Blommestijn, die als een chagrijnige houten klaas haar teksten voorlas, op surrealistische wijze de hemel in geprezen. Voormalig PVV-Kamerlid Harm Beertema beweerde er zelfs van wakker te hebben gelegen. Op een donatiewebsite bedelt Blommestijn nu om giften om haar ‘werk’ voort te kunnen zetten, te midden van allerlei andere marginale figuren uit de extreem-rechtse blogosfeer. Met ‘werk’ bedoelt ze het verzenden van opruiende en leugenachtige berichten op sociale media, want echt werk heeft ze niet. Van bestaansonzekerheid blijkt weinig bij haar gevolg: ze ontving al duizenden euro’s. Zakelijk gezien heeft Blommestijn een begrijpelijke keuze gemaakt: het verdienmodel van het aalmoesfascisme is veel aantrekkelijker dan een NPO-salaris. Millennial Blommestijn begrijpt haar achterban bovendien beter dan ON-boomer Arnold Karskens. Zij weet dat haar achterban is gevormd door sociale media: boos over van alles en nog wat, maar oprecht is het niet. Deze nihilistische woede is extreem volatiel; vroeg of laat keert de gekte zich ook tegen ON, zoals dat zich tegen alle instituten keert. Blommestijn is precies waar de algoritmes van sociale media van houden. Haar plechtige onnozelheid zorgt voor veel engagement; niet alleen haar achterban vergroot haar bereik, ook tegenstanders kunnen zich simpelweg niet inhouden bij iemand die zich zo ostentatief van de domme houdt. Engagement is de heilige graal voor sociale mediaplatformen; het zorgt ervoor dat gebruikers meer tijd doorbrengen op het platform, waardoor de platformen meer advertenties kunnen verkopen. Met een uitdrukkingsloosheid die we sinds Jerney Kaagman niet meer op de Nederlandse televisie hebben gezien, lijkt Blommestijn ook uiterlijk een computeroptimalisatie. Met haar grifter-vriendin Eva Vlaardingerbroek, die dankzij betere Instagramfilters internationaal is gegaan, deed ze eerdergenoemde mondkapjesmiljonair zwijmelen dat critici ‘hun schoonheid niet trekken’. Zowel zolderkamerbewoners als andere vrouwen blijken makkelijk te verleiden met populistische pop-up pin-ups, en dus werkt de combinatie van complotwaanzin en jonge vrouwen als een trein. Blommestijn en Vlaardingerbroek houden van de algoritmes en de algoritmes van hen. Dat leidt tot immense maatschappelijke schade; de algoritmes en de loyaliteit van de extreem-rechtse cult stuwen de populariteit van grifters tot ongekende hoogte: zij krijgen meer likes en retweets dan wie dan ook. En zo creëren zij succesvol de illusie dat een meerderheid denkt zoals zij. Net zolang tot de illusie werkelijkheid is. Geïnspireerd door Steve Bannon perfectioneren zij hun hitserij volgens het instructieboekje van het Trumpisme. Ongrijpbaarheid en onafhankelijkheid zijn doorslaggevend voor extreem-rechts succes, laat ook Geert Wilders al twintig jaar zien. Je krijgt er bijna medelijden van met Thierry Baudet; die koos er immers voor om een echte partij op te bouwen, tot jeugdafdelingen en zomerkampen aan toe. Die ouderwetse ambitie kostte hem zijn electoraat; nadat zijn partij uit elkaar viel, werd niet hij, maar Wilders de extreem-rechtse koning. Gelukkig heeft hij alle emailadressen goed opgeslagen, zodat hij zijn voormalige electoraat nu maaltijdboxen kan verkopen.</p>]]></description>
      <guid>https://www.volkskrant.nl/columns-van-de-dag/blommestijn-begrijpt-het-verdienmodel-van-het-aalmoesfascisme-is-veel-aantrekkelijker-dan-een-npo-salaris~bba2deb3/</guid>
      <pubDate>Sun, 4 Feb 2024 00:00:00 +00:00</pubDate>
    </item>
    <item>
      <title><![CDATA[Het reguleren van drugs als cocaïne en xtc is niet ‘links’ of ‘soft’, maar liberaal en realistisch]]></title>
      <description><![CDATA[<p>Afgelopen vrijdag pleitte burgemeester Femke Halsema samen met collega’s uit de hele wereld voor een ‘intelligenter debat’ over een alternatief voor de heilloze strijd tegen drugs. Tijdens de conferentie in de Beurs van Berlage werd vooral ingezoomd op het legaliseren en reguleren van cocaïne en xtc als meest voor de hand liggende stap. Halsema heeft natuurlijk groot gelijk. Iedereen die rationeel en vrij van (religieuze) ideologie naar drugs kijkt, kan niet anders dan concluderen dat reguleren de enige weg is. De miljardenverslindende en heilloze strijd tegen drugs kun je alleen winnen door criminelen hun business af te pakken. Al het andere faalt hopeloos, dat weten we al sinds de grote drooglegging. De enorme bedragen en het geweld die gemoeid zijn met de illegale drugseconomie zullen bovendien onze democratie corrumperen, voor zover niet al het geval. De formerende partijen zijn echter voor méér repressie. Niet alleen omdat ze tegen alle verstandige ideeën zijn, al helemaal als deze worden ondersteund door de wetenschap, maar vooral omdat de oproep uit Amsterdam komt, van een linkse burgemeester. Wanneer de stad Amsterdam een leven lang karbonades uit zou loven voor eenieder die een asielzoeker wegpest, zouden de PVV en BBB daar alsnog tegen zijn. Want Amsterdam, want Halsema. Maar daarmee onderschatten zij de relaxte houding ten opzichte van drugsgebruik, ook onder het rechtse electoraat. Het verschil in drugsgebruik tussen hoog en laag opgeleid, en stad en platteland, is grotendeels verdwenen. En niet alleen in PVV-bolwerken als Urk of Volendam. In het Twente van mijn jeugd dronken we weliswaar tien bier na de voetbal, overigens vele malen schadelijker dan xtc of cocaïne, maar drugs deed niemand. Dat was voor antroposofische typetjes uit Zutphen die in de jeugdsoos rondhingen. Dat is nu echt anders: ook in Twente zegt men joa tegen mdma. Dilan Yesilgöz bestempelde de ideeën van Halsema als borrelpraat, wat dan wel weer geestig is voor een VVD-leider. Ik zou zeggen dat VVD’ers behalve van borrels ook van gezonde verdienmodellen houden, en dat is het reguleren van drugs zeker. De overheid zal enorme kosten besparen wanneer drugscriminelen hun handel ontnomen wordt, ongeveer 80 procent van onze politiecapaciteit gaat op aan drugsgerelateerde criminaliteit, en krijgt daar inkomsten voor terug, in de vorm van accijns- en belastinginkomsten. De enorme winst kan worden gestoken in betere voorlichting en verslavingszorg. Woonachtig in het land van de Systembolaget, de Zweedse staatsslijterij, is het voor mij niet moeilijk me voor te stellen hoe zo’n staatsgenotsmiddelenwinkel eruit zou moeten zien. Je zou je overigens af kunnen vragen of de drempel om drugs te kopen niet hoger wordt met gereguleerde staatswinkels waar je met rode koontjes langs moet; het gemak en de snelheid van de huidige thuisbezorgende whatsappdealer is verbluffend. Natuurlijk kan regulering niet van de ene op de andere dag. Maar nergens ter wereld is drugsgebruik zó genormaliseerd, door alle lagen van de bevolking. Dat geeft Nederland een zekere verantwoordelijkheid als gidsland; waarom niet reguleren? Ons gebruik leidt immers niet tot grotere verslavingsproblematiek dan in andere landen. Nederland is in de unieke positie om het voortouw te nemen en een einde te maken aan het totaal willekeurige onderscheid tussen legale genotsmiddelen als alcohol en illegale drugs. Het reguleren van drugs als cocaïne en xtc, en daarmee een einde aan de afschuwelijke drugscriminaliteit is niet ‘links’ of ‘soft’, maar liberaal en realistisch. Bovendien, als de formerende partijen zich werkelijk zorgen maken over de volksgezondheid, zouden ze zich moeten focussen op de verslaving waar de (jonge) Nederlander wérkelijk aan onderdoor gaat: zijn telefoon.</p>]]></description>
      <guid>https://www.volkskrant.nl/columns-van-de-dag/het-reguleren-van-drugs-als-cocaine-en-xtc-is-niet-links-of-soft-maar-liberaal-en-realistisch~bf31b36c/</guid>
      <pubDate>Sun, 28 Jan 2024 00:00:00 +00:00</pubDate>
    </item>
    <item>
      <title><![CDATA[Absurde situatie: de rijken willen graag inleveren, maar worden tegengehouden door de gewone man]]></title>
      <description><![CDATA[<p>Een groep van progressieve miljonairs presenteerde vorige week in Davos een onderzoek waaruit blijkt dat driekwart van de miljonairs hogere kapitaalbelastingen wil betalen. Daarmee zitten we in de tamelijk absurde situatie dat de rijken willen inleveren, maar daarbij worden tegengehouden door de gewone man, die mordicus tegen hogere vermogens- en erfbelastingen is, in de kennelijke veronderstelling zelf rijk te zijn. Voor deze paradox is een aantal verklaringen. Allereerst ís de gewone man ook relatief rijk. De grote meerderheid van de Nederlandse huishoudens woont in een eigen huis, we werken steeds minder voor een steeds hoger salaris en de werkloosheid was nooit lager. De welvarende Nederlandse middenklasse heeft de geestesgesteldheid van de rijken overgenomen; zij voelen meer angst om iets kwijt te raken, dan verlangen om erop vooruit te willen gaan. Daarnaast is het collectief de afgelopen decennia zo uitgehold, dat de massa ervan overtuigd is dat het nalaten van een zo groot mogelijk vermogen aan de eigen kinderen een daad van altruïsme en solidariteit is. ‘Spaarzaamheid is een deugd’, zeggen zij dan, alsof hun aangewaaide overwaarde iets met sparen te maken heeft. Voeg daarbij de onmacht van linkse en liberale partijen om de noodzaak van herverdelende kapitaalbelastingen uit te leggen, en je snapt waarom iedere logica lijkt te ontbreken. De ondervraagde rijken zeggen met name te willen inleveren omdat ‘extreme rijkdom de democratie bedreigt’. Dat klopt, maar ik vraag me wel steeds vaker af wiens extreme rijkdom nu voor die dreiging zorgt. De gewone man gaat immers niet met een kruiwagen vol D-marken naar de bakker, maar met zijn Dodge RAM onbeperkt spareribs eten. Anderzijds is er voor jongeren wel degelijk reden om te klagen over toenemende kansenongelijkheid. Ondanks de enorme welvaart bestaat er bij velen een gevoel van relatieve armoede. De vraag is daarbij welke relatie de meeste woede opwekt. Extreme rijkdom is obsceen, maar voor de maatschappelijke stabiliteit lijkt het gat tussen de superrijken en de rijke middenklasse minder problematisch dan het gat tussen die middenklasse en de steeds definitiever wordende onderklasse. Die laatste kloof is namelijk veel moeilijker te overbruggen, net zoals het eerste miljoen altijd het moeilijkste is. Met het vervliegen van het communistische spook leek er voor de rijken geen vijand meer. Maar na dertig jaar ongekende voorspoed doemt er met het welvaartsfascisme nu opeens een nieuw gevaar op. Waar de rijken altijd al wisten dat absolute armoede voor maatschappelijke instabiliteit zorgt, blijkt relatieve armoede in tijden van extreme welvaart minstens zo gevaarlijk te zijn. En moeilijker op te lossen. Het Westen wordt gedomineerd door sociale stijgers, mensen die in de egalitaire decennia na de Tweede Wereldoorlog razendsnel hun kansen pakten. Prachtig, maar klimmers hebben de neiging hun zelfbeeld niet bij te stellen, waardoor zij zich blijven zien als ‘gewoon’. En dus niet de verantwoordelijkheid voelen, laat staan nemen, die een lid van de elite zou passen. En tijd om hen op te voeden lijkt er niet. Terwijl de welvarende Nederlandse middenklasse nog aan de eigen rijkdom moet wennen, snurken de echte rijken rustig door; zij leven hun naar binnen gekeerde leventje, en als ze de meute al horen oreren over ‘de elite’, dan denken ze dat het niet over hen gaat. En het gáát vooralsnog ook niet over hen. Totdat het wel over hen gaat. Want wanneer de pleuris uitbreekt, wordt het begrip elite gewoon weer economisch ingevuld. En dan blijkt dat er bij die vervloekte culturele elite verdomd weinig te onteigenen valt. Dat hebben de Davos-miljonairs beter in de gaten dan welvarend Nederland.</p>]]></description>
      <guid>https://www.volkskrant.nl/columns-van-de-dag/absurde-situatie-de-rijken-willen-graag-inleveren-maar-worden-tegengehouden-door-de-gewone-man~bba95e4e/</guid>
      <pubDate>Sun, 21 Jan 2024 00:00:00 +00:00</pubDate>
    </item>
    <item>
      <title><![CDATA[Door schelden op één hoop te gooien met strafbare uitingen als laster speel je extreem-rechts in de kaart]]></title>
      <description><![CDATA[<p>De weerzinwekkende behandeling van Akwasi op het extreem-rechtse prikbord X, voorheen Twitter, leidde deze week tot het vertrek van omroep KRO-NCRV van datzelfde platform. In het begeleidende bericht schreef de omroep niet te willen meewerken aan een plek ‘waarvan racisme, desinformatie, schelden en vloeken de basis vormt’. Een prima statement, zou je zeggen, maar toch gaat hier wat mis. Dat heeft te maken met de opsomming waarin de katholiek/christelijke omroep (al dan niet bewust) allerlei zaken op één hoop gooit. Door ook ‘schelden’ en ‘vloeken’ te noemen, versterkt de omroep de zogenoemde valse balans: het als gelijkwaardig voorstellen van zaken die helemaal niet gelijkwaardig zijn. Zoals een vileine tweet en laster. Of een vloek en racisme. Het één is immers een kwestie van smaak, het ander is strafbaar. Het vermengen van subjectieve oordelen over andermans toon met objectief strafbare uitlatingen is een strategie geworden van extreem-rechts. Waar tot voor kort het debat voor rechts niet hard genoeg gevoerd kon worden, is men daar plots hypergevoelig geworden. Zelfs GeenStijl, dat nota bene het motto ‘nodeloos kwetsend’ voert, beticht critici tegenwoordig van ‘schelden’. Die gespeelde sensitiviteit heeft een duidelijk doel: de aandacht verleggen van de eigen strafbare uitlatingen en intimidaties naar het ‘onfatsoen’ van zijn critici. Doordat kritiek op de toon in een kleinburgerlijk land als Nederland altijd aanslaat, komt deze valse balans niet alleen van extreem-rechts. Maarten Keulemans, wetenschapsjournalist van deze krant, tweette over Akwasi dat er ‘weerzinwekkende bagger, maar ook ‘gewoon’ inhoudelijke kritiek’ op hem is. Om die ‘inhoudelijke kritiek’ te bewijzen, voerde hij een tweet op van een extreem-rechts nepaccount. Mijzelf overkwam het in de talkshows van Sophie Hilbrand en Renze Klamer dat het gesprek over strafbare uitingen op sociale media werd verstoord met uit de context gerukte tweets van mijn hand, die zouden bewijzen dat ik zelf ook zou ‘schelden’. Zelfs ervaren journalisten en redacteuren storten zich te gretig op de rel in kwestie om nep van echt te onderscheiden, en snappen het verschil tussen fatsoenskwesties en strafbare uitingen niet. Als nuttige idioten dragen zij bij aan de verwarring over waar de grenzen liggen, en versimpelen alle interactie tot ‘fitties’. Als mediaprofessionals al zo weinig niveau hebben, wat mag je dan van de burger verwachten? Nu wil ik het bestaan van een glijdende schaal van agressief taalgebruik naar strafbare feiten overigens niet helemaal ontkennen – ook eenvoudige belediging staat in ons Wetboek van Strafrecht – maar het op één hoop vegen van strafbare uitingen met de scherpe veroordeling daarvan is buitengewoon kwalijk. Overigens is net als bij klimaatbeleid de focus op individuele gedragsverandering een doodlopende weg. Ook al zijn er brave linkse mensen die zich in bochten wringen met dure treinreizen, onder aan de streep willen de meeste mensen alleen maar méér vliegen. Zo is het ook met sociale media. Leuk dat er wat progressieve mensen vertrekken van X, maar de grip van sociale media op ons leven wordt alleen maar groter. Alleen collectief, op overheidsniveau, kunnen we daar écht wat aan doen. En dat vergt politieke moed en leiderschap, zaken die momenteel schaars zijn. Totdat er politieke actie van de grond komt, zouden serieuze journalistieke organisaties zich rekenschap moeten geven van deze verraderlijke valse balans. Onze democratie wordt namelijk niet bedreigd door vileine tweets of scherpe columns, maar door objectief problematische en strafbare zaken als het verspreiden van misinformatie, laster, opruiing, doxing en oproepen tot geweld. Door die zaken ‘vloeken’, ‘schelden’ of ‘pesten’ te noemen, draag je bij aan de normvervaging waarvan extreem-rechts het nu juist moet hebben.</p>]]></description>
      <guid>https://www.volkskrant.nl/columns-van-de-dag/door-schelden-op-een-hoop-te-gooien-met-strafbare-uitingen-als-laster-speel-je-extreem-rechts-in-de-kaart~bcb30dbe/</guid>
      <pubDate>Sun, 14 Jan 2024 00:00:00 +00:00</pubDate>
    </item>
    <item>
      <title><![CDATA[Gehoorschade door de ongehoorden, dat is een aardige samenvatting van deze tijd]]></title>
      <description><![CDATA[<p>Er was een tijd, niet eens lang geleden, dat Nederlanders meewarig het hoofd schudden bij berichten over schietpartijen in de Verenigde Staten. Conservatieven reageren daar na elk bloedbad steevast op met nietszeggende ‘thoughts and prayers’ en de mantra dat ‘guns don’t kill people, people do’. Allemaal om maar niet over de evidente oorzaak van de voortdurende schietpartijen in de VS te hoeven spreken; al die wapens. Onbegrijpelijk, vonden we dat. Maar inmiddels lijkt Nederland net zo ver heen als Amerika. Tijdens de jaarwisseling werd een 52-jarige man uit het Groningse Leek mishandeld, waarna hij later thuis overleed. De man, vrijwilliger en jeugdscheidsrechter bij de lokale ijshockeyclub, sprak jongeren aan op het gooien van vuurwerk naar zijn hond, waarop hij klappen kreeg. Hoe de man precies is overleden, wordt nog onderzocht. Het verhaal komt boven op vele andere meldingen van vandalisme, mishandeling en verminkingen, die we normaal zijn gaan vinden. Toch is het enige logische antwoord op al deze onnodige ellende, een landelijk vuurwerkverbod, in Den Haag onbespreekbaar. De VVD kwam met het gebruikelijke ‘harder straffen’-gewauwel, en Caroline van der Plas meent dat een vuurwerkverbod ‘het gedragsprobleem niet oplost’. Dat hoeft ook niet lijkt me, als zo’n verbod het vuurwerkprobleem maar oplost. Overigens vermeldde Van der Plas niet hoe dat gedragsprobleem dan opgelost zou moeten worden, en evenmin of zij het vandalisme en de intimidaties van haar eigen boerenachterban ook als een gedragsprobleem ziet. Geert Wilders liet weten harder te willen optreden tegen het ‘tuig dat hiervoor verantwoordelijk is’. Hij kan blijkbaar wel wat stemmen missen. Het lag allemaal aan de ‘open grenzen’, huichelde de kwaadaardige NPO-‘presentatrice’ Raisa Blommestijn over het vandalisme dat inheemser is dan andijviestamppot. Ongehoord, al doet haar omroep zijn best dat woord een andere betekenis te geven, met de voor extreem-rechts typerende omdraaiing van de werkelijkheid. Want het zijn immers juist de mensen die zogenaamd niet gehoord zouden worden, die ervoor zorgen dat horen en zien ons vergaat tijdens de jaarwisseling. Gehoorschade door de ongehoorden; het is een aardige samenvatting van deze tijd. Pieter Omtzigt, van wie we het in een bruine coalitie zouden moeten hebben, maakte zich nog het meest belachelijk. Hij bepleit geen vuurwerkverbod, maar een verbod op bivakmutsen tijdens Oud en Nieuw. Vuurwerk doesn’t kill people, bivakmutsen do! Het zijn afzwaaiers en rookgordijnen waar ze bij de National Rifle Association (NRA) trots op zouden zijn. Maar de conditio sine qua non is natuurlijk niet een bivakmuts, maar het vuurwerk. Zonder vuurwerk zijn de adrenaline-asocialen niet op straat, zonder vuurwerk vervagen de grenzen niet en zonder vuurwerk ontstaat er geen sfeer waarin vandalisme en geweld het logische eindstation is. In Nederland heb je helemaal geen duurbetaalde lobby nodig om mensen aan te praten dat een verbod ‘niets uithaalt’, dat doen de Nederlanders gewoon zelf. De ongehoorden bouwen aan hun dictatuur van de domheid, en daar hoort vuurwerkvandalisme bij. Wie in hun gewenste niet-samenleving van ‘andersdenkenden’ al die afgerukte vingers er weer aanzet is van later zorg, en ach, met één hand kun je ook nog Wilders retweeten of Vandaag Inside aanzetten. Zolang onze Chinese traditie maar behouden blijft. De politieke lamlendigheid tegenover deze geweldsexplosies is veelzeggend. Ondanks dat een ruime meerderheid van de Nederlanders vóór een vuurwerkverbod is, wil de politiek er niet aan. Rechtse partijen zijn doodsbang voor de vuurwerkminnende hooligans; de grootste bek heeft geen meerderheid nodig om de rest zijn wil op te leggen. Het maakt de rokende puinhopen extra onheilspellend; politieke lafheid lijkt immers wat de formerende partijen bindt.</p>]]></description>
      <guid>https://www.volkskrant.nl/columns-van-de-dag/gehoorschade-door-de-ongehoorden-dat-is-een-aardige-samenvatting-van-deze-tijd~b781b3aa/</guid>
      <pubDate>Sun, 7 Jan 2024 00:00:00 +00:00</pubDate>
    </item>
    <item>
      <title><![CDATA[De welvarende achterban van nihilisten als Trump en Wilders wil vooral niks kwijtraken]]></title>
      <description><![CDATA[<p>Afgelopen week werd Threads geïntroduceerd op de Europese markt. Het platform, in eigendom van Meta (Facebook, Instagram), moet de grote concurrent worden van X, het voormalige Twitter. Dat gaat voortvarend; de afgelopen dagen stroomden (voormalige) twitteraars en Instagramgebruikers enthousiast binnen, in de hoop dat het op Threads wél gezellig blijft. De extreem-rechtse troepen en hun generaals zijn vooralsnog achtergebleven op X; de gemiddelde leeftijd op Threads is een stuk lager. De grote vraag is nu of dat zo blijft. Ik denk het wel; rechtse hitsers ontlenen vrijwel hun volledige identiteit aan hun volgersaantallen op X, en die zorgvuldig opgebouwde legers geven ze niet zomaar op. Zij gedijen bij het gebrek aan moderatie op X én ze bewonderen Elon Musk. Maar belangrijker nog: online is iedereen toch vooral op zoek naar bevestiging. Als de trend doorzet, heeft de wereld straks dus twee X’en; een extreem-rechtse variant, en een progressieve(re). Op korte termijn is het natuurlijk fijn om verschoond te blijven van de misinformatie en intimidaties, maar tegelijkertijd is het natuurlijk een drama. In de gehele westerse wereld is het gesprek tussen de extreem-rechtse cult en de onvermijdelijk naar elkaar toegroeiende rest steeds minder mogelijk. De vraag is of het ook een voorbode is van hoe het in de echte wereld zal gaan. Sinds de opkomst van extreem-rechtse partijen in Europa aan het begin van deze eeuw worden er parallellen getrokken met de jaren dertig van de vorige eeuw. Hoewel de term ‘fascistisch’ accuraat is voor politici als Trump of Wilders, is een verwijzing naar de nazi’s dat zelden. Niet alleen vanwege de gruweldaden van de nazi’s, maar ook vanwege de compleet andere economische omstandigheden en idealen. Waar Hitler met grootste imperialistische plannen een verarmde en vernederde bevolking aansprak, wil de welvarende achterban van nihilisten als Trump en Wilders vooral niks kwijtraken. In de Verenigde Staten zit de Amerikaanse Burgeroorlog vanzelfsprekend beter in het collectieve geheugen, en dat conflict biedt misschien nog wel meer inzichten – de eenheid van onze democratieën wordt immers vooral van binnenuit bedreigd. Waar dat toe kan leiden, kunnen we volgend jaar zien in de nieuwe blockbuster Civil War. In die dystopie scheiden (opnieuw) Amerikaanse staten zich van de rest af, uit onvrede over een dictatoriale president. Een horrorscenario dat met een nieuwe Trumpverkiezing volgend jaar misschien niet eens sciencefiction is. En laten wij nu net in het meest Amerikaanse land van Europa wonen. Ook hier heeft de combinatie van grote welvaart, een confessionele traditie en een zwak collectief ervoor gezorgd dat het begrip vrijheid uitsluitend egoïstisch wordt uitgelegd. Niet verrassend dus dat wij als het eerste West-Europese land extreem-rechts als grootste kozen. Maar op één vlak zijn we volkomen anders dan de Amerikanen: wij willen nergens voor vechten. Een afscheiding zou hier waarschijnlijk geweldloos gaan. Je kunt denken aan een progressieve Europese federatie van stadstaten, die zich afscheiden van romp-natiestaten, waarin het sektarische conservatisme ongelimiteerd kan worden gevierd. Benieuwd of de huidige aanjagers van het rechts-extremisme, die in weerwil van hun anti-eliteretoriek zelf allemaal in de grachtengordel wonen, dan ook de daad bij het woord voegen. Thierry Baudet die Oud-Zuid verruilt voor Rucphen, en Maurice de Hond die opeens niet meer op de Amstel maar op het kanaal Almelo-De Haandrik uitkijkt. Laten we ook voor hen hopen dat het bij een dystopie blijft, en er voldoende is om de boel bij elkaar te houden. Maar terwijl Nederlandse partijen onderhandelen over de Grondwet, vraag ik me steeds vaker af wat dat dan is.</p>]]></description>
      <guid>https://www.volkskrant.nl/columns-van-de-dag/de-welvarende-achterban-van-nihilisten-als-trump-en-wilders-wil-vooral-niks-kwijtraken~b9767239/</guid>
      <pubDate>Sun, 17 Dec 2023 00:00:00 +00:00</pubDate>
    </item>
    <item>
      <title><![CDATA[De Nederlandse talkshowcultuur heeft agressief beleden onwetendheid genormaliseerd]]></title>
      <description><![CDATA[<p>‘We horen dingen als dat Op1 Geert Wilders groot gemaakt zou hebben’, jammerde Fidan Ekiz nadat bekend werd dat Op1 verdwijnt. Heeft nog lang geduurd, dacht ik, maar de WNL-presentatrice zag maar weer eens een links NPO-complot, nadat ze eerder een NPO-documentaire maakte over het vorige NPO-complot om haar te cancellen, toen nog als BNNVara-presentatrice. Ik kijk nu al uit naar haar volgende NPO-documentaire over dit nieuwste NPO-complot. De Plasterkcurve indachtig zal dat dan wel bij Ongehoord Nederland zijn, daar is altijd plek voor complotten. Van wie Ekiz ‘dingen’ had gehoord en waar, vertelde ze vanzelfsprekend niet, maar laat zich raden. Haar rancuneuze insinuatie was een perfecte illustratie van de juistheid van het besluit van de NPO: een talkshow die dagelijks tweets opbakt, heeft niets met journalistiek te maken. Dat het programma Wilders ‘groot heeft gemaakt’ lijkt me overigens onzin, de man haalde in 2010 al eens 24 zetels. Maar het programma heeft wel degelijk fors bijgedragen aan het debiliseren van het debat en het uithollen van autoriteit en expertise. Mensen aan talkshowtafels doen niet aan waarheidsvinding, ze vinden hoogstens hun eigen waarheid. Als presentator had ik ooit de extreem-rechtse influencer Tisjeboyjay aan tafel – ik had destijds nog nooit van hem gehoord – die daar betoogde dat anderhalve meter afstand hem niet ‘doorslaggevend’ leek in de coronabestrijding. ‘Dat is mijn waarheid.’ De Nederlandse talkshowcultuur heeft agressief beleden onwetendheid genormaliseerd, met als gevolg het verdwijnen van schaamte. Iemand als Ekiz voelt geen enkele remming (meer) bij het legen van haar onderbuik ten overstaan van een miljoen kijkers. Of nou ja, een half miljoen dan. De talkshows vormen een belangrijke aanjager van domheid, maar staan zeker niet alleen in het verkiezen van beeld boven inhoud. In NRC stond vorige week een verhaal over scheidend Kamervoorzitter Vera Bergkamp. De alleszeggende kop boven het stuk: ‘Het beeld dat Bergkamp voorzitter werd dankzij een politieke deal, ging nooit meer weg.’ Uit het stuk blijkt dat er geen enkel hard bewijs is voor dat beeld, maar het beeld kleeft aan haar, aldus de slijpsteen voor de geest. Het originele ‘beeld’ komt overigens van Geert Wilders, die het weer uit de ‘media’ (lees: Twitter) had. De enige reden dat dat ‘beeld’ vervolgens bleef hangen, is omdat het voortdurend werd herhaald. Maar volgens NRC ‘kleeft’ het beeld, en dat niet alleen, er wordt in het stuk geïnsinueerd dat het beeld klopt, omdat Bergkamp gefrustreerd zou zijn over dit beeld en een boos mailtje stuurde naar een rechtsfilosoof die dit beeld eerder opvoerde in NRC. Ja, vind je het gek?! Wie raakt er niet gefrustreerd als je voortdurend hetzelfde ‘beeld’ moet weerspreken? Ondertussen wéét de lezer nog steeds niks. Wanneer een leugen duizend keer wordt herhaald, is het niet opeens waar. Journalisten moeten geen vragen stellen, maar vragen beantwoorden. Ze moeten geen ‘beelden’ bespreken of fabriceren, maar de waarheid achterhalen. Lukt dat niet, jammer dan, schrijf je maar niks. Want beeldvorming is niks, het is totale leegte. Beeldvorming is een uiting van de terreur van de domheid, en belangrijker nog; het is een belangrijk instrument van extreem-rechts, dat nu eenmaal niets met de waarheid heeft. In de analoge tijd was de volkswijsheid dat ‘waar rook is, vuur is’, wellicht nog een béétje waar. Maar in een tijd waarin de nepnieuwsfabrieken op volle toeren draaien en mensen geen hand voor ogen zien door de rook, moet de journalistiek helderheid scheppen. En niet zelf nóg meer rook de wereld inblazen. Het schrappen van Op1 lijkt me een prima eerste stap.</p>]]></description>
      <guid>https://www.volkskrant.nl/columns-van-de-dag/de-nederlandse-talkshowcultuur-heeft-agressief-beleden-onwetendheid-genormaliseerd~b5405b93/</guid>
      <pubDate>Sun, 10 Dec 2023 00:00:00 +00:00</pubDate>
    </item>
  </channel>
</rss>
