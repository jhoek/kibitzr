<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Om het het gedrags- en gezagsprobleem te kunnen tackelen moeten we weer dingen durven te verbieden]]></title>
      <description><![CDATA[<p>Hopelijk was het de laatste keer dat het zó misging. Het had vorig jaar al de laatste keer kunnen zijn, ware het niet dat de VVD en alles daar rechts van (en de SP!) het vuurwerkverbod pas na de afgelopen jaarwisseling in wilden laten gaan. Want die vuurwerkverkopers zijn zo zielig, weet u. Kinderen die handen, ogen en soms hun leven verliezen dan weer niet. Doodsbange dieren al helemaal niet. Toen de Vondelkerk was afgebrand en de rookwolken opgetrokken, werd het geweld, zoals bij elke misstand tegenwoordig, gepolitiseerd. De fascistfluencer Eva Vlaardingerbroek wees naar (moslim)immigranten, die het met opzet op een christelijk symbool zouden hebben gemunt. Vanzelfsprekend zonder een flinter bewijs. Politieke medeplichtigen van de vuurwerkwaanzin echoden de stupiditeit van Amerikanen en hun wapens: vuurwerk doesn’t kill, people do! Caroline van der Plas, beschermvrouw van alles wat ongezond, onveilig en onnozelis, meende dat een vuurwerkverbod ‘geen zin heeft’, omdat het zou gaan om een gedragsprobleem. In theorie is dat deels zo: als iedereen zich aan de regels zou houden, zouden er veel minder slachtoffers vallen. In de praktijk is dat echter totale onzin: vuurwerk nodigt uit tot vandalisme en geweld. En waarom verbieden we bijvoorbeeld wapenbezit dan wél? Hoe die gedragsverandering tot stand zou moeten komen, vergeten rechtse politici overigens altijd te vermelden. Strenger straffen, ja, dat roepen ze nog wel, maar verder willen ze alleen maar bezuinigen op onderwijs of burgerschap. Een dienstplicht hoeft ook niet zo nodig van ze; ‘staatsbeïnvloeding’ noemen ze dat. Kunnen de ouders niet wat beter opletten? Maar ja, die ouders groeiden op met 15 miljoen mensen van Fluitsma &amp; Van Tijn, die je ‘niet de wetten voorschrijft’ en ‘in hun waarde laat’. Wat die waarde is zien we steeds vaker: een onbeschoft volk dat geen regels nodig denkt te hebben. Nederlanders koesteren hun zelfoverschatting, terwijl ze hun gebrek aan beschaving en bescheidenheid als assertiviteit vieren. Zoals de supermarktbezoeker die tijdens corona van Al Jazeera de vraag kreeg waarom wij geen lockdown hadden: ‘We are a very smart people.’ Daarna kwam de lockdown alsnog, te laat. In mijn vorige column schreef ik over de hardnekkige misvatting dat meninkjes ‘zomaar’ ontstaan. Hetzelfde geldt voor ons gedrag in de publieke ruimte. Nederlanders zijn niet van nature asociaal, maar worden zo, omdat we alles altijd maar toelaten. Want wij zijn toch zeker geen zeikerds? Of Duitsers? Asociaal gedrag in de publieke ruimte hangt samen met hoe we die inrichten. En dus hebben we een probleem als die openbare ruimte gedomineerd wordt door dingen die überhaupt nooit toegestaan hadden moeten worden. Van gokreclames, fatbikes, pick-uptrucks tot AI, de vraag stellen waar de noviteit in kwestie eigenlijk goed voor is, leidt tot ’s lands favoriete dooddoener: ‘Je houdt het niet tegen.’ De openbare ruimte is in toenemende mate slechts het verlengstuk van 18 miljoen individualisten, in plaats van collectief bezit. Dat zal éérst moeten veranderen, om het gedrags- en gezagsprobleem te tackelen, en daarvoor moeten we weer dingen durven te verbieden. Law-and-order was ooit een rechtse hobby, maar domrechts heeft juist een hekel aan de rechtsstaat. ‘Minder regels’ geldt als de nieuwe religie. Je hoeft tegenwoordig als lobbyist slechts over ‘betutteling’ te jammeren op de opiniepagina van De Telegraaf, of een peilinkje te kopen, en de VVD zou nog tegen een verbod op asbestsigaretten voor kleuters stemmen. En daar zie ik een kans voor mijn progressieve vrienden: als rechts steevast partij kiest voor kapitalistisch anarchisme, dan veegt links toch gewoon de brave burger op?</p>]]></description>
      <guid>https://www.volkskrant.nl/columns-van-de-dag/om-het-het-gedrags-en-gezagsprobleem-te-kunnen-tackelen-moeten-we-weer-dingen-durven-te-verbieden~b26c596b/</guid>
      <pubDate>Mon, 5 Jan 2026 00:00:00 +0100</pubDate>
    </item>
    <item>
      <title><![CDATA[Wanneer slechts de mening van het volk telt, ligt de weg naar tirannie open]]></title>
      <description><![CDATA[<p>Nadat ik zijn gesprek met Joris Luyendijk had gehoord, besloot ik in te gaan op de uitnodiging van Wilfred Genees podcast Zolang het leuk is. Velen kennen Genee vooral van zijn rol als stokerige aangever in Vandaag Inside (VI), maar hij is ook een van de betere interviewers van het land. Dat zegt wat over Genees range, maar ook over de Nederlandse media. Het gesprek ging over VI, opzettelijke domheid, populisme en de rol van de media. De kern van het gesprek, en ons fundamentele verschil van inzicht, betrof de vraag of populisten slechts vertolkers van de volkswil zijn. Zelf beweren zij dat bij voortduring; er gaat geen aflevering van VI voorbij zonder dat iemand aan tafel claimt namens de ‘stille meerderheid’ te spreken. Genee lijkt die claims te geloven, en ziet het feit dat vele mensen hem op straat aanklampen met de mededeling dat ‘Derksen zegt wat zij denken’ als bewijs. Los van het feit dat het van enorme arrogantie getuigt om je eigen onderbuikgelul als de mening van de ‘stille meerderheid’ te presenteren, is dat natuurlijk dikwijls helemaal niet zo. Denk aan Jack van Gelder die – in strijd met elk onderzoek – beweerde dat ‘de mensen klaar zijn met Europa’. Maar belangrijker nog dan de vraag of de geclaimde meerderheid van de prostaatpopulist in kwestie bestaat, is de vraag hoe het electoraat tot zijn meningen komt. Een schrikbarende hoeveelheid journalisten lijkt nog altijd te denken dat meningen van burgers zomaar ontstaan, als een bergbeekje in de Alpen. Dat Wilders’ Henk en Ingrid aan hun keukentafel zitten, en opeens, zomaar uit het niets, in woede ontsteken over een zebrapad in regenboogkleuren. Onzin natuurlijk; Larry Bartels, hoogleraar politieke wetenschappen, laat in zijn Democracy Erodes From the Top; Leaders, Citizens &amp; the Challenge of Populism in Europe zien hoe de volkswoede van bovenaf wordt aangepraat. De tragiek van de zelfbenoemde vertolkers van het volkssentiment is dat ook zij slechts speelbal zijn van algoritmen. Wie de lijntjes van de beïnvloeding volgt, komt altijd weer op dezelfde plek uit: het Amerika van de trumpiaanse techoligarchie, waar een kleine politieke elite de agenda van het internationale ophefcircus bepaalt. Het maakt de zelfoverschatting van de vaderlandse onderbuikdansers allemaal des te potsierlijker. Door de opkomst van sociale media hebben televisiejournalisten hun mores en beroepseer aangepast. Zij zien hun werk steeds minder als het professioneel cureren en interpreteren van het nieuws, maar als het dienen van een aandachtseconomie waarin dikwijls een achterban naar de mond gepraat moet worden. Deze verandering is enorm zichtbaar in de Nederlandse talkshowcultuur, waar leidinggevenden niet bezig zijn met wat de Duitse filosoof Jürgen Habermas het ‘discursieve karakter van staatsburgerlijke menings- en wilsvorming’ noemt, maar uitsluitend met wat de volgende ochtend bij de koffiemachine wordt besproken. De cruciale denkfout, waar mensen als Elon Musk gretig gebruik van maken, is de gedachte dat deze zogeheten audience turn leidt tot een democratischer wereld. Wie naar het volk luistert, kan het nooit verkeerd doen, zo luidt de platitude. Maar dit is nu net hoe democratieën zichzelf om zeep helpen. Wanneer slechts de mening van het volk telt, maar niet de manier waarop deze tot stand komt, ligt de weg naar tirannie open. Aan Wilfred Genee en al zijn collega’s in de Nederlandse media heb ik voor het nieuwe jaar slechts één simpel verzoek: iedereen mag zijn mening geven, maar accepteer niet langer dat pleefiguren claimen namens anderen of zelfs een ‘meerderheid’ te spreken. Moet te doen zijn, toch?</p>]]></description>
      <guid>https://www.volkskrant.nl/columns-van-de-dag/wanneer-slechts-de-mening-van-het-volk-telt-ligt-de-weg-naar-tirannie-open~b5031521/</guid>
      <pubDate>Wed, 31 Dec 2025 00:00:00 +0100</pubDate>
    </item>
    <item>
      <title><![CDATA[Wat betreft duurzaamheid gedraagt Zweden zich tegenwoordig als een staat in de Amerikaanse Midwest]]></title>
      <description><![CDATA[<p>Ik had er nooit echt acht op geslagen, maar ineens vielen ze me op: de rode plastic paaltjes langs de weg. Op weg naar ons weekendhuis aan de Zweedse westkust staan ze om de twintig meter; sneeuwpaaltjes om sneeuwschuivers te vertellen waar de weg loopt. De vraag is alleen waarom; serieuze sneeuw valt hier al jaren niet meer. Sneeuw en kou zijn een wezenlijk deel van de Zweedse identiteit. De Zweedse Vader des Vaderland, Gustav Vasa (geboren: Eriksson), langlaufte zich een weg uit de Deense overheersing om zich tot eerste Zweedse koning te kronen. Maar het lijkt een kwestie van tijd voordat de Vasaloppet, de jaarlijkse langlaufrace ter ere van Vasa, naar Noordelijker streken verplaatst zal moeten worden. In het grootste, maar zuidelijk gelegen skioord Sälen moeten sneeuwkanonnen de sneeuwgarantie van de exploitant redden. Zweden zijn echter uitstekende struisvogels. Hoewel het ook voor Nederlanders tamelijk absurd is om klimaatverandering te ontkennen, met een land dat voor een flink deel onder zeeniveau ligt, is de ontkenning van de werkelijkheid door de Zweden minstens zo surrealistisch, omdat de extremen hier groter zijn. Mijn buurman groeide op met zee-ijs, maar stond nu op kerstavond te barbecueën (het was 7 graden). Toch vindt hij klimaatverandering een ‘hoax’. Ja, dat hep ook hier op Feesboek gestaan. Hoewel ik graag positief over mijn nieuwe thuisland praat, en er ook veel te prijzen is, is dit waar de Zweden het hardst tegenvallen. Het land dat ooit vooropliep met waterkrachtcentrales en mooie sier maakte met duurzaamheidsbeloftes, gedraagt zich tegenwoordig als een staat in de Amerikaanse Midwest. De bergen en bossen worden leeggeroofd, spoorwegen zijn uitgekleed en de benzineprijs is door belastingverlagingen van de rechtse regering gedaald tot 1,40 euro, reden voor de autoverslaafde Zweden stug door te blijven kachelen naar hun droevige malls. Het gepruts van de huidige Zweedse regering, een coalitie van de Moderaten, Liberalen en Christendemocraten, met gedoogsteun van de radicaal-rechtse Zwedendemocraten, is pijnlijk herkenbaar. Door radicaal-rechts salonfähig te maken, schaffen ook hier de middenpartijen zichzelf af; tijdens de verkiezingen in het nieuwe jaar zal Zweden een tweepartijenland blijken, met de ooit almachtige Sociaaldemocraten in een tweegevecht met de Zwedendemocraten. De angst voor radicaal-rechts is niet alleen een slechte raadgever, maar zorgt ook voor echte schade. De jonge milieuminister Romina Pourmokhtari, nota bene van de D66-achtige Liberalen, zal de geschiedenis ingaan als een van de slechtste ooit: Zweden doet vrijwel alles verkeerd en duikelde uit de top van de duurzaamheidslijstjes. Ik ontmoette haar twee jaar geleden toen ze te gast was bij het oesterbedrijf van mijn vriendin, waar ze zich het meest leek te interesseren voor de foto’s die van haar werden gemaakt. We waren niet onder de indruk. Overal in Europa hopen nationale lichtgewichten te overleven met douceurtjes voor verwende burgers. Ze blijken geregeld geen partij voor de lobby van grote bedrijven en de agressie van geopolitieke tegenstanders. Wanneer ze wel van zich afbijten, zoals onze minister Karremans, doen ze dat helemaal verkeerd. Ondertussen nemen geopolitieke vijanden als Amerika en China met angstaanjagend weinig weerstand bezit van onze schermen en data. We staan erbij en kijken ernaar, afgeleid met stompzinnige nationale obsessies. De Europese lappendeken van landen, talen en culturen is een grote rijkdom. Maar nu de tektonische platen van de geopolitiek in razend tempo beginnen te schuiven, is het machteloze geklungel van nationale regeringen een ramp. Met hun kortzichtigheid, navelstaarderij en gebrek aan kwaliteit zijn zij steeds vaker een gevaar voor Europa. Er is maar één oplossing; een verenigde staten van Europa. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/wat-betreft-duurzaamheid-gedraagt-zweden-zich-tegenwoordig-als-een-staat-in-de-amerikaanse-midwest~b1e1ac32/</guid>
      <pubDate>Mon, 29 Dec 2025 00:00:00 +0100</pubDate>
    </item>
    <item>
      <title><![CDATA[Tokkies gonna tok, als ze denken dat er een azc komt. Maar de vraag is: waarom doet ú niks?]]></title>
      <description><![CDATA[<p>Ik had nog nooit van Wouw gehoord, maar heb wel de films New Kids Turbo en New Kids Nitro gezien, met vijf asocialen die hun dagen vullen met frikandellen, Opel Manta’s en vuurwerk. Dan heb je wel een idee. In het West-Brabantse dorp ontstond afgelopen week onrust vanwege de komst van een asielzoekerscentrum. Een petitie tegen het azc werd vierhonderd keer ondertekend en er verschenen spandoeken in het dorp. Alleen: er zijn helemaal geen plannen voor een asielzoekercentrum. Dat maakt de ‘tegenstanders’ niet uit; het hep gestaan op Feesboek, en dan kunnen de gemeenteraadsleden zeggen wat ze willen, het wordt gewoon niet meer geloofd. Om de haatkleuters tot bedaren te brengen, probeert de gemeente nu zo snel mogelijk vast te leggen dat de grond waarover het gaat echt alleen als landbouwgrond gebruikt gaat worden. Het is de zoveelste knieval voor de extreemrechtse cult, de allesverzengende verstandsverbijstering die via onze schermen de simpelen van geest betovert en hun cultuur inmiddels definieert. Fatsoenlijke leraren, voetbaltrainers en sociaal werkers hebben geen schijn van kans meer, voor zover ze al niet zelf aan de gekte ten prooi gevallen zijn. Zo min mogelijk werken en denken, verslaafd aan scrollen en pakketjes uit China, niet bestand tegen het bombardement van alles wat slecht voor ons is. Elke dag dommer, ongezonder en luier, om met Peter Wennink te spreken. Nederland is een klasseloze maatschappij waar men stemt op basis van (een gebrek aan) klasse. Klasseloos, in de klassieke zin van het woord, omdat Vinex-bewoners massaal rechts stemmen en zich aldus onterecht rijk wanen. Blijft over: klasse in de alternatieve, complimenteuze betekenis van het woord. Die vraag wie klasse heeft, is minder gerelateerd aan opleidingsniveau dan velen denken: het gebrek aan klasse is in alle lagen van de bevolking waarneembaar. Hoe schaamtelozer, infantieler en rancuneuzer, hoe beter, zo lijkt het. Alsof alleen slechte eigenschappen authentiek kunnen zijn. Maar de dominantie van de mensen zonder klasse bestaat bij de gratie van de passiviteit van de mensen met klasse. De vraag is dus niet zozeer waarom er in een dorp waar geen asielzoekerscentrum komt anti-azc spandoeken hangen, maar waarom niemand deze binnen 24 uur weghaalt. Dat jongeren van het neofascistische FvD, waarover we maar naïef blijven, bruggen en viaducten onderkalken met hun leuzen, is zorgelijk, maar waarom de rest van ons er zwijgend langsrijdt, soms jarenlang, is waarover u echt geschokt moet zijn. Tokkies gonna tok, maar de vraag waar u tijdens Kerstmis eens op mag kauwen: waarom doet ú niks? Waarom zit u te mopperen op sociale media of aan de keukentafel, maar gaat u niet de straat op met een pot verf om de racistische of stupide leuzen op viaducten over te schilderen? Ja, ook ik vind dat gemeentes dat moeten doen, maar daar werken dikwijls mensen die buigen voor intimidatie. Symbolen en uitingen in de publieke ruimte zijn belangrijk. Elke onweersproken grote racistische bek in de voetbalkantine en elk spandoek van de BBB op het platteland betekent een inbreuk op de vrijheid van omstanders om er iets anders van te vinden. We leven in de Verduistering, waarin we schijnbaar vrijwillig afstand doen van onze denkkracht en moraal, mis- en verleid met troep die we niet nodig hebben, afkomstig van Amerikaanse, Chinese en Russische oligarchen. Het minste wat u kan doen, als u het bij het kerstdiner weer ontzettend eens heeft zitten zijn met elkaar, is even ontnuchteren in de buitenlucht. Met een kleine daad van verzet en klasse. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/tokkies-gonna-tok-als-ze-denken-dat-er-een-azc-komt-maar-de-vraag-is-waarom-doet-u-niks~b9e679fa/</guid>
      <pubDate>Mon, 22 Dec 2025 00:00:00 +0100</pubDate>
    </item>
    <item>
      <title><![CDATA[Europa moet zich niet door de rijkste kleuter van de wereld laten intimideren]]></title>
      <description><![CDATA[<p>Nou, dat wordt voorlopig dus geen vakantie naar de Verenigde Staten. De overheid van Donald Trump controleert voortaan de sociale media van iedereen die het land in wil, en laat alleen nog maar mensen binnen die de afgelopen vijf jaar niks onaardigs over hem hebben gezegd. Mijn ongewenstheid zal al op de eerste pagina van de zoekresultaten verschijnen, en dat zonder Google te betalen! U kent mijn mantra inmiddels: sociale media zijn niet de enige, maar wel de belangrijkste reden voor de opkomst van extreemrechts. Sociale media zijn een verslaving voor de massa, waarmee een handjevol superrijken en wereldmachten mensen hersenspoelen. Alleen dankzij sociale media kon het gebeuren dat ons in tijden van ongekende welvaart is aangepraat dat we onoverkomelijke verschillen hebben, en alleen met sociale media kan de 1 procent de andere 99 procent zo massaal tegen de eigen belangen in laten stemmen. Sociale media zijn opium én het ultieme surveillancemiddel, volledig in handen van geopolitieke tegenstanders van Europa. Voor iedereen die dit maar niet onder ogen wil zien, heeft de Amerikaanse regering dit alles nog maar eens netjes opgeschreven in een nieuwe buitenlandstrategie. Wie Big Tech tegenwerkt, kan rekenen op importheffingen en andere economische straffen. Dat Trumps schurkenstaat Europa van een ‘aanval op de vrije meningsuiting’ beticht terwijl de Amerikanen zelf een gedachtenpolitie aan de grens hebben zitten, zegt alles. De dominantie van hun sociale media is de conditio sine qua non van hun macht. Techbedrijven als Meta weten al jaren dat hun platformen kinderen depressies injagen en volwassenen radicaliseren, maar winst en macht gaan voor. Ook in Amerika bestaat consensus onder ouders, van links tot rechts, dat sociale media slecht zijn voor hun kinderen. Toch torpedeert de machtige lobby van Big Tech elk wetsvoorstel dat kinderen moet beschermen. Het Nederlandse parlement is weliswaar niet corrupt, maar zijn onbenulligheid geeft hetzelfde resultaat. Bij gebrek aan wet- en regelgeving die sociale media voor kinderen verbiedt, is ouderbeweging ‘Smartphonevrij Opgroeien’ nu op weg om het dan maar vanuit de ouders voor elkaar te krijgen. Met het beschermen van kinderen zijn we er nog lang niet; het zijn immers vooral de vele telefoonverslaafde volwassenen die onze democratie gijzelen. Onder de paraplu van de Digital Services Act heeft de Europese Commissie vorige week haar eerste boete opgelegd aan X, het perfide platform van Elon Musk. Hoewel 120 miljoen euro gezien het astronomische vermogen van Musk slechts een symbolische straf is, reageerde Musk uitzinnig: hij vergeleek de EU met het Derde Rijk en dreigde met persoonlijke wraak op de ‘woke Stasi-commissarissen’ die hij verantwoordelijk houdt voor de boete. Europeanen moeten zich hierdoor niet laten intimideren, maar de woede van de rijkste kleuter ter wereld zien als een aansporing om door te pakken. Europa moet niet alleen Big Tech beboeten wanneer dat digitale wetten en het mededingingsrecht overtreedt, maar ook de vlucht naar voren nemen en een democratisch raamwerk ontwerpen waaraan een sociaal medium zou moeten voldoen om op de Europese markt actief te mogen zijn. Zoals de Amerikaanse econoom Paul Krugman schreef: ‘Als je ongereguleerde sociale media beschouwt als gevaarlijke drugs, zoals je zou moeten doen, zijn de VS een land geworden waarin drugsbaronnen een groot deel van het overheidsbeleid controleren.’ Als Europeanen hebben we geen invloed op de Amerikaanse en Russische (schijn)verkiezingen, maar we bepalen zelf of wij monopolisten die onze regels aan de laars lappen hier toelaten. Als de dappere Oekraïners het tweede leger ter wereld kunnen stoppen, moeten wij op z’n minst deze strijd met de Amerikanen aandurven. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/europa-moet-zich-niet-door-de-rijkste-kleuter-van-de-wereld-laten-intimideren~b4ee70431/</guid>
      <pubDate>Mon, 15 Dec 2025 00:00:00 +0100</pubDate>
    </item>
    <item>
      <title><![CDATA[Geef de mensen letterlijk gratis bier, op kosten van de superrijken]]></title>
      <description><![CDATA[<p>‘Vindt bijna niemand ongelijkheid meer een probleem?’, vroeg collega Peter de Waard bijna wanhopig in zijn column van vorige week. In een Zwitsers referendum stemde liefst 78 procent van de stemgerechtigden tegen een voorstel voor een forse erfbelasting op vermogens groter dan 50 miljoen frank. Dit terwijl minder dan 1 procent van de Zwitsers zo’n vermogen heeft. De mondiale 1 procent heeft echter wel de (sociale) media in de zak, en daarmee de meerderheid van de overige 99 procent. De aangeprate angst voor kapitaalvlucht staat daarbij centraal; omdat de massa nu eenmaal egoïstisch is, wint die leugen moeiteloos – ‘ik zou hetzelfde doen’. Hoe frustrerend dit alles ook moge zijn, er zit niets anders op dan te dealen met het gegeven dat kapitaalbelastingen momenteel te ingewikkeld zijn voor de meute. Wie het balletje wél opgooit, zoals de SP tijdens de laatste verkiezingscampagne, wordt weggehoond; we zitten in de absurde situatie dat wie pleit voor een lagere belastingdruk op lagere en middeninkomens, het verwijt krijgt de gewone man te willen pakken. De vraag wat progressieve partijen dan wél tegen de ontwrichtende concentratie van vermogen kunnen doen, moet beantwoord worden door te kijken naar wat lageropgeleiden en superrijken politiek gezien nu eigenlijk bindt. Naast welvaart – het is een luxe om tegen het eigen belang te stemmen – is dat vooral een hartgrondige hekel aan de overheid. De rijken haten de overheid omdat ze geen belasting willen betalen, lageropgeleiden omdat zij zich benadeeld voelen door die overheid. Dat onrecht wordt dus niet gevoeld aan de inkomstenkant; dat zien velen als iets waar zij geen controle over hebben, een natuurverschijnsel bijna. Maar des te bozer voelt men zich over stijgende kosten. Wonen, boodschappen, energie; alles wat lang goedkoop was, is binnen een paar jaar tijd veel duurder geworden. En waar het uithollen van het collectief al decennia gaande is, is het gebrek aan grip op de kosten relatief nieuw. Als mensen nut en noodzaak van progressiviteit aan de inkomstenkant niet snappen, dan is het geen gek idee om de progressiviteit wat meer aan de uitgavenkant te zoeken. Het eerdergenoemde Zwitserland biedt, wellicht onverwacht, inspiratie. Wie in dat land een zware verkeersovertreding begaat, betaalt namelijk een inkomensafhankelijke boete; een multimiljonair kan zo een boete van een ton voor te hard rijden ontvangen, terwijl de minima een paar tientjes betalen. Boodschappen, vliegen, energie, alles waarover de ‘linkse elite’ volgens rechts hypocriet is, leent zich er uitstekend voor. Als die gewone man zo boos is dat ‘rijklinks’ hem zijn vakantie naar Benidorm en gehaktbal ‘afpakt’, dan gaan we die zaken toch gewoon progressief belasten? Henk en Ingrid voor honderd piek naar Alicante, Laurens en Emilie voor tweeduizend naar Nice; ik vind het prima. En dan is het werkelijke vermogensverschil waarschijnlijk nog groter. Laat de rijken vijftig keer zoveel accijns bij de pomp betalen, en betaal met dat geld elektrische auto’s voor de minima: nog beter! Geef de mensen letterlijk gratis bier, op kosten van de superrijken. Nu weet ik dat het zo makkelijk niet zal gaan, maar toch, het moet mogelijk zijn voor progressieve partijen om op de woede over stijgende prijzen in te spelen, en tegelijkertijd een wig te drijven in het politieke huwelijk van de superrijken met de lagere inkomens. Progressieve partijen moeten progressiviteit begrijpelijker en normaler maken. Kan dat niet linksom, dan maar rechtsom. Begrijpelijke maatregelen, die de mantra van de sterkste schouders en de zwaarste lasten nieuw leven in kunnen blazen, kunnen daarbij het draagvlak voor serieuze belastingwijzigingen vergroten. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/geef-de-mensen-letterlijk-gratis-bier-op-kosten-van-de-superrijken~bd5520af/</guid>
      <pubDate>Mon, 8 Dec 2025 00:00:00 +0100</pubDate>
    </item>
    <item>
      <title><![CDATA[De oproep van opiniemakers aan links om rechts te worden is absurd en rancuneus]]></title>
      <description><![CDATA[<p>Het is bij sommige senioren die ooit op sociaaldemocratische partijen stemden, of zelfs ooit voor zo’n partij verkiesbaar waren, populair om te stellen dat wanneer die sociaaldemocratische partijen niet langer sociaaldemocratisch beleid voorstaan maar zeer rechts beleid, die partijen weer groot zullen worden. Los van de inherente absurditeit van die stelling, is hun voornaamste argument dat de gewone man door ‘links’ verraden is en nu zucht onder migratie en de kosten van de klimaattransitie. De Telegraaf kwam in dat kader met berichtgeving over energiearmoede, gevolgd door een column van iemand die aan bovenstaande omschrijving voldoet. In het artikel werd een onderzoek van de Stichting Consumer Justice (CJF) aangehaald, waaruit zou blijken dat liefst 56 procent van de Nederlanders ‘de verwarming niet opendraait’ vanwege de hoge energiekosten. Het bericht werd verlekkerd overgenomen door leugenachtige relsites als De Dagelijkse Standaard en NieuwRechts en leidde tot Kamervragen van de SP. Het verhaal blijkt, voor wie voorbij de kop leest, een stuk genuanceerder: 56 procent van de Nederlanders draait de verwarming uit of lager om kosten te drukken. Tja, dat laatste doe ik ook. Lijd ik nu aan energiearmoede? Volgens het CBS en TNO lijdt ‘slechts’ 6,1 procent van Nederland aan energiearmoede. Kortom: die 56 procent die De Telegraaf afdrukt is idiote stemmingmakerij. Het onderzoek van CJF is overigens nergens te vinden, ook niet op de eigen website. Wat wél op die website valt te lezen, is dat CJF een massaclaim heeft ingediend tegen een groep energieleveranciers, en dus baat heeft bij overdrijving van de energiearmoede, die zij linken aan ‘wijzigingsclausules’ in energiecontracten. Hoewel dat best een gerechtvaardigde zaak zou kunnen zijn, zie ik op de ‘about us’-pagina vooral Zuidastypes die ik niet direct associeer met zorgen over energiearmoede. Of wetenschappelijk onderzoek daarnaar. Belanghebbenden weten De Telegraaf regelmatig voor hun karretje te spannen, met ‘opiniebijdrages’ en ronkende persberichtjes die gretig worden overgenomen als deze een snaar raken bij de columnisten van die krant. Die verdiepen zich vanzelfsprekend niet in dergelijke onderzoeken of het evidente (financiële) belang van de lui die ermee komen, en gebruiken alles, dus ook corrupte non-informatie, enthousiast als munitie in hun cultuuroorlog tegen de ‘linkse elites’. Is daarmee het punt over de kosten van de klimaattransitie helemaal onzin? Nee. Maar daarover is ook nauwelijks discussie, en het zijn nog altijd de linkse partijen die opkomen voor de armste mensen in Nederland, getuige ook de gretigheid van de SP om met dit nepnieuws aan de slag te gaan. Het is inderdaad zo dat de lasten van migratie en klimaatverandering niet eerlijk (genoeg) verdeeld worden in Nederland, maar het is natuurlijk met name de VVD die daar debet aan is. Niet links. De sociaaldemocratie van de naoorlogse jaren hield op bij de landsgrenzen. In het succes daarvan speelden allerlei lokale gelukjes een grote rol. De Zweden kregen hun folkhemmet dankzij een industrie die kon profiteren van de ‘neutraliteit’ tijdens de oorlog, wij hadden de Rotterdamse haven en een gasbel in Groningen. Die nationale interpretatie van de sociaaldemocratie was dus überhaupt nooit zo ‘links’, als je dat definieert als compassie met de verworpenen der aarde, en is dat al helemaal niet (meer), nu de meeste Nederlanders welvarende overconsumenten zijn. De woede over oneerlijk verdeelde klimaatkosten is in de kern te begrijpen. Maar politici en opiniemakers die problemen opblazen met ‘nieuws’ van bedenkelijke herkomst, uit rancune of om de massa in de armen van extreemrechts te drijven, zijn niet te goeder trouw. Hun oproep aan links om rechts te worden dient derhalve genegeerd te worden. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-oproep-van-opiniemakers-aan-links-om-rechts-te-worden-is-absurd-en-rancuneus~bf8a77b9/</guid>
      <pubDate>Mon, 1 Dec 2025 00:00:00 +0100</pubDate>
    </item>
    <item>
      <title><![CDATA[Door Wierd Duk uit te nodigen, laat je het gesprek bepalen door rancune, normaliseer je die en gaat het nooit meer over de inhoud]]></title>
      <description><![CDATA[<p>En zo waren we weer bij het zoveelste gesprek over ‘polarisatie’ en hoe we met elkaar in gesprek blijven. De extreemrechtse propagandist Wierd Duk, die inmiddels ook door werkgever De Telegraaf geen journalist meer genoemd wordt, liep weg bij het brave EO-programma Dit is de Week, toen schrijfster Ronit Palache hem confronteerde met de ronkende waanzin die hij wekelijks in zijn podcast debiteert. Duk zit wekelijks in zijn safe space van SBS6, waar slapjanus Johan Derksen een geestverwant in hem ziet en de presentatoren het hem nooit moeilijk maken. Logisch dus, dat de kleinzielige Duk wegliep. Interessanter was het gesprek aan tafel nadat Duk ‘doei’ had gezegd. Presentator Margje Fikse en vaste tafelgast Gert-Jan Segers bleken van de school die vindt dat je met iedereen in gesprek moet blijven, Palache niet. Fikse bestond het zelfs om Palache aan te spreken op haar tactieken, alsof je iemand niet zou mogen confronteren met zijn eigen woorden. Een valse balans; de dader werd maar weer eens slachtoffer gemaakt. De gedachte dat je met iedereen in gesprek moet blijven is hardnekkig. Ten eerste omdat het sympathiek en empathisch klinkt, en mensen nu eenmaal graag sympathiek en empathisch lijken. Ook de obsessie met fatsoen en oppervlakkige aardigheid van het redelijke midden speelt een rol: omdat Duk ongetwijfeld heel voorkomend doet in een voorbespreking, willen Fikse en Segers zijn kwader trouw niet aannemen. Daarnaast, en dit is de belangrijkste denkfout, is er de gedachte dat als je Wierd Duk niet aan tafel laat, je zijn zelfgecreëerde achterban niet aan tafel laat. Maar dat is onzin: als je Wierd Duk uitsluit, sluit je alléén Wierd Duk uit. Wierd Duk vertegenwoordigt helemaal niemand, hoe hard hij ook roept van wel. Zijn tweehonderdduizend volgers op X zeggen slechts dat hij succesvol mensen, of nou ja, profieltjes, naar de mond kan praten en de extreemrechtse algoritmes bespeelt. Er zijn volop mensen die aantoonbaar véél gekwalificeerder zijn om de mensen namens wie Duk zegt te spreken (praktisch opgeleiden bijvoorbeeld) te vertegenwoordigen. Wierd Duk vertegenwoordigt hoogstens zijn eigen hoekje van het internet, dat bestaat uit een ratjetoe van mensen die maar één eigenschap delen: hun rancune. Door Wierd Duk uit te nodigen, laat je het gesprek bepalen door die rancune, normaliseer je die en gaat het nooit meer over de inhoud. Voor de duidelijkheid: wanneer je geen podium geeft aan leiders van de online cult van extreemrechts, betekent dat niet dat je geen oor hebt voor, bijvoorbeeld, autochtone Nederlanders in slechte wijken. Ten eerste is die overlap helemaal niet 100 procent en daarnaast is dat eerste hokje zelfgekozen, dat tweede hokje meestal niet. Wat Fikse en Segers met hun misplaatste empathie niet lijken te snappen, is dat je verschil moet maken tussen influencers, die met kwade intenties mensen een fuik indrijven, en volgers, die met hun gefrituurde hersens die fuik inzwemmen. Waar die eerste groep keihard aangesproken moet worden, juist omdat men exact weet waarmee men bezig is, ligt dat bij een deel van die tweede groep anders; daar zijn mensen bij die misleid worden. Tot slot is er een fundamenteel verschil tussen publiek en privé. In het publieke debat geloof ik dat het noodzakelijk is antidemocratische geluiden en leugenaars uit te sluiten en te negeren: tolerantie voor intolerantie helpt de tolerantie immers om zeep. Dat is anders dan privé, van mens tot mens, in een écht gesprek: daar zou je nooit mensen moeten buitensluiten. Maar een talkshow is deel van de publieke ruimte, beste redacties, en daar gaat verantwoordelijkheid boven gemakzuchtige empathie en nepfatsoen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/door-wierd-duk-uit-te-nodigen-laat-je-het-gesprek-bepalen-door-rancune-normaliseer-je-die-en-gaat-het-nooit-meer-over-de-inhoud~ba05a6c0/</guid>
      <pubDate>Mon, 24 Nov 2025 00:00:00 +0100</pubDate>
    </item>
    <item>
      <title><![CDATA[Rechts wil niets liever dan dat het over de toon gaat, want dat leent zich uitstekend voor een valse balans]]></title>
      <description><![CDATA[<p>Informateur zal ik wel niet meer worden, nu blijkt dat je zelfs in privé-appjes niet lelijk over mensen mag praten. Alhoewel, ik praat juist in het openbaar lelijk over mensen, privé ben ik veel aardiger, dus misschien ben ik in deze tijd eigenlijk wel heel geschikt, bedenk ik nu. Maar wie neemt na de hallucinante feeksnieuwsrel rondom Hans Wijers nog zijn telefoon op voor een rondje formeren? Natuurlijk zijn wij Nederlanders geen wonderen van subtiliteit. Winston Churchill omzeilde ooit de regel dat je een andere parlementariër geen leugenaar mocht noemen, door de leugenaar in kwestie ‘terminological inexactitude’ toe te schrijven. En de politieke domheid waar ik geregeld over schrijf, wordt in de Engelse literatuur ‘premeditated ignorance’ genoemd. Prachtig, maar vertaal het maar eens naar begrijpelijk Nederlands. Wat mij betreft gaat de Wijersrel om de voortdurende gelijkstelling van toon en inhoud, en het klaarblijkelijke onvermogen dit te herkennen als strategie van rechts. Dat wil niks liever dan dat het over de toon gaat, omdat dat onderwerp zich ideaal leent voor een valse balans. Niemand is immers perfect en ook goede mensen zeggen soms onaardige dingen. Door een valse balans op de vorm op te tuigen, raakt de meute succesvol afgeleid van de inhoud: het zijn allemaal kleine kinderen daar in Den Haag! Maar dat zowel democraten als antidemocraten elkaar voor rotte vis uitmaken, betekent niet dat die antidemocraten daarmee minder antidemocratisch zijn. De fophef gaat samen met schijnfatsoen; het zijn altijd naar radicaal-rechts afgedreven types als Caroline van der Plas die het meest jammeren over ‘polarisatie’. Politici als Trump en Wilders maken geen enkele indruk meer wanneer zij hun stompzinnige leugens en krachttermen op ons afvuren, maar o wee als een tegenstander zijn kritiek iets te puntig formuleert. Over de inhoud gaat het zo steeds minder. De (terechte) constatering dat rechts nog veel lelijkere dingen zegt, is frustrerend genoeg koren op de molen van extreemrechts: op die manier gaat het gesprek uitsluitend nog over de toon. Maar let op: Wilders is een extreemrechts en antidemocratisch politicus omdat hij daadwerkelijk discriminerende wetsvoorstellen doet, en minder omdat hij hoofddoeken ‘kopvodden’ noemt. De tranen om ‘tassendrager van Rutte’ van Sophie Hermans (VVD), die daarna doodleuk in een PVV-kabinet ging zitten, vormen het ultieme bewijs van de verkeerde focus. Na de ‘feeks’ van Wijers las ik dat vrouwen het in de politiek zwaarder hebben dan mannen. Ik ben daar niet zeker van; de seksistische omschrijvingen van publieke vrouwen zijn verwerpelijk, maar tegelijkertijd ook erg generiek. Als elke politica een hoer of heks wordt genoemd gaat de lading er wel een beetje vanaf. Iemand als Frans Timmermans werd veel gerichter aangevallen, met online complottheorieën over omkoping. Dáárover heb ik de NRC, en overigens geen enkele krant, gehoord. Ik vind laster aanmerkelijk erger dan een platte belediging, omdat het leugenachtiger, strategischer, gemener en moeilijk te weerleggen is. Het gaslighten van rechts is vrij eenvoudig te herkennen: critici wordt verweten te polariseren, te schelden of ‘boos te zijn’, net zo lang tot dat een soort geaccepteerde waarheid wordt. In dat licht is het treurig dat NRC de Wijers-fophef bracht onder het mom van onderzoeksjournalistiek; in commentaren wordt hij al op één hoop gegooid met schertsfiguren Gom van Strien en Ronald Plasterk, die om heel wat meer terugtraden dan een privé-appje. Zouden er bij NRC geen mensen zijn die hun collega’s in privéberichten een ‘klootzak’ of ‘feeks’ noemen? Of eigenlijk, die vergelijking is beter, hun collega’s van de Volkskrant? Natuurlijk wel. En dat zouden we ze heus vergeven. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/rechts-wil-niets-liever-dan-dat-het-over-de-toon-gaat-want-dat-leent-zich-uitstekend-voor-een-valse-balans~b50af320/</guid>
      <pubDate>Mon, 17 Nov 2025 00:00:00 +0100</pubDate>
    </item>
    <item>
      <title><![CDATA[De VVD is een partij van wannabe’s, van bange kleinburgers die hun eigen tegeltuin willen verdedigen]]></title>
      <description><![CDATA[<p>‘Rust in de portemonnee’, zo luidde een slogan van de VVD in de afgelopen campagne. In blessuretijd voegden de voormalige liberalen daar nog het cynische ‘Toch maar weer VVD’ aan toe, maar de grote vraag bleef: wat bedoelen ze nou eigenlijk met ‘rust in de portemonnee’? Welk groter plan heeft de VVD eigenlijk met onze economie? Partijleider Dilan Yesilgöz, meedeinend op het algoritme van het extreemrechtse X, kwam afgelopen week met een soort van antwoord. Ze retweette een lofzang op het Argentinië van de libertaire maniak Javier Milei. In de originele tweet (Yesilgoz kan niet eens zelf een tweet verzinnen) prees econoom Lex Hoogduin Milei als iemand die weet hoe je de ‘kettingzaag’ in de overheid moet zetten. Net als Elon Musk, die van diezelfde Milei een gouden kettingzaag cadeau kreeg op Trumps corrupte privatiseringsfeestje. De kettingzaag als symbool voor het onder vriendjes verdelen van overheidstaken is – onbedoeld – goed gekozen; snoeien doe je er immers niet mee. Omzagen wel. De vergelijking met Argentinië, een volstrekt disfunctioneel land met een  geschiedenis van hyperinflatie, is natuurlijk idioot. Mileis beleid is bovendien helemaal geen eenduidig succes: hoewel hij de inflatie (naar Argentijnse begrippen) enigszins onder controle heeft, had hij wel een financiële injectie van 20 miljard dollar van Trump nodig om zijn onzalige experiment levend te houden; libertarisme als ideologische dekmantel voor semi-maffioos cliëntelisme. In het algoritme van Yesilgöz is Hoogduin echter een vooraanstaand econoom, in plaats van de zoveelste raaskallende pensionado die doet alsof Reagan en Thatcher wél gelijk hadden, rijkdom op wonderlijke wijze down tricklet en je primaire levensbehoeften of bedreigingen als klimaatverandering prima aan de markt kan overlaten. Ook al stemt het lezerspubliek van De Telegraaf inmiddels vaker PVV dan VVD, Yesilgöz weet simpelweg niks anders te verzinnen dan het copy-pasten van de prostaatpopulisten die daar de kolommen vullen. Als het de VVD menens zou zijn met dat snoeien in de overheidsuitgaven, dan zou men eens moeten beginnen met de hypotheekrenteaftrek. Maar ja, dat geeft onrust in de portemonnee van de bezittende klasse. Dus dan maar onrust in de portemonnee van de lagere inkomens; geen ander partijprogramma doet de armoede meer stijgen dan dat van de VVD. De VVD heeft weinig andere economische ideeën dan het luisteren naar rijke egoïsten. Een kabinetsvoorstel van voorganger Eddy van Hijum werd door demissionair VVD-minister Mariëlle Paul (Sociale Zaken) teruggetrokken, onder invloed van de arbeidsmigratielobby. In het voorstel werd de mogelijkheid om de kosten voor woonruimte (lees: mensonwaardige hokken) in te houden op het minimumloon afgebouwd. Daar kan niemand tegen zijn, maar Paul had, achttien dagen nadat ze aantrad, een ‘andere politieke weging’. Tja, hoe zou dat nou toch komen? De VVD was ooit een partij voor de ondernemers, ambitieuze mensen uit de voorhoede. Mensen ook die begrepen dat je om te oogsten, eerst moet zaaien. Die tijd is voorbij; de VVD is een partij van wannabe’s, van bange kleinburgers die hun eigen tegeltuin willen verdedigen en daarvoor denken óók de superjachten van de nieuwe superrijken te moeten verdedigen. Het economische onbenul raakt nu ook de VVD zélf; afgelopen week kwam naar buiten dat de partijkas leeg is en de VVD nu overweegt om alle leden die een namens de partij een betaalde politieke functie vervullen een verplichte afdracht aan de partij te laten doen. Je kan Yesilgöz uit de SP halen, maar de SP niet uit Yesilgöz, zullen we maar zeggen. VVD-donateurs zullen zich een breuk lachen; nergens op aarde is het zó goedkoop om sukkels voor hun karretje te spannen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-vvd-is-een-partij-van-wannabe-s-van-bange-kleinburgers-die-hun-eigen-tegeltuin-willen-verdedigen~b7a11f3f/</guid>
      <pubDate>Mon, 10 Nov 2025 00:00:00 +0100</pubDate>
    </item>
  </channel>
</rss>
