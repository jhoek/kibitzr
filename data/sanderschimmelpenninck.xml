<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Ons belastingstelsel heeft onze werkmentaliteit blijvend aangetast]]></title>
      <description><![CDATA[<p>Zelden las ik een onbenulliger boek dan</p>
<p></p>
<p>Werk is geen oplossing</p>
<p></p>
<p>van socioloog Marguerite van den Berg. In het boek betoogt deze zelfbenoemde marxist dat werk vooral neerkomt op uitbuiting en dat werkenden zich uit protest massaal zouden moeten ziekmelden, en zouden moeten plunderen en stelen. Zoals Sywert dus. Dit alles omdat de schrijver tijdens de coronapandemie de combinatie werk en zorg wat druk vond allemaal. Het boek leest als een hallucinante klaagzang van iemand die haar Hollandse privileges niet op waarde weet te schatten.</p>
<p></p>
<p>Hoewel bestaansonzekerheid en ongelijkheid wel degelijk grote problemen zijn, komt Van den Berg tot een hopeloze conclusie: niet de belastingdruk op werk is het probleem, maar werk</p>
<p></p>
<p>an sich</p>
<p></p>
<p>! We werken te veel, schrijft ze vanuit het land waar het minst ter wereld wordt gewerkt, en dat moet stoppen, want anders spekken we Jeff Bezos en zijn ruimtefallus. Haar oplossing beperkt zich tot millennial-kitsch als ruilgemeenschappen en andere flauwekul die niemand écht wil.</p>
<p></p>
<p>Mensen als Van den Berg zijn de onverwachte linkse bondgenoot van libertarisch-rechts. Beiden zoeken naar rammelende ideologieën om hun eigen werkweigering van een moreel sausje te voorzien. En beiden lijken de huidige ongelijkheid niet werkelijk te willen veranderen, maar er slechts mee te willen dealen. De cryptolibertariër doet dat door fulltime vermogensbeheerdertje te spelen, de gelegenheidsmarxist door als een puber te dreigen dan maar met alles te stoppen, en openlijk te fantaseren over moestuintjes. Werkweigering als de tiny house van de arbeidsmarkt; berusting in plaats van strijd.</p>
<p></p>
<p>De verklaring voor deze malloterie is duidelijk, zo laat ook het vorige week verschenen CPB-rapport zien. Werken loont niet in Nederland, en dat komt door de belastingdruk. Waar de allerrijkste 0,01 procent slechts 21 procent van het inkomen kwijt zijn aan belasting, is dat bij midden- en hoge inkomens 40 procent, en bij de laagste inkomens zelfs 55 procent. En dat heeft alles te maken met laag belast kapitaalinkomen uit vastgoed en bedrijven.</p>
<p></p>
<p>De totaal scheefgegroeide belastingdruk zorgt niet alleen voor kansenongelijkheid, het ondermijnt dus ook onze werkmentaliteit. Zonder dat we het door hebben gehad, is egoïsme en het ‘lekker voor jezelf’ regelen de norm geworden en is de collectieve dimensie van werk volledig naar de achtergrond verdwenen; het hele land wil parttime werk met een fulltime salaris. Maar als iedereen slechts het minimum aan werk wil doen, wie betaalt de verzorgingsstaat in een vergrijzend land? Wat is er sociaal aan minimum-lijen, wanneer je weet dat er mensen zijn die écht niet kunnen werken?</p>
<p></p>
<p>Individuele keuzes hebben gevolgen voor het collectief, en collectieve keuzes hebben gevolgen voor het individu. Wanneer wij als maatschappij stemmen voor partijen die ons werk kapot belasten, is het slechts een logisch gevolg dat individuen egoïstisch kiezen voor de weg van de minste weerstand. En dus het minste werk. Toch is het een grote vergissing, zeker van linkse mensen, hier een of andere hogere moraal in te zien: werk is nog altijd de enige universeel aangewezen route voor sociale stijging. Wanneer we accepteren dat die weg doodloopt, accepteren we een steeds ongelijker wordende wereld.</p>
<p></p>
<p>De komende jaren zal het gat tussen de hoeveelheid arbeid die gevraagd wordt en de hoeveelheid arbeid die de Nederlander wil leveren alleen maar groter worden. We zitten immers met een in potentie rampzalige vergrijzing, waaraan we met nóg een generatie van werkweigeringsidealisten onmogelijk het hoofd kunnen bieden. De opgave van de komende kabinetten is dus niet alleen fiscaal, maar ook cultureel; werk zal weer moeten lonen, en de Nederlander zal werk weer moeten leren omarmen.</p>
<p></p>]]></description>
      <guid>https://volkskrant.nl/columns-opinie/ons-belastingstelsel-heeft-onze-werkmentaliteit-blijvend-aangetast~b05295dd/</guid>
      <pubDate>Sun, 27 Mar 2022 00:00:00 +00:00</pubDate>
    </item>
    <item>
      <title><![CDATA[Europa moet zich herbewapenen, vooral moreel]]></title>
      <description><![CDATA[<p>Na de revolutionaire defensiedraai van Duitsland, dat onder ‘Ossi’ Merkel zijn laatste pacifistische adem uitblies, gaat Europa werk maken van een militaire inhaalslag. De komende tijd zal pijnlijk duidelijk worden hoe al die militaire bases op ons continent te vroeg afgeschreven, vervallen en verkocht zijn. Nu de grootste economische Europese macht om is, zullen wij vanzelf meegaan.</p>
<p></p>
<p>Bij het woord herbewapening denk ik automatisch aan mijn 95-jarige grootmoeder. Ze groeide op in een Amsterdamse bankiersfamilie en vertelde mij vroeger over oudooms en -tantes die deel uitmaakten van de Morele Herbewapening. Dat zei mij eigenlijk nooit zoveel, het klonk mij vooral als iets christelijks in de oren, en bij kerkelijke zaken houdt mijn interesse meestal subiet op. Bovendien groeide ik als kind van de jaren negentig op met het idee dat de wereldgeschiedenis ten einde was.</p>
<p></p>
<p>De Morele Herbewapening (MH), ook bekend als Oxford Group, was een beweging die in de jaren twintig van de vorige eeuw ontstond. ‘Het Leger des Heils van de rĳken’ begon in Nederland met het bezoek in 1923 van de Amerikaanse dominee Frank Buchman, de spirituele leider van de beweging. Aanhangers waren voornamelijk te vinden onder de gegoede burgerij en grootindustriëlen als Frits Philips. Vooral in de jaren dertig, onder de fascistische en communistische dreiging, kreeg de beweging duizenden volgelingen. Na de oorlog was de Morele Herbewapening aanjager van de Frans-Duitse verzoening en de Europese Unie. Het Westen moest volgens Buchman niet alleen militair sterk zijn, maar ook moreel.</p>
<p></p>
<p>Het was geen club waarvan je lid werd, eerder een spirituele lobby waar men via via mee in aanraking kwam. De boodschap werd verspreid tijdens houseparty’s, waar de gegoede burgerij werd uitgenodigd. In een geweldige aflevering van het radioprogramma</p>
<p></p>
<p>OVT</p>
<p></p>
<p>uit 1999 is te beluisteren hoe Frits Philips er ooit bij kwam: ‘Mijn vrouw en ik hadden altijd een smoes, totdat zij opeens vroegen welk weekend we dan wél tijd hadden.’</p>
<p></p>
<p>Sleutelbegrip van de Morele Herbewapening is het begrip ‘stille tijd’, dat betekent dat je door te luisteren naar je innerlijke stem zowel correctie als directie kan horen. ‘Ik dacht dat ik het nogal goed deed’, vertelde Philips. ‘Maar dan blijkt dat je voor nogal wat zaken je excuses moet maken, dat is toch telkens weer een stap.’ Het belangrijkste verschil met vele andere filosofieën was de politieke ambitie. Zo beriep de Amerikaanse president Harry Truman zich rechtstreeks op de Morele Herbewapening toen hij betoogde dat alle westerse problemen hun oorsprong vinden in ‘vooroordelen, rivaliteit, apathie en hebzucht’.</p>
<p></p>
<p>Klinkt bekend. De oorlog in het oosten is immers een logisch gevolg van het morele tekort van Europa. Terwijl Poetin geen enkele geheimzinnigheid betrachtte over zijn imperialistische ambitie, die voor de goede verstaander al vanaf het begin van deze eeuw te beluisteren was, was Europa alleen maar met zichzelf bezig. We maakten China rijk met ons goedkope consumentisme en bekwaamden ons in het eerloze faciliteren van de rijken, door hun kapitaal maximaal te laten renderen en op te potten. Ondertussen stelden we alles uit wat onvermijdelijk en noodzakelijk is, van klimaatbeleid tot defensie.</p>
<p></p>
<p>Vooral de deftigsten, rijksten en gelukkigsten onder ons zouden zich moreel moeten herbewapenen en wat stille tijd moeten nemen. Zij die alles voor geld doen, maar dat altijd zullen ontkennen. Zij die kennis en kunde hebben, maar ervoor kiezen die in te zetten voor de verkeerde dingen. Zij die zich altijd maar verstoppen. Want het zijn duidelijk niet alleen onze militaire bases die te vroeg zijn afgeschreven, vervallen en verkocht.</p>
<p></p>]]></description>
      <guid>https://volkskrant.nl/columns-opinie/europa-moet-zich-herbewapenen-vooral-moreel~b5ec90a2/</guid>
      <pubDate>Sun, 20 Mar 2022 00:00:00 +00:00</pubDate>
    </item>
    <item>
      <title><![CDATA[Nepnieuws uit Rusland moeten we bestuderen en weerleggen, niet verbieden]]></title>
      <description><![CDATA[<p>De Britse komiek Sacha Baron Cohen riep afgelopen week Amerikaanse techplatformen tot de orde: hoe is het mogelijk dat zij nog steeds Russische propagandakanalen toestaan? De oproep van de man die furore maakte als de Kazachstaanse reporter Borat kwam na het opvallende verbod van de Europese Commissie van Russia Today en Sputnik. De eensgezindheid en daadkracht van Europa zijn te prijzen, maar hier lijkt sprake te zijn van onbezonnenheid; doet Europa hiermee immers niet hetzelfde als wat het de Russen verwijt? En maak je deze propagandakanalen, die bovendien duidelijk als zodanig herkenbaar zijn, daarmee niet groter dan nodig?</p>
<p></p>
<p>Waterdicht is het verder nooit: wie iets zoekt op het internet, zal het vinden. Nieuwe platforms zullen in het gat springen. De verbanning van de twee Russische propagandakanalen lijken vooral Poetin onnodig munitie te geven. Niet alleen om zijn eigen volk van de onbetrouwbaarheid van het Westen te overtuigen, maar óók om het leven van westerse journalisten in Rusland nog onmogelijker te maken.</p>
<p></p>
<p>De vraag is of het blokkeren van Russia Today en Sputnik in Europa netto méér oplevert dan dat het kost. De winst zou eruit moeten bestaan dat een groep mensen in het Westen, die bevattelijk is voor nepnieuws, tegen dit nepnieuws beschermd wordt en zo niet in de armen van extreemrechts wordt gedreven. Daar staat tegenover dat de groep mensen die al ‘verloren’ is aan extreemrechts zich gesterkt zou kunnen zien in zijn overtuiging dat het Westen gecorrumpeerd is door een of andere duistere elite. Mij lijkt de verbanning meer te kosten dan het oplevert: de groep ‘zwevende burgers’ lijkt me op dit onderwerp klein, terwijl de verbanning in extreemrechtse kringen wordt gezien als een aanprijzing, als wappiekeurmerk.</p>
<p></p>
<p>Dit betekent niet dat nepnieuws onbestreden moet blijven, maar dan wel vooral binnen de eigen invloedssfeer. Zo is het laten toetreden van Ongehoord Nederland een ander verhaal: dat betreft een met belastinggeld betaalde Nederlandse omroep die antidemocratische en extreemrechtse geluiden te veel ruimte geeft. ON is daarmee een interne dreiging, waartegen interne regels zouden moeten beschermen. De Russische propagandakanalen vormen een externe dreiging, waarop we geen invloed hebben, maar waar we wel kennis van moeten nemen, om het gevaar te onderkennen.</p>
<p></p>
<p>Door de westerse realiteit van populisten die de soep minder heet eten dan ze hem serveren en meestal toch nooit werkelijke macht zullen hebben, rekenen we simpelweg buiten de mogelijkheid dat nepnieuws de voorbode van beleid is. Nepnieuws lijkt in het Westen vooral folklore, en de gelovers ervan betitelen we met de vriendelijke onderschatting van een term als ‘wappie’. Maar waar nepnieuws in het Westen vooral marketing voor een extreemrechts verdienmodel is, is het in Rusland simpelweg een aankondiging van daadwerkelijk beleid en handelen. Wanneer we de jarenlange propaganda van Poetin wat serieuzer hadden genomen, had de oorlog ons mogelijk minder verrast.</p>
<p></p>
<p>Het Europese verbod zou best stand kunnen houden bij de rechter, maar wat als dat onverhoopt niet het geval is? Wanneer Rusland in het gelijk wordt gesteld is het niet moeilijk om voor te stellen hoezeer die overwinning uitgemolken zal worden. Dat private techbedrijven ervoor kiezen Russische propaganda te weren lijkt me prima. Maar een door de overheid opgelegde censuur schiet zijn doel voorbij. Want waarom een verbod en geen Europees initiatief om de Russische propaganda te debunken en factchecken? Die weg is ingewikkelder en tijdrovender, maar wel de juiste; en dus precies waar Europa voor zou moeten staan.</p>
<p></p>]]></description>
      <guid>https://volkskrant.nl/columns-opinie/nepnieuws-uit-rusland-moeten-we-bestuderen-en-weerleggen-niet-verbieden~bfe645e5/</guid>
      <pubDate>Sun, 13 Mar 2022 00:00:00 +00:00</pubDate>
    </item>
    <item>
      <title><![CDATA[In oorlogstijd wordt de lichtheid van het fenomeen opiniemaker pijnlijk duidelijk]]></title>
      <description><![CDATA[<p>Het oranjerode foldertje ligt tussen ‘Göteborg’, een toeristische gemeentegids van mijn nieuwe woonplaats, en een modetijdschrift. Het blijkt een folder uit 2018 te zijn, verstuurd naar alle Zweedse huishoudens. ‘Om krisen eller krigen kommer’ (wanneer de crisis of de oorlog komt) staat erop en de inhoud bestaat uit instructies voor de Zweedse burger, mocht het komen tot oorlog. De meeste aandacht trekt een rood katern met vette letters. ‘Als Zweden wordt aangevallen door een ander land, zullen we nooit opgeven. Eventuele informatie dat de weerstand zal eindigen is onjuist.’</p>
<p></p>
<p>Onverwacht zelfverzekerd van een land dat zijn neutraliteit zó serieus neemt dat het zelfs niet bij de Navo wil horen. Maar neutraliteit betekent niet automatisch dat je niet voorbereid bent op oorlog, zo leer ik. Mijn Franse buurman Xavier, die me helpt met het uitmesten van onze berging, vraagt of ik wel weet waar de schuilkelders zijn. Het blijkt zelfs in het reglement van de vereniging van eigenaren te staan, dat ik als echte Nederlander natuurlijk niet heb gelezen.</p>
<p></p>
<p>De schuilkelder blijkt op een steenworp van ons appartementengebouw te liggen, in de rotsen onder de Skansen Kronan, een oude fortificatie die ooit gebouwd werd om de Denen op afstand te houden. Het gouden kroontje op het fort blinkt in de zon, al zorgt oostenwind in deze tijd ook voor spookgedachten. Op de Järntorget, ietsje verderop, staan vijf ouderen voor het hoofdkantoor van de ooit oppermachtige sociaal-democratische partij met borden ‘Nej till Nato’ (Nee tegen Navo). Een laag overvliegend gevechtsvliegtuig en de gebrekkige interesse van het publiek lijken andere tijden aan te kondigen.</p>
<p></p>
<p>De Zweden zijn zich zeer bewust van het Russische gevaar. Af en toe duiken Russen op in de Botnische Golf en de annexatie van de Krim door Rusland in 2014 betekende het einde van het Zweedse geloof in eeuwige vrede. En mogelijk ook de tweehonderdjarige neutraliteitstraditie. De overheid besloot in 2015 dat het leger weer in staat moest zijn oorlog te voeren en kocht vliegtuigen, onderzeeërs en langeafstandsraketten. In 2018 werd de dienstplicht geherintroduceerd. Rondom Gotenburg wordt volop geoefend, in buitenwijken klinkt gemopper over de herrie van schietoefeningen.</p>
<p></p>
<p>In de Nederlandse kranten lees ik de bekende kakofonie van meningen, soms verstandig, maar even zo vaak volstrekt idioot. Er is iemand die het hart onder de riem van minister-president Rutte aan het Oekraïense volk ‘opruiing’ noemt en zijn Europese collega’s (‘amateuristische cheerleaders’) beticht van ‘oorlogstaal’. Merkwaardig, oorlog lijkt me nu juist het aangewezen moment voor oorlogstaal. Een socioloog vergelijkt de voortvarendheid van Europese leiders met de verheerlijking en mystificatie van de oorlog in nazi-Duitsland. Een antiracist pruttelt een ‘boontje komt om zijn imperialistische loontje’-riedeltje, alsof minderheden in het Oosten beter af zijn dan in het Westen.</p>
<p></p>
<p>De lichtheid van het fenomeen opiniemaker wordt in oorlogstijd pijnlijk duidelijk. De contraire mening van een microbioloog, deugdominee, of socioloog is ronduit waardeloos, en die van een podcastondernemer, of wat ben ik eigenlijk, al helemáál. De coronapandemie ging, in alle eerlijkheid, onze pet al te boven en dat was achteraf toch nog maar een crisisje van niets.</p>
<p></p>
<p>Wat ik wél denk te weten, is dat Nederland net als met corona weer zo’n beetje het slechtst voorbereide land van Europa is. Roekeloos, radeloos en reddeloos. Ik zou niet één schuilkelder in Amsterdam kunnen aanwijzen en voor de dienstplicht hoef je de Nederlander niet te bellen. Het is hopen op een goede afloop en je voorbereiden op het ergste, zoals de Zweden doen. Méér heeft deze columnist u momenteel niet te bieden.</p>
<p></p>]]></description>
      <guid>https://volkskrant.nl/columns-opinie/in-oorlogstijd-wordt-de-lichtheid-van-het-fenomeen-opiniemaker-pijnlijk-duidelijk~b9c847f1/</guid>
      <pubDate>Sun, 6 Mar 2022 00:00:00 +00:00</pubDate>
    </item>
    <item>
      <title><![CDATA[Eer, trots en mannelijkheid moeten terugveroverd worden op de eerloze klasse van de proletenpopulisten]]></title>
      <description><![CDATA[<p>‘Als je over historische allianties, trots en eer heen walst, dan maak je de wereld niet beter.’ Thierry Baudet was er als de kippen bij om duidelijk te maken dat hij vast van plan is aan de verkeerde kant van de geschiedenis te blijven. De rampzalige Russische inval in Oekraïne zorgde niet voor schaamte bij de initiatiefnemer van het Oekraïnereferendum uit 2016, maar voor een zo mogelijk nóg grotere zelfvoldaanheid: de verrader is in zijn verwrongen realiteit een heuse ziener.</p>
<p></p>
<p>De zelfbetrekking van Baudet is voor de verandering eens terecht; zijn carrière ís immers nauw verbonden met Oekraïne. Dankzij het ‘nee’ van overigens slechts 19 procent van het ‘netto’-electoraat, zette de antidemocraat zichzelf op de kaart. Samen met andere miserabele schertsfiguren als Bart Nijman en Jan Roos leek het hem wel leuk om ter meerdere glorie van hemzelf met de toekomst van een land en volk te spelen. Het verveelde Nederland vond het referendum wel een lollig stuntje, en was er niet iets met kippen? We stemden lekker tégen, als verzetje op een willekeurige woensdag.</p>
<p></p>
<p>Baudet spreekt vaak over de begrippen eer, trots en mannelijkheid, net als zijn autoritaire voorbeelden Trump, Poetin en Bolsonaro. In het proletenpopulisme is het eervol om als een baviaan door het leven te gaan, te pakken wat je pakken kan, en egoïsme te verwarren met mannelijkheid. Trots staat bij hen gelijk aan autoritair leiderschap en nationalisme. De succesvolle toe-eigening van deze begrippen door mannen die zo overduidelijk zónder enige eer of deugd door het leven gaan, bewijst ironisch genoeg hun gelijk; het Westen is inderdaad eerloos geworden.</p>
<p></p>
<p>Nederland is misschien nog wel het ergst. Onze politieke leiders zijn al decennialang managers die het volledig laten afweten wanneer het onderscheid tussen goed en fout juist heel erg pregnant is. Net als ons koningshuis, dat vanzelfsprekend bestaat dankzij de kunst van het vóór laten gaan van het</p>
<p></p>
<p>Fressen</p>
<p></p>
<p>op de</p>
<p></p>
<p>Moral</p>
<p></p>
<p>. Eerloos ook als de NPO, waar onlangs een fascistische en racistische omroep mocht toetreden. Eerloos als ons bedrijfsleven, dat pas ophoudt met winstbejag wanneer de Russen in Glanerbrug staan. Eerloos als zovele burgers, die coronamaatregelen vergeleken met de Holocaust.</p>
<p></p>
<p>Ondertussen wordt in de debiliteit van het nationale debat zelfs een imperialistische oorlog in een decadent cultuurdebatje gegoten. Domrechts vindt dat door alle westerse aandacht voor racisme en discriminatie Poetin wel móest aanvallen, terwijl de andere kant het kwaad met ondraaglijke mutserigheid poogt te psychologiseren, alsof het om overspel gaat. Want zou die veroveringsoorlog van Poetin niet gewoon komen door een gebrek aan moederliefde? Vlad, waarom ben je zo bóós? Passief-agressieve oorlogsvoering als antwoord op imperialisme; het is misschien wel het eindstation van westerse decadentie.</p>
<p></p>
<p>In een eerloze samenleving kunnen politici in onze Tweede Kamer ongestraft moslims vergelijken met ongedierte en oproepen tot buitenwettelijke coronatribunalen. In een eerloze samenleving maken we van privéaangelegenheden voortdurend een publieke zaak, en reageren we met gelatenheid op de verwoestende invloed van sociale media. In een eerloze samenleving wordt vals fatsoen steevast hoger aangeslagen dan terechte woede.</p>
<p></p>
<p>Alexis de Tocqueville, paradoxaal genoeg door Thierry Baudet als ‘grondlegger van FVD’ omarmd, zei ooit: ‘vrijheid kan niet zonder eer’. Welnu, het wordt tijd dat we de begrippen eer, trots en mannelijkheid terugveroveren op de eerloze klasse der proletenpopulisten, om onze vrijheid te beschermen. Want hoewel het klopt dat vrijwel alle boeven mannen zijn, moeten we niet vergeten dat vrijwel alle helden óók mannen zijn. Wie inspiratie nodig heeft, hoeft alleen maar naar de Oekraïense president Zelenski te kijken.</p>
<p></p>]]></description>
      <guid>https://volkskrant.nl/columns-opinie/eer-trots-en-mannelijkheid-moeten-terugveroverd-worden-op-de-eerloze-klasse-van-de-proletenpopulisten~bc8f9c02/</guid>
      <pubDate>Sun, 27 Feb 2022 00:00:00 +00:00</pubDate>
    </item>
    <item>
      <title><![CDATA[Collectieve actie als goedmakertje voor belastingparadijs Nederland]]></title>
      <description><![CDATA[<p>Afgelopen week werd bekend dat de stichting App Stores Claims namens Nederlandse consumenten 1 miljard euro wil terugvorderen van Apple en Google. Met voormalige knuffelcapuchon Alexander Klöpping als boegbeeld, wil de stichting namens de consument genoegdoening voor de ordinaire koppelverkoop van de twee techreuzen. Als ondernemer ergerde Klöpping zich kapot aan de hoge commissies (30 procent), maar kon deze op geen enkele manier omzeilen. Wie protesteert tegen misbruik van marktmacht riskeert immers represailles van Apple en Google, en wordt niet meer gepromoot in hun appstore, met desastreuze gevolgen voor de omzet.</p>
<p></p>
<p>Dat nu met collectieve acties een vuist wordt gemaakt tegen misbruik van marktmacht is een spannende ontwikkeling. Zou collectieve actie wél slagen, waar overheden maar blijven falen? De monopolistische dominantie van techbedrijven is immers geen nieuws, en de laatste twee decennia lijken overheden minder en minder bestand tegen lobbydollars, met de nooit uitgevoerde splitsing van Microsoft en de goedgekeurde overname van Instagram door Facebook als dieptepunten. Al enige tijd wordt een renaissance van het Amerikaanse mededingingsrecht aangekondigd, maar vooralsnog blijft scepsis op zijn plaats. De lobby en oorlogskas van grote bedrijven is groter dan ooit, terwijl de roep om protectionisme en wereldkampioenen allerminst verstomd is.</p>
<p></p>
<p>Maar nu is er dus een derde macht: de consument. En Nederland heeft zowaar de mogelijkheid weer eens gidsland te zijn, omdat hier in januari 2020 al de Wet afwikkeling massaschade in collectieve actie (WAMCA) in werking trad, vooruitlopend op vergelijkbare Europese richtlijnen. Dat veel grote bedrijven hier om fiscale redenen een vestiging hebben, is een extra reden om eerst in Nederland een dergelijke schadezaak te beginnen.</p>
<p></p>
<p>Vanzelfsprekend is de tegenlobby van grote bedrijven, en de advocatenkantoren die hun belangen behartigen, al in volle gang. In</p>
<p></p>
<p>NRC</p>
<p></p>
<p>klaagden enkele Zuidaskantoren over het gebrek aan transparantie bij claimstichtingen en overbelasting van het rechtssysteem door deze ‘hausse’ aan zaken. Die zorgen zijn natuurlijk geveinsd, want het is heerlijk uurtjes schrijven in langslepende mededingingszaken.</p>
<p></p>
<p>Het verdienmodel is minstens zo interessant als het juridische aspect van deze zaken. Investeerders financieren de schadezaak, en kunnen bij winst hun inleg in veelvoud terugkrijgen. Maar de multiplier is onbekend; de Nederlandse rechter bepaalt niet alleen hoe groot de schadevergoeding wordt, maar óók welk deel daarvan naar de investeerders mag. Internationaal gezien is dat ergens tussen drie en vijf keer de inleg, maar het valt te verwachten dat de Nederlandse rechter risico lager waardeert dan de Amerikaanse. Tijdens een eerdere collectieve zaak liet een Nederlandse rechter zich al ontvallen dat hij een ‘BMW acceptabel vond, maar een Bentley niet’.</p>
<p></p>
<p>Collectieve actie heeft eerder gezorgd voor gedragsverandering in de financiële wereld, net als het recentelijk bedrijven en overheden dwong werk te maken van klimaatbeleid. De volgende slag ligt in het mededingingsrecht. Dat investeerders bij winst beloond worden voor hun risico vind ik niet onoverkomelijk, zeker wanneer overheden het laten liggen.</p>
<p></p>
<p>Kortom, ik zie een mooie kans voor ons land, dat van zijn reputatie als belastingparadijs af schijnt te willen. Stamp zo snel mogelijk een Consumers’ Rights Court uit de grond, en maak werk van onze imagoverbetering! Gebruik de Nederlandse belastingkantoortjes en hun ‘substantietrucs’ tégen de (tech)reuzen om de wereld eerlijker te maken:</p>
<p></p>
<p>go out with a bang</p>
<p></p>
<p>! Nederland als precedentland voor een hausse aan collectieve zaken in heel Europa, met als grote winnaar de consument; kunnen we ook weer eens ergens trots op zijn.</p>
<p></p>]]></description>
      <guid>https://volkskrant.nl/columns-opinie/collectieve-actie-als-goedmakertje-voor-belastingparadijs-nederland~bed50493/</guid>
      <pubDate>Sun, 20 Feb 2022 00:00:00 +00:00</pubDate>
    </item>
    <item>
      <title><![CDATA[In een gelijkere wereld heeft het goudvinkje het meest te verliezen]]></title>
      <description><![CDATA[<p>Nu is het niet mijn gewoonte om op deze plek op persoonlijke aanvallen te reageren, daar hebben we immers Twitter voor,</p>
<p></p>
<p>maar het stuk van Daniela Hooghiemstra in</p>
<p></p>
<p>NRC</p>
<p></p>
<p>kan ik niet onbeantwoord laten. In een rammelende bespreking van mijn serie</p>
<p></p>
<p>Sander & De Kloof</p>
<p></p>
<p>stelt de historicus dat het met de ongelijkheid in ons land reuze meevalt, want ze heeft weleens een adellijke hofdignitaris ontmoet die alleen maar mariakaakjes eet onder een lekkend dak.</p>
<p></p>
<p>Nu weet Hooghiemstra best dat mijn serie helemaal niet over de teloorgang van de adel gaat, maar je moet creatief zijn als je de flagrante leugen dat het ‘de afgelopen drie decennia minder dan ooit uitmaakt waar je wieg staat’ wil onderbouwen. Het tegendeel is immers waar: de sociale ladder wordt aan alle kanten gesaboteerd en daarin speelt vermogensongelijkheid de hoofdrol. Maar Hooghiemstra fabriceert een ander probleem; het is de vervloekte commercie en marketing die voor ‘waardeverlies’ zorgt! Niet mensen die geld hebben zijn het probleem, maar zij die het willen verdienen!</p>
<p></p>
<p>Een rookgordijn waar de snobistische</p>
<p></p>
<p>NRC</p>
<p></p>
<p>-lezer van smult, maar de werkelijkheid is toch wat platter. Want voor iemand die er een hobby van maakt het Koningshuis om de oren te slaan met parkeerboetes uit 1739 en andere trivialiteiten, heeft Hooghiemstra een behoorlijk blinde vlek voor haar eigen familiegeschiedenis. Haar met koffiemachines rijk geworden vader liet Hooghiemstra als twintiger namelijk een miljoenenerfenis na. Je moet in zo’n bevoorrechte positie maar durven te beweren dat ‘ongelijkheid niets te maken heeft met de verdeling van geld’.</p>
<p></p>
<p>Het is een merkwaardig fenomeen bij sommige kakkers: ze zijn zo bezig met hun deftigheid, dat ze compleet vergeten dat het vermogen waar zij op teren ooit verdiend is. Met werk, misschien zelfs wel met slimme marketing. Ik ken deze goudvinkjes al mijn hele leven: ze kwamen me na de dansles in Baarn vertellen dat ik mijn Twentse accent moest afleren, lieten me later minzaam blijken dat ze het bakken van pizza’s beneden mijn waardigheid achtten, en</p>
<p></p>
<p>Quote</p>
<p></p>
<p>was maar een ordinair blaadje.</p>
<p></p>
<p>Tijdens het maken van mijn serie zag ik ze weer. De rijke mannen met wie ik sprak zagen vrijwel allemaal het probleem van de vermogensongelijkheid en vonden het moeilijk te rechtvaardigen om hun vermogen volledig aan de kinderen na te laten. Maar uiteindelijk bleek de vrouw des huizes de baas. Eén van de mannen die ik sprak zei: ‘De biologie wint het altijd van de ideologie’. Het goudvinkje voelt haarfijn aan dat het in een gelijkere wereld wat te verliezen heeft en legt de prioriteiten bij de eigen bloedlijn.</p>
<p></p>
<p>Niet het zevenvinkje van Joris Luyendijk staat aan de top van de privilegepiramide, maar het goudvinkje. Het zevenvinkje heeft immers alleen iets aan zijn privileges in de professionele en maatschappelijke context; hij zal toch moeten werken voor zijn geld. Zo niet het goudvinkje; dat heeft het ultieme privilege, namelijk het privilege om geld verdienen ordinair te kunnen vinden. Goudvinkjes verdienen geen geld, goudvinkjes hebben geld. Bovendien koesteren zij het privilege van de anonimiteit.</p>
<p></p>
<p>Welnu, beste goudvinkjes, de zoveelste vertaling van Dostojevski betaalt geen grachtenpand of Zeeuws vakantiehuisje, dus misschien gewoon even wat minder dedain over het verdienen van geld. Gelukkig is het ook voor goudvinkjes nooit te laat om eens het eigen privilege te onderzoeken; Hooghiemstra mag me altijd bellen, ik wil zelfs wel naar haar favoriete bakkertje komen. Ik neem de spiegel wel mee.</p>
<p></p>]]></description>
      <guid>https://volkskrant.nl/columns-opinie/in-een-gelijkere-wereld-heeft-het-goudvinkje-het-meest-te-verliezen~b1b36cbd/</guid>
      <pubDate>Mon, 14 Feb 2022 00:00:00 +00:00</pubDate>
    </item>
    <item>
      <title><![CDATA[Mannen als Sjuul Paradijs zijn de nuttige idioten van de rijken]]></title>
      <description><![CDATA[<p>Het debat over de vermogensbelasting kwam deze week écht los. Eerst was daar de Hoge Raad die bepaalde wat iedereen al wist, namelijk dat de huidige vermogensrendementsheffing onrechtmatig is. Daarna kwam Jesse Klaver met het betoog dat inkomen uit kapitaal net zo belast dient te worden als inkomen uit werk, waarna Volt-kamerlid Gündogan een overwaardetax bepleitte. Klaas Knot sloot de week bij</p>
<p></p>
<p>Buitenhof</p>
<p></p>
<p>passend af door de Nederlandse economie een ‘rentenierseconomie’ te noemen. Hulde!</p>
<p></p>
<p>De voorspelbare proletenpavlov kwam rap. ‘Jaloeziebelasting’ brulde Sjuul Paradijs, de voormalige</p>
<p></p>
<p>Telegraaf</p>
<p></p>
<p>-hoofdredacteur die zich nu als pr-man laat betalen door het bedrijfsleven. In zijn logica is een belasting op vermogenswinst, waarvoor geen prestatie is verricht, ‘jaloezie’. De torenhoge belasting op werk, die voor bestaansonzekerheid zorgt bij hardwerkende mensen in vitale beroepen, is niet het probleem, maar het belasten van geld waarvoor niet gewerkt is, bij mensen die het kunnen missen. Tot zover de krant voor hardwerkend Nederland.</p>
<p></p>
<p>Mannen als Paradijs zijn de nuttige idioten van de rijken. Je ziet hem al glunderend de parkeerplaats bij Harry Mens oprijden in zijn opgepoetste middenklasser. Nederland wemelt ervan: hermelijnvlooien en kruipers, die denken dat op links mopperen en een biefstukje eten bij Van der Valk hen óók rijk maakt. Rijk zijn als levensfilosofie, voor winnaars welteverstaan, en wie dat niet snapt, is gewoon jaloers. De échte rijken lachen zich een ongeluk om dit soort kwezels die hun kastanjes maar uit het vuur blijven halen.</p>
<p></p>
<p>Maar het kan nog erger. De onbetwiste Raspoetin van het gilde der middelmatige mannen,</p>
<p></p>
<p>Telegraaf</p>
<p></p>
<p>-hitser Wierd Duk, noemde het belasten van vermogen een elitair voorstel, ‘want de rijken kunnen deze belasting wel missen’. Dat vrijstellingen en progressieve tarieven er natuurlijk voor zorgen dat de middenklasse wordt ontzien, vermeldde hij opzettelijk niet, noch dat hogere vermogensbelastingen juist bedoeld zijn om de belastingdruk op de salarissen van de middenklasse te verlichten.</p>
<p></p>
<p>Volgens Duk is kritiek op het neoliberalisme een zaak voor ‘écht links’, in plaats van de ‘rijke klasse met een schuldcomplex’. Welnu, links betoogt al jaren exact hetzelfde, alleen daar stemmen steeds minder mensen op omdat ranzige onderbuikdansers hen ervan overtuigen dat de islam, klimaatbeleid en de EU het probleem zijn. Dat steeds meer liberalen, ook binnen de VVD, zich roeren in het (vermogens)ongelijkheidsdebat is dus exact wat nodig is om de boel in beweging te krijgen.</p>
<p></p>
<p>Maar dat wil extreemrechts helemaal niet. Het resultaat is bij extreemrechts immers altijd ondergeschikt aan de emotie: dat hogere kapitaalbelastingen uitgesproken goed zijn voor PVV- en FVD-stemmers, valt in het niet bij de diepe walging die zoveel evident altruïsme van liberalen opwekt – ‘deugen’ mag nooit beloond worden. Extreemrechts wil de boze burger niet gelukkig maken, het wil de burger nog bozer maken, omdat hij dan kneedbaar en profitabel is.</p>
<p></p>
<p>Zonder boze burgers wordt die cultuuroorlog tegen ‘links’ bovendien nooit wat; economische strijd leidt maar af van de heilige oorlog tegen wokies en knoflooketers. Concessies aan egoïstische en libertarische rijken zijn daarin volstrekt geoorloofd, anders blijft het maar bij die twintig tot dertig zetels in de Kamer. Het is precies deze mix van kwaadaardigheid (Duk) en bourgeoise statusangst (Paradijs) die in Amerika tot het trumpisme heeft geleid.</p>
<p></p>
<p>Toch denk ik dat de miezeraars van rechts aan de verliezende hand zijn. Omdat Nederland een fatsoenlijk land is met voldoende gemeenschapszin. En omdat socialisten, liberalen en conservatieven allen hun eigen draai kunnen geven aan eerlijkere vermogensbelastingen. Maar vooral omdat de grote meerderheid van de Nederlanders er simpelweg bij gebaat is.</p>
<p></p>]]></description>
      <guid>https://volkskrant.nl/columns-opinie/mannen-als-sjuul-paradijs-zijn-de-nuttige-idioten-van-de-rijken~b9afdf20/</guid>
      <pubDate>Sun, 6 Feb 2022 00:00:00 +00:00</pubDate>
    </item>
    <item>
      <title><![CDATA[Economisch progressieve ideeën gaan direct in tegen het eigenbelang van de salonsocialist. Daar is niks mis mee]]></title>
      <description><![CDATA[<p>Kritiek had ik natuurlijk wel verwacht. Vanuit eigen kring, en vanuit het rechts-libertarische kamp. Maar verrassend genoeg komt de voornaamste kritiek op de tv-serie</p>
<p></p>
<p>Sander en de kloof</p>
<p></p>
<p>uit linkse hoek, niet zelden van journalisten. Ik zou</p>
<p></p>
<p>poverty porn</p>
<p></p>
<p>bedrijven en zelf een ordinaire geldwolf zijn; bij de wereldwinkel stonden ze nog net niet ‘rot op naar je eigen landgoed’ te schreeuwen.</p>
<p></p>
<p>Ook rondom het thema ongelijkheid blijken de heilloze dogma’s van de identiteitspolitiek te hangen. Een rijkaard die zich de ongelijkheidsproblematiek aantrekt, maakt zich in die verstoorde logica schuldig aan culturele toe-eigening, als een puber uit Vriezenveen die onhandig met gangstarap meebrabbelt. Mag niet. Alleen wie, zoals een Twittervolger het treffend verwoordde, in een plaggenhut woont en naar een natte krakershond ruikt, mag iets van ongelijkheid vinden.</p>
<p></p>
<p>De journalistiek is vergeven van dergelijke identiteitsdenkers, wellicht omdat zij een eigen slachtofferschap te vieren hebben. Veel journalisten bezien hun werk immers met een zekere lompenromantiek, als een even heroïsche als onderbetaalde lijdensweg, waarin nooddruft een vereiste is voor het leveren van kwaliteit. De journalist heeft dan wel geen god, maar wel zijn principes, die hij overigens net zomin kan uitleggen als de gelovige zijn god.</p>
<p></p>
<p>Presentator Charles Groenhuijsen, dankzij zijn commerciële dagvoorzitterschappen bepaald geen sappelaar, vroeg mij bij</p>
<p></p>
<p>Op1</p>
<p></p>
<p>waarom ik mijn inkomen dan niet aan een goed doel schonk, als ik die kloof tussen arm en rijk dan echt zo’n probleem vond. Een infantiele jij-bak die uitsluitend hoon verdient, maar in het huidige anti-intellectuele klimaat is dit gewoon een hele normale vraag. Had ik maar Jansen moeten heten.</p>
<p></p>
<p>Een progressief geluid is blijkbaar verdacht, wanneer dat afkomstig is van iemand met een hoog inkomen. Daarvoor is echter geen rationeel argument te bedenken. Wanneer prins Bernhard jr. voor een hogere vermogensbelasting pleit, heeft hij immers precies evenveel gelijk als een sociale huurder die hetzelfde bepleit. Sterker nog, ik zou menen dat het evidente belang van eerstgenoemde zijn geloofwaardigheid alleen maar vergroot.</p>
<p></p>
<p>De complexiteit van de moderne wereld is voor velen moeilijk te behappen, net als het verschil tussen inkomen en vermogen of het verschil tussen verdienste en erfenis.</p>
<p></p>
<p>Het rigide geloofwaardigheidsdenken en de voortdurende jacht op het hypocrisieverwijt is een manier om daarmee om te gaan, maar daarmee niet minder schadelijk. Dankzij sociale media is beeldvorming leidend geworden en schoolpleinretoriek genormaliseerd. Maar beeldvorming is zelden op meer gebaseerd dan vooroordelen, sensatiezucht, en andere zaken die verstandige mensen zouden moeten verwerpen.</p>
<p></p>
<p>Salonsocialisme is in Nederland geen onbekend fenomeen, zeker niet in de media, maar blijkbaar alleen geaccepteerd wanneer dit met schimmigheid en een gebrek aan transparantie is omgeven. De salonsocialist heeft zijn slechte naam vooral te danken aan culturele issues; denk aan de grachtengordelbewoner die erg voor immigratie is, maar nooit een immigrant tegenkomt. De gevolgen van zijn progressiviteit raken hem niet, kortom. Hoe anders is dat juist bij economisch progressieve ideeën; deze gaan direct tegen het eigen belang van de salonsocialist in. Niks mis mee, lijkt me.</p>
<p></p>
<p>Met de serie</p>
<p></p>
<p>Sander en de kloof</p>
<p></p>
<p>wilde ik de vermogensongelijkheid en kansenongelijkheid in Nederland inzichtelijk maken. Maar ik merk dat de serie nog iets bloot legt: een giftige afrekencultuur, een obsessie met de boodschapper en een diep gebrek aan interesse voor ideeën die ik tot voor kort nog vooral aan extreemrechts toeschreef. Pure armoede, want wanneer het ons niet meer lukt om ideeën te omarmen, zonder de boodschapper te hoeven omarmen, komen we echt niet meer vooruit.</p>
<p></p>]]></description>
      <guid>https://volkskrant.nl/columns-opinie/economisch-progressieve-ideeen-gaan-direct-in-tegen-het-eigenbelang-van-de-salonsocialist-daar-is-niks-mis-mee~b3543078/</guid>
      <pubDate>Mon, 31 Jan 2022 00:00:00 +00:00</pubDate>
    </item>
    <item>
      <title><![CDATA[The Voice-onthullingen laten maar weer eens zien hoe ontzettend primitief en sneu de Succesvolle Man is]]></title>
      <description><![CDATA[<p>Hoewel de door</p>
<p></p>
<p>Boos</p>
<p></p>
<p>vakkundig blootgelegde misstanden rondom</p>
<p></p>
<p>The Voice of Holland</p>
<p></p>
<p>een groot publiek verdienden, gaf de massahysterie van vorige week mij een vieze nasmaak. De allesverzengende sensatiezucht en het zwart-witdenken rondom dit soort gebeurtenissen zijn ronduit giftig. Wie voorzichtig iets mompelt over het strafrecht, is deel van het probleem, wie geen obligaat plaatje op Instagram deelt, is verdacht, en wie weigert met een hoop tamtam zijn deugdzaamheid te verkopen, zal zelf wel wat te verbergen hebben.</p>
<p></p>
<p>Als man is mijn gebrek aan opties derhalve evident. Bovendien wil ik ook weleens een weekje níét gecanceld worden. Voor de absolute zekerheid zal ik mij in mijn analyse beperken tot het bespreken van mijn eigen geslacht, en mijn betrokkenheid fingeren door het zo veel mogelijk op mezelf te betrekken, zoals de moderne mens betaamt.</p>
<p></p>
<p>Zelf moest ik bij het zien van de documentaire namelijk vooral denken aan die keer dat ik John de Mol aan de lijn had. Op de site van</p>
<p></p>
<p>Quote</p>
<p></p>
<p>stond een stukje dat hem niet beviel, waarop hij mij als hoofdredacteur belde, in plaats van de desbetreffende journalist. Het gesprek duurde nog geen minuut, maar het was genoeg om de man te leren kennen. Blaffend beval hij me het stuk aan te passen, en probeerde zijn eis met een klassiek chantagecompliment kracht bij te zetten: ‘Je hebt mediatalent, ik zie jou nog weleens een televisieprogramma presenteren, dus wees nou verstandig en pas dat stuk aan.’</p>
<p></p>
<p>Wie zeven jaar voor</p>
<p></p>
<p>Quote</p>
<p></p>
<p>schrijft, leert de tragiek van succesvolle mannen in volle omvang kennen; het lijkt voor iedere (financieel) Succesvolle Man een enorme uitdaging om géén absolute hork te worden. De jeugdliefde wordt rond de tien miljoen ingeruild voor een jongere en gedienstigere vrouw, eventuele vrienden en collega’s veranderen in jaknikkers, de kinderen groeien op aan een financieel infuus, tot alleen die enkele dappere journalist nog overblijft als iemand die nog eens een kritische vraag stelt.</p>
<p></p>
<p>Doorslaggevende factoren daarbij zijn de aan- of afwezigheid van een normale, sociale studententijd en de leeftijd waarop het succes komt. Hoe later het succes en hoe socialer de vorming, hoe kleiner de kans op algehele klootzakkerigheid. Problematisch genoeg leven we echter in een tijd waarin maatschappelijk succes steeds vaker een zaak van mentaal onvolwassen mannen is: voetballers, zangers, maar ook (tech)ondernemers.</p>
<p></p>
<p>Het belangrijkste kenmerk van de tragiek van de Succesvolle Man zit hem in de obsessie met de jeugd, en bijbehorende blindheid voor de eigen leeftijd. ‘Liefdesfilosoof’ Jan Drost betoogde ooit in deze krant dat veel succesvolle mannen die geobsedeerd zijn door jonge vrouwen, feitelijk romantici zijn. Volgens Drost is het de man niet zozeer om de jonge vrouw in kwestie te doen, maar meer om het simpele feit dat zij een jonge vrouw is, representant van een jongere leeftijdscategorie, een prestigeobject.</p>
<p></p>
<p>‘Een complicerende factor is dat er te allen tijde een verraderlijk perspectief op de loer ligt, namelijk het zichtbare feit dat er altijd jonge vrouwen zijn. Er zijn altijd jonge vrouwen! Dat lijkt toch verdacht veel op eeuwigheid. En dat is het ook, ongeveer. Het is de eeuwigheid van de leeftijdsgroep.’ Het constante verlangen naar jonge vrouwen is dus een vorm van zelfbedrog. De onthullingen van afgelopen week laten maar weer eens zien hoe ontzettend primitief en sneu de Succesvolle Man is. Nu maar hopen dat ik er zelf nooit een word.</p>
<p></p>]]></description>
      <guid>https://volkskrant.nl/columns-opinie/the-voice-onthullingen-laten-maar-weer-eens-zien-hoe-ontzettend-primitief-en-sneu-de-succesvolle-man-is~b077bde1/</guid>
      <pubDate>Sun, 23 Jan 2022 00:00:00 +00:00</pubDate>
    </item>
  </channel>
</rss>
