<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Als Donald Trump of Geert Wilders een vervelende jeugd hebben gehad, is dat alleen voor hun therapeut relevant]]></title>
      <description><![CDATA[<p>Daar gáán we weer. Vorige week schreef Bernice Franssen, adjunct-directeur van De Nationale Denktank, een netwerkorganisatie voor jong talent, een opiniestuk in deze krant. Alsof we er niet al 25 jaar onze oren naar laten hangen, roept zij op tot nóg meer compassie voor het radicaal-rechtse gerochel. ‘Wil ik gelijk hebben, of wil ik dat er werkelijk iets verandert?’, aldus de zoveelste agent van de toonpolitie. Ze citeert de 19de-eeuwse Deense filosoof Søren Kierkegaard, u kent hem wel. Franssen heeft toevallig al zijn werken gelezen en schrijft dat als je iemand echt wil helpen, je hem eerst ‘moet vinden waar hij is’. Dat vraagt om een vorm van ‘zelfvernedering’; je moet bereid zijn ‘af te dalen’ naar de wereld waarin de ander leeft. Beetje elitair, maar vooruit, daar ga ik. Afgedaald in de wereld van Franssen zie ik allereerst dat in haar betoog niet alleen een zeer dode Deen, maar ook vijf obscure politicologen en psychologen worden opgevoerd. Die kluiven clichés af over compassie als ‘het meest radicale middel om de kloof tussen andersdenkenden te overbruggen’. Zoals u weet werden de nazi’s verslagen door geallieerde redelijkheidsregimenten, dialoogdivisies en compassiecommandanten. Iemand moet de cyclus doorbreken, aldus Franssen. Elitair én een valse balans; die ‘cyclus’ suggereert immers een wisselwerking en gedeelde verantwoordelijkheid. In werkelijkheid is het echter uitsluitend extreemrechts dat onze democratie wil slopen, mensen wil deporteren en de vrijheid van meningsuiting wil afschaffen. Het door haar gebruikte ‘andersdenkenden’ is ook al zo’n rode vlag: extreemrechts is niet andersdenkend maar niet-denkend. In een volgende holle frase vraagt Franssen om een respectvolle dialoog en een gedeelde poging om het probleem te begrijpen. Die platitude wordt nooit concreet gemaakt. Moet de overheid bij het electoraat langs voor urenlange gesprekken? En hoe bewijs je dat je ‘echt geluisterd’ hebt? Ik luister voortdurend naar domrechts geklets, er is immers geen ontkomen aan. Maar wat nou als ik vooral racisme, egoïsme en leugens hoor? Heb ik dan niet (goed) geluisterd? Wat denkt Franssen precies dat compassie met fascisten oplevert? Franssen heeft ongetwijfeld goede bedoelingen, maar haar kleuterspeelzaalwijsheden werken niet op macroniveau. Kierkegaard was een theoloog, die had het over het één-op-één helpen van mensen. Compassie is niet het antwoord op een electoraat van miljoenen die zelf geen compassie op kunnen brengen voor iedereen die er anders uitziet dan zij. In tegenstelling tot wat Franssen lijkt te impliceren is de meerderheid van het extreemrechtse electoraat arm noch zielig. Als je mensen serieus wil nemen, moet je ook hun niet mis te verstane kwaadwilligheid serieus nemen. Dat vinden zachtaardige mensen moeilijk, waardoor zij kiezen voor paternalisme en misplaatst begrip voor misplaatst slachtofferschap. Maar als Donald Trump of Geert Wilders een vervelende jeugd hebben gehad, is dat alleen voor hun therapeut relevant; op dat microniveau hoort compassie thuis. Ondertussen moeten wij op macroniveau dealen met de politieke realiteit van hun fascisme. Daarvoor heb je moraliteit en strijdlust nodig, waarover Franssen spreekt alsof het iets vies is. ‘Omdat redelijkheid bij fascistoïde of autoritaire overtuigingen verloren lijkt, pleiten velen ervoor ‘vuur met vuur’ te bestrijden’, schrijft Franssen. Wat nou ‘lijkt’? Kent Franssen soms een redelijke fascistische overtuiging? En weer die valse balans; is het scherp bewaken van een democratische grens hetzelfde als het scherp uithollen daarvan? Nee, natuurlijk niet. ‘Wanneer we vuur met vuur bestrijden, verbranden we ons allemaal’, zo sluit Franssen af. Dat zal best. Maar in de strijd tegen vijanden van onze democratie gaat het er niet om dat we brandwonden vermijden, maar dat we winnen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/als-donald-trump-of-geert-wilders-een-vervelende-jeugd-hebben-gehad-is-dat-alleen-voor-hun-therapeut-relevant~bdbca739/</guid>
      <pubDate>Sun, 15 Feb 2026 00:00:00 +0100</pubDate>
    </item>
    <item>
      <title><![CDATA[Extreemrechtse ideeën zijn op de buis tegenwoordig normaler dan in de echte wereld]]></title>
      <description><![CDATA[<p>Een paar weken geleden ontstond er wat vermaak op LinkedIn. Fleur Agema, voormalig minister van Volksgezondheid, bood haar diensten aan. ‘Ik ben op zoek naar een rol als toezichthouder, ceo, bestuurslid of ontwerper.’ Behoorlijk ongebruikelijk, zo’n open sollicitatie van een oud-minister. En zo lekker breed ook. Televisiemaker Tim Hofman reageerde met een vacature van Circus du Soleil, als clown. Geestig, maar op John de Mol’s extreemrechtse propagandazender SBS6 waren ze woest. Bij Nieuws Van De Dag jammerden ze dat het een ‘schande’ is dat ‘rechtse’ oud-politici niet meer aan de bak komen. Met ‘rechts’ bedoelen ze op SBS extreemrechts en incompetent. Bij Oranjewinter klaagde iemand dat er wordt neergekeken op PVV’ers, ja heus, ze worden zelfs gediscrimineerd, waarop de andere tafelgast, Rob Kamphues, de schwalbe verstoorde door dat ‘heel goed’ te noemen. Presentatrice Helene Hendriks reageerde quasi-geschokt: ‘Meen je dat nou?’ Ja natuurlijk meent hij dat. Wat moet je in hemelsnaam anders doen bij de racistische prutsers van de PVV? Ertegen ópkijken? Waarom zou je niet mogen neerkijken op iemand als Agema, die achttien jaar voor anderhalve ton per jaar buitenlanderhaat heeft zitten normaliseren en als minister openlijk ruziede met collega’s? SBS6 heeft alle remmen losgelaten; zelfs het vereiste van een enigszins appetijtelijk voorkomen is daar met tafels vol pratende aardappels losgelaten. Maar niet alleen SBS6 zit vijfentwintig jaar na Fortuyn nog steeds in een overreactie. Daardoor heeft men in medialand slecht door dat in grote delen van onze maatschappij extreemrechtse sympathieën (gelukkig) nog steeds op grote bezwaren stuiten. De situatie is in vijfentwintig jaar omgedraaid; waar aan het begin van deze eeuw racisme en complottheorieën slechts in kantines te horen waren, en de poortwachters van de media deze geluiden nog weerden, zijn extreemrechtse ideeën op de buis tegenwoordig normaler dan in de echte wereld. Fleur Agema is daar het bewijs van: ze moet op LinkedIn leuren om een baantje, maar de televisie heeft geen moeite met de voormalige tassendrager van Wilders; als politiek duider wordt ze geregeld uitgenodigd aan de tafel van Pauw &amp; De Wit. U weet wel, van de progressieve omroep BNNVara. LinkedIn zou je het laatste bastion van de online Nederlandse civil society kunnen noemen. Een plek waar hoofdzakelijk echte mensen, met echte namen, echte banen en echte foto’s met elkaar praten. Natuurlijk, de dikwijls met AI gegenereerde zelfbevlekking en plechtige humorloosheid is ondraaglijk, maar het is wel een plek waar er nog negatieve (sociale) consequenties zijn als je publiekelijk strafbare uitlatingen doet. Reden voor Wierd Duk om af te druipen en het platform ‘LinksIn’ te dopen. Over Duk gesproken; in de echte wereld zou hij nooit een baan krijgen, maar bij De Telegraaf en SBS kan hij probleemloos aan de bak. En erger nog, mag hij de grootste idioten opvoeren en normaliseren, zonder dat daar een (eind)redacteur ooit voor gaat liggen. Zo nam hij in januari 2025 de toen 24-jarige student Marlon U. mee naar de studio van Nieuws van de Dag om te kletsen over ‘woke’. U. is inmiddels door Het Parool ontmaskerd als geweldplegende rechtsextremist die naziliedjes zingt, maar U. kan zich troosten met de gedachte dat er in de mediawereld altijd een tweede kans wacht. Ik maak me geen zorgen over Agema, er is vast wel ergens een betonfabriek die het wel geinig vindt om een oud-minister in de RvC te hebben. Maar zullen we dan in ruil afspreken dat we voor toetreding tot het publieke debat op televisie, met al dat bereik, weer een hogere lat aanhouden? Alvast dank, Hilversum. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/extreemrechtse-ideeen-zijn-op-de-buis-tegenwoordig-normaler-dan-in-de-echte-wereld~b0100f45/</guid>
      <pubDate>Tue, 10 Feb 2026 00:00:00 +0100</pubDate>
    </item>
    <item>
      <title><![CDATA[Waarom is het prima dat mensen doodgaan aan longkanker en is het problematisch om dit te willen bestrijden?]]></title>
      <description><![CDATA[<p>Er zijn heus ook aardige dingen te zeggen over het nieuwe kabinet. Zoals de aangekondigde suikertaks, een rookverbod tot 21 jaar, geen sociale media meer voor je 15de, fatbikes in de ban, en nog wat zaken. Allemaal volstrekt verstandige maatregelen tegen bewezen verslavingen of ondingen die maatschappelijke en persoonlijke ellende veroorzaken. Maar verstandigheid is zelden populair in Nederland, zeker als die verstandigheid gepaard gaat met regels of verboden. NRC-columniste Rosanne Hertzberger, teruggekeerd na een daverend mislukt politiek avontuur, zag er wel een column in. Hoewel de genoemde maatregelen vooral uit de koker van het CDA lijken te komen, richtte haar onderbuik zich uitsluitend op D66. In een larmoyant staccato dat doet denken aan de schrijfsels van haar man klaagt ze over een denkbeeldige D66-stad waar mensen ‘gezond en gelukkig oud worden’. ‘Het ziekenhuis is ondertussen rustig. De focus ligt op preventie, infecties weggevaccineerd.’ Dat hoeft van Hertzberger allemaal niet. Hertzberger is zo’n lekker vrijdenkende Nederlander, die houdt van een rauw randje en het romantiseren van ellende. Andermans ellende, welteverstaan. Ze kwam ook voor in het tamelijk briljante essay uit 2021 van Kasper C. Jansen, die deze stompzinnige interpretatie van het liberalisme als ‘libercynisme’ doopte. Bij libercynisme worden liberale uitgangspunten zodanig vervormd dat zij het functioneren van de overheid en de samenleving hinderen. En dus inbreuk gaan maken op andermans vrijheid. De crux zit hem in het (onterechte) idee dat strenge regelgeving leidt tot tirannie, en een gebrek daaraan juist heel prettig en democratisch is. ‘Waaraan je tirannie herkent, is niet zozeer strengheid, maar willekeur’, schrijft Jansen terecht. Naast Hertzberger is ook nationale windvaan Johan Derksen een fervent aanhanger van dit libercynisme: alles wat nieuw is, wordt weggehoond als betutteling. Je vraagt je af waarom. Ik weet dat er veel snobs zijn die het ‘ook wel wat vinden hebben’ dat er ‘volkse’ (lees: ongezonde, slecht geschoolde en ongelukkige) mensen in hun stad wonen, maar mijn eerste vraag blijft: wáárom? Waarom vind je het wel prima dat mensen onnodig doodgaan aan longkanker of extreem overgewicht, hun nek breken op een fatbike of zeven uur per dag verspillen op hun verslavende telefoon? Wat is daar precies ‘leuk’ aan, en waarom zou het willen bestrijden van die zaken problematisch (‘deugen’) zijn? Overigens is libercynisme behoorlijk apolitiek; het komt zeker niet alleen op rechts voor. ‘Is het dan de bedoeling dat kinderen op hun 16de of 17de wél op sociale media gaan, zijn de negatieve effecten dan weg?’, vroeg sociaalwetenschapper Linda Duits in De Telegraaf. Zoals u weet zijn sociaalwetenschappers niet alleen overbodig, maar ook links. Tja, waarom zouden we peuters eigenlijk verbieden om auto’s te besturen? Linda Duits is heel slim. In zijn essay maakt Jansen onderscheid tussen zij die daadwerkelijk denken dat de overheid alleen maar fout kan doen, extreemrechtse lui die de meute met wantrouwen tegen de overheid willen klaarstomen voor een autocratie, en zij – de vermoedelijk grootste groep – die libercynisme gebruiken als een façade, bijvoorbeeld om niks te hoeven doen. Nu Hertzberger geen politicus meer is, blijft de vraag waarom zij, en vele anderen met haar, zo tegen verstandig beleid en een betere leefomgeving zijn. Voor velen zal er een platte reden zijn; zolang anderen er een potje van maken, doen zij het relatief best aardig. Anderen hebben last van survival bias; zelf zijn ze nooit verslaafd geweest of hebben ze juist een verslaving overwonnen, dan kan een ander dat toch ook? Maar een punt hebben ze geen van allen.</p>]]></description>
      <guid>https://www.volkskrant.nl/columns-van-de-dag/waarom-is-het-prima-dat-mensen-doodgaan-aan-longkanker-en-is-het-problematisch-om-dit-te-willen-bestrijden~b09fc62c/</guid>
      <pubDate>Sun, 8 Feb 2026 00:00:00 +0100</pubDate>
    </item>
    <item>
      <title><![CDATA[Die Trump is zo gek nog niet, met zijn dollaraccounts voor kinderen]]></title>
      <description><![CDATA[<p>‘Heartbreaking: The Worst Person You Know Just Made a Great Point’ is een van de bekendste memes op sociale media. ‘Een stilstaande klok heeft twee keer per dag gelijk’ is wellicht een bekendere Hollandse variant. Hoe dan ook: soms maken ook afschuwelijke mensen een goed punt. Ik moest eraan denken toen ik las over de introductie van de zogenoemde ‘Trump-accounts’ in Amerika. Als onderdeel van de ‘Big Beautiful Bill’ kunnen ouders voor hun baby een account openen, waarop de Amerikaanse overheid 1.000 dollar stort. Dat geld wordt vervolgens door private partijen in de aandelenmarkt geïnvesteerd. Het kind kan het tegen die tijd flink aangegroeide bedrag opnemen zodra het 18 jaar wordt. Met een grote show werd vorige week de introductie van deze Trump-accounts gevierd met rapper Nicki Minaj en Kevin O’Leary, jurylid van Shark Tank, een programma waarin start-ups op zoek gaan naar groeigeld bij investeerders. Van dat spektakel bereikte ons slechts de gênante liefdesverklaring van de leeghoofdige rapper Minaj aan Trump, terwijl het onderwerp van de bijeenkomst onbesproken bleef. Dat is jammer, want het is gewoon een goed idee. Zelf zei Trump dat ‘elke president in de moderne geschiedenis onze kinderen met niets dan schulden heeft achtergelaten’ en dat hij ervoor wil zorgen dat elk kind over ‘echte bezittingen’ beschikt en een kans krijgt op financiële onafhankelijkheid. Hij riep werkgevers in het hele land ook op om eenzelfde bedrag bij te dragen aan de Trump-accounts, als secundaire arbeidsvoorwaarde van hun werknemers, wat sommige bedrijven al hebben toegezegd. In mijn boek Sander en de brug uit 2023 stelde ik iets vergelijkbaars voor: een startkapitaal van een ton voor iedere 25-jarige. Het belangrijkste doel daarvan is financiële emancipatie. Hoe leer je immers met geld omgaan, als je nooit geld hebt? Een startkapitaal geeft  onderhandelingspositie; wanneer je helemaal niets bezit, of zelfs schulden hebt, zul je sneller een baan accepteren die je niet wilt. Alleen het perspectief van een startkapitaal kan generationele armoede doorbreken en zorgt voor economisch zelfbewustzijn. En burgerschap: geen libertarische finfluencer kan ooit nog jammeren over een ‘roverheid’ die nooit iets voor je doet. De twee grootste bezwaren kan ik inmiddels dromen. Allereerst heeft niet iedereen zo’n staatserfenis nodig. Natuurlijk zou ik ook liever maatwerk leveren, maar de ervaring leert dat overheden daar niet zo goed in zijn. Dan maar one size fits all. Het argument dat jonge mensen hun startkapitaal zullen verkwisten, verwerp ik ook. Niet alleen zijn er eenvoudig voorwaarden aan te verbinden à la de jubelton, maar belangrijker is dat wie vertrouwen zaait, vertrouwen oogst. We moeten van een koning-Charles-samenleving van vermogende oudjes, rijk geworden door explosieve waardestijgingen en amper belaste erfenissen, naar een samenleving die investeert in mensen op het moment dat zij het geld nodig hebben. Het uitzicht op een potje van de staat zal de financiële interesse en (zelf)educatie bij jongens én meisjes enorm stimuleren, en door deze collectieve faciliteit kunnen we de financiële educatie namens het collectief terugveroveren op Dubaïaanse dropshipdombo’s en hun tradwives. Natuurlijk zou ik wensen dat de belasting op inkomen uit werk nu eens fors verlaagd zou worden, en de belasting op vermogen juist fors verhoogd, waardoor werk weer de geijkte weg naar welvaart wordt. Maar nu de massa zichzelf tot de bezittende klasse rekent, lijkt dat een politieke illusie. Of we dat nu leuk vinden of niet: een prettig bestaan draait minder dan ooit om werk, en méér dan ooit om vermogen. Dan maar roeien met de riemen die we hebben, en iedereen leren spelen met geld. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/die-trump-is-zo-gek-nog-niet-met-zijn-dollaraccounts-voor-kinderen~b7f12752/</guid>
      <pubDate>Tue, 3 Feb 2026 00:00:00 +0100</pubDate>
    </item>
    <item>
      <title><![CDATA[De VVD-kiezer kan met dit coalitieakkoord weer hard aan zijn geliefde werk]]></title>
      <description><![CDATA[<p>Nee, dat viel niet mee. Voor de progressieve kiezer die in oktober de energieke Jetten verkoos boven de uitgebluste Timmermans zal het regeerakkoord van het nieuwe minderheidskabinet een pijnlijke realitycheck zijn. Ondanks verwoede pogingen van types als Caroline van der Plas om het nieuwe kabinet als ‘links’ te (dis)kwalificeren, is het kabinet natuurlijk allerminst links, en ook geen ‘middenkabinet’ maar gewoon het centrumrechts waar de VVD zo naar verlangde. Nu is BBB met slechts één zetel in de peilingen rijp voor de slacht, maar blijkbaar was Van der Plas niet de enige die dacht dat de combinatie van D66, VVD en CDA met progressieve(re) ideeën zou komen. Strategisch gezien is de economisch rechtse positionering van het nieuwe kabinet echter goed te begrijpen. Allereerst was de VVD erop gebrand om de domrechtse meutes in de eigen gelederen tot rust te krijgen, dat was immers de hele campagne al de inzet. Na het uitsluiten van GroenLinks-PvdA en het geschurk tegen JA21 is er nu een stevig rechts program waarmee Yesilgöz die missie in ieder geval voltooid heeft. De VVD-kiezer kan nu weer hard aan zijn geliefde werk, lijkt mij. Ook de gemiddelde CDA-kiezer zal niet heel erg schrikken van dit programma; de pijn wordt geleden door de D66-kiezer. Die is echter hoogopgeleid genoeg om te weten dat de grootste partij het meeste moet inleveren in ruil voor het premierschap, en kan zich bovendien troosten met de gedachte dat in de nieuwe constructie van een minderheidskabinet vooral deals gesloten gaan worden met GroenLinks-PvdA. Dat is nu immers de grootste oppositiepartij. De PVV had 26 zetels, maar daarvan zijn er na de muiterij nog maar 19 over. En in de peilingen nog minder. Het fascistische FvD groeit juist in de peilingen, maar zit gelukkig met ‘slechts’ zeven zetels in de Kamer. JA21 heeft er negen. Daarmee is de versplintering op extreemrechts optimaal en zit daar geen enkele partij die praatjes kan hebben. Jesse Klaver toonde zich al voor het verschijnen van het coalitieakkoord verstandig door zijn hand uit te steken. Terecht noemde hij het regeerakkoord een ‘startpunt voor onderhandelingen’. Dat is ook waar ik op hoop; terwijl de rust in het land wederkeert, en de schermverslaafde massamens zijn tijd gewoon weer doodt met voetbal, soapseries en andere zaken die daarvoor bedoeld zijn, zal het nieuwe kabinet gaan dealen met GroenLinks-PvdA. En ja, die zullen de kabinetsplannen groener en socialer maken. Gelukkig maar! Je moet het denk ik zo zien; als het nieuwe kabinet een kamer is, is men nu met de rug tegen de deur in de rechtermuur gaan staan, terwijl de deur in de linkermuur openstaat. Dit alles neemt niet weg dat er ook voor een liberaal voldoende is om teleurgesteld over te zijn. De lobby van het grote geld is groot bij de drie partijen, anders kan ik niet verklaren dat er werkelijk niets wordt gedaan aan de groeiende ongelijkheid en scheefgroei. Het nieuwe kabinet gooit bedrijfsvermogen en privévermogen op één hoop en concludeert dat we van beide moeten afblijven omwille van de economische groei en weerbaarheid. Maar dat is kletskoek; toenemende vermogens- en kansenongelijkheid is slecht voor ondernemerschap, werklust en economische dynamiek. Privévermogen dat ligt te verstoffen bij babyboomers dient geactiveerd te worden en voor onze defensie te betalen. Dat de VVD met haar 22 zetels de hypotheekrenteaftrek heeft verdedigd verraadt een zorgelijke onwil om iets te willen doen aan het handje ophouden van Rijk Nederland, een Nederland dat steeds minder met Hardwerkend Nederland te maken heeft.</p>]]></description>
      <guid>https://www.volkskrant.nl/columns-van-de-dag/de-vvd-kiezer-kan-met-dit-coalitieakkoord-weer-hard-aan-zijn-geliefde-werk~bfffe60d/</guid>
      <pubDate>Sun, 1 Feb 2026 00:00:00 +0100</pubDate>
    </item>
    <item>
      <title><![CDATA[De essentie van het huidige fascisme: rijk tegen rijk, met rest van de wereld als speelbal]]></title>
      <description><![CDATA[<p>‘Wie hebben er belang bij dat dit gebeurt?’ Schrijfster Roxane van Iperen wierp een belangrijke vraag op bij het tv-programma Buitenhof. Ze doelde op de chaos die extreemrechtse leiders als Trump aanrichten. Deze chaos zou doelmatig zijn en georkestreerd door een geglobaliseerde private sector die een steeds groter deel van de taart opeist. Ze wees er terecht op dat 90 procent van de ICE-detentieketen in private handen is. De economische ratio van het fascisme is complex. De voedingsbodem voor fascisme is eenduidiger: zowel bij het fascisme van de vorige eeuw als dat van nu zijn groeiende ongelijkheid en de corrumperende werking van het grote geld op de democratie doorslaggevend. De economische praktijk van twee generaties fascisten vertoont overeenkomsten, met een merkwaardige mengelmoes van kapitalisme en de heiligverklaring van privaat bezit enerzijds, en protectionisme en beïnvloeding door de staat anderzijds. Denk aan Trumps pogingen om de staat of vrienden mede-eigenaar van techbedrijven te maken. Maar er zijn ook grote verschillen. Hitler vond economie tamelijk oninteressant en iets van ‘secundair belang’. Sterker nog, hij vond de Duitse regeringen die hem voorgingen verantwoordelijk voor het ‘onderwerpen van de natie aan materialisme’ en richtte zijn pijlen op de decadentie van kosmopolitische elites. Donald Trump had hij zonder twijfel weerzinwekkend gevonden, en diens besluit Groenland voorlopig maar niet binnen te vallen, omdat de beurs daar niet positief op reageert, onbegrijpelijk. De oude fascisten spraken niet alleen over de deugden van de hardwerkende gewone man, maar probeerden hem daadwerkelijk vooruit te helpen met (auto)banen en huizen. Logisch: als een politieke beweging groeit als reactie op ongelijkheid, is te verwachten dat die beweging ernaar streeft de ongelijkheid te verminderen. Dat is anders bij de moderne fascist; die heeft weliswaar aardige woorden voor de ‘hardwerkende’ gewone man, maar breekt ondertussen doodleuk sociale vangnetten af en geeft de rijken belastingverlaging. Ik vraag me af waarom de superrijken denken dat dit goed voor hen afloopt. In de jaren twintig en dertig van de vorige eeuw was het enigszins logisch dat de rijken partij kozen voor de fascisten, omdat het alternatief, de communisten, voor hen duidelijk (nog) slechter zou uitpakken. De huidige keuze van de rijken voor het fascisme lijkt veel onlogischer; de liberale democratie is een bewezen succes, ook voor henzelf, terwijl er historisch gezien geen enkele reden is om te denken dat het fascisme goed uitpakt voor hun imperia. Dat zij toch meewerken aan het huidige fascistische experiment is natuurlijk allereerst vanwege de kortetermijnwinsten. Daarnaast zijn de rijken van nu simpelweg onbelezen en decadent. Maar de belangrijkste reden lijkt mij het gebrek aan angst; als het hier allemaal misgaat, pakken ze toch gewoon het vliegtuig naar Dubai? Of desnoods naar hun bunker in Patagonië. De rijken van nu zijn ongeworteld, en zwermen als sprinkhanen over de hele wereld. Dit lijkt mij de economische essentie van het 21ste- eeuwse fascisme; het is rijk tegen rijk, met de rest van de wereld als speelbal. Dat Trump en zijn geestverwanten onze liberale democratieën om zeep proberen te helpen, is niet te zien op de beursapps van de rijken. Zij hebben hun economische realiteit in hoge mate weten los te koppelen van de realiteit van de wereld. Zij hebben niet alleen delen van de overheid geprivatiseerd, maar ook hun vluchtroutes. Als hun landen in chaos worden gestort, zullen zij geen greintje pijn lijden, denken ze. Als we het fascisme in deze eeuw een voortijdig halt toe willen roepen, is het dus essentieel dat de rijken niet kunnen weglopen van de chaos die ze zelf hebben gecreëerd. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-essentie-van-het-huidige-fascisme-rijk-tegen-rijk-met-rest-van-de-wereld-als-speelbal~beb871d1/</guid>
      <pubDate>Tue, 27 Jan 2026 00:00:00 +0100</pubDate>
    </item>
    <item>
      <title><![CDATA[Niks ‘deal van Rutte’, Trump krijgt zijn Groenlandmissie thuis gewoon niet verkocht]]></title>
      <description><![CDATA[<p>De chauvinistische folklore om te kijken wat buitenlandse media over ons schrijven, kennen we van de voetbaljournalistiek. Zelfs bij een overwinning op de nummer 15 van Italië schrijft de sportpers steevast Calimerostukjes waarin wordt ‘nagenoten’ van de berichtgeving in de buitenlandse media – ‘Gazzetta dello Sport had het over un’ Ajax splendido!’. Na een week Davos lijken alle Nederlandse media hier last van te hebben. ‘Wéér slaat Trump-fluisteraar toe!’, aldus Nieuwsuur. ‘Hij had dus wél gelijk’, orakelde een omhooggevallen tv-recensent. ‘De deal van Rutte!’, jubelden ze bij Eva. Nederland lijkt massaal te denken dat de dementerende gorilla Trump zijn keutel heeft ingetrokken dankzij briljante diplomatie van Rutte, die met een ‘raamwerk’ voor Groenland kwam. Los van het feit dat alles morgen weer anders kan zijn, is de grote vraag: welk raamwerk? Niemand weet wat erin staat, behalve vaagheden die nu al gelden. Rutte kreeg na zijn ‘deal’ de vraag of Groenland ‘gewoon’ eigendom van Denemarken blijft in het nieuwe ‘raamwerk’. Het ontluisterende antwoord van Rutte: ‘Daar hebben we het niet over gehad.’ Tsja, ging de hele Groenlandcrisis daar niet over? De Amerikaanse ambitie om eigenaar te worden van Groenland? Wat is dat ‘raamwerk’ dan waard? Het maakt blijkbaar niet uit; de spanningsboog van de meute is alweer verslapt na Ruttes ‘overwinning’ in Davos. Dat het geslijm van Rutte invloed heeft gehad op Trumps inbinden is natuurlijk niet te bewijzen. Het tegendeel overigens ook niet. Voor andere motieven is wél bewijs. Al tijdens zijn speech mompelde Trump dat ‘Groenland hem nu al veel geld heeft gekost’, een duidelijke verwijzing naar de dalende beurskoersen. Die koersen reageerden op de door Trump aangekondigde importheffingen en het Europese antwoord daarop. Naast het protest van de financiële wereld ziet ook een flink deel van zijn eigen partij de ramkoers ten aanzien van Groenland niet zitten. Niks ‘deal van Rutte’ dus; Trump krijgt zijn Groenlandmissie thuis, waar burgeroorlog dreigt, gewoon niet verkocht. Rutte was daarbij hoogstens een kapstok om zijn capitulatie aan op te hangen; iemand die een uitweg bood, nadat de standvastigheid van Europa, de daarop kelderende beurskoersen en de weerstand in de VS Trumps toon had doen veranderen. Europacorrespondent Stefan de Vries bood bij Pauw &amp; De Wit een eenzaam tegengeluid, door rustig uit de doeken te doen dat niemand weet wat er nu eigenlijk is afgesproken. En er dus geen enkele reden is om gerust te zijn op een goede afloop. Tegenover hem reageerde minister Brekelmans opvallend agressief op de verstoring van het Oranjegevoel, en stelde ‘nog nooit zo’n onzin gehoord te hebben’. Hij bood verder geen enkele inhoudelijke geruststelling. Het gedweep met Rutte zorgt niet alleen voor een vals gevoel van veiligheid, er is nog een ander belangrijk element van zijn optreden: het morele aspect. Generaties groeien op in een wereld waarin een talentloze pestkop president van Amerika is, bewierookt door knipmessen als Rutte, die op die manier hopen zelf buiten schot te blijven. ‘Slim’ noemen we dat dan. We maken ons (terecht) druk over de invloed van influencers, maar welk voorbeeld geven we met het heldenonthaal voor een meeloper die might altijd right acht? De Franse president Macron sprak al in 2017 over strategische autonomie voor Europa. Rutte, toen nog midden in zijn lange premierschap, toonde nooit enige interesse. Nu weet ik ook wel dat je niet te veel moet verwachten van een land waarin een jijbakkende havist uit Venlo een ‘briljant debater’ is, maar de blinde bewondering voor het handige oliemannetje Rutte zegt weinig goeds over ons. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/niks-deal-van-rutte-trump-krijgt-zijn-groenlandmissie-thuis-gewoon-niet-verkocht~bdc6ee18/</guid>
      <pubDate>Sun, 25 Jan 2026 00:00:00 +0100</pubDate>
    </item>
    <item>
      <title><![CDATA[Ik dacht dat we de bodem hadden bereikt, maar Ruttes knieën blijken nog een standje lager te hebben]]></title>
      <description><![CDATA[<p>Nee, het was geen AI. Dat de volstrekt infantiele brief van Trump aan de Noorse minister-president echt was, was voor veel mensen simpelweg onvoorstelbaar. Maar dat was hij dus wel. De machtigste man ter wereld is ook de kleinzieligste, door met kleuterretoriek te dreigen een bondgenoot aan te vallen omdat hij de Nobelprijs niet heeft gekregen. Dat de Noorse regering helemaal niet gaat over het uitreiken van de Nobelprijs, doet niet ter zake in de Amerikaanse idiocratie. In een week waarin de Groenlandcrisis alleen maar verder lijkt te escaleren, blijkt maar weer hoe velen de nieuwe realiteit maar niet onder ogen willen zien. Het wandelende poldermodel Rutte, alleen in Nederland bewonderd om zijn ‘pragmatisme’, stuurde maar weer eens een slijmerig appje naar Trump, dat door Trump meteen online werd gegooid. In het appje prijst Rutte Trump voor zijn ‘prestaties’ in Syrië, en zijn ‘werk’ inzake Gaza en Oekraïne. Dat ‘werk’ bestaat uit het faciliteren van etnische zuivering door het Israëlische leger en het halfhartige steunen van Oekraïne. ‘Ik kan niet wachten om je weer te zien’, zo sluit Rutte het appje af. Ik dacht dat we de bodem wel hadden bereikt in juni, toen Rutte tijdens de Navo-top zijn allerspannendste jurk aantrok, en ‘daddy’ Trump in zijn oor fluisterde dat hij alles met hem mocht doen. Maar Ruttes knieën blijken nog een standje lager te hebben. Trump behandelt Rutte ondertussen precies zoals iedereen met basale mensenkennis zou kunnen voorspellen: door de wanhopige bedrogen partner nog maar eens publiekelijk te vernederen. Anders is het voortdurend delen van privéberichten niet te zien. VVD’ers als Rutte werden hier ooit als de adults in the room gezien, als leden van een partij waar je misschien niet op stemde, maar die toch altijd wel goede, krachtige bestuurders afleveren. Die tijd lijkt voorbij. Niet alleen Rutte is alle glans kwijt, ook op nationaal niveau is er niks indrukwekkend meer aan de VVD. De allesverzengende onkunde van de PVV’ers en BBB’ers in het vorige kneuzenkabinet verhulde nog het een en ander, maar wie minister van Buitenlandse Zaken David van Weel in de koplampen van de Amerikaanse pick-uptruck ziet staren, of de overmoedige economieminister Karremans de Chinezen de gordijnen in ziet jagen, weet genoeg. Ik schreef na de Navo-top in juni vorig jaar dat Trump, hoewel hij praat als een kleuter, anders dan een kleuter niet met wat snoepjes en een aai te paaien is. Trump ziet zwakte, en maakt er genadeloos gebruik van. Sterker nog, hij wéét niet beter. Het is wat hij zijn hele (ondernemers)leven heeft gedaan: misbruik maken van zwakkeren, en deze nog een trap na geven ook. Overigens wist hij zelfs op die manier, met een economische orkaan in de rug, zijn geërfde vermogen nauwelijks te vergroten. Trump is uitsluitend onder de indruk van mensen die krachtig weerwoord geven. Sterker nog, hij weet niet hoe snel hij terug moet naar zijn hok, wanneer hij dat krachtige weerwoord ook daadwerkelijk krijgt. Zo laat Poetin keer op keer zien, door Trump vakkundig op te rollen in de rode loper die voor hem was neergelegd. Nederland is, meer nog dan andere Europese landen, mentaal en fysiek, niet klaar voor deze tijd. De Franse president Emmanuel Macron, wiens minder gênante appjes óók door Trump online werden gegooid, lijkt een van de weinige Europese leiders die wel snapt dat je naast een uitgestoken hand ook een duidelijke lijn moet trekken. En heel duidelijk moet zijn over welke kaarten je hebt, en dat je ook bereid bent die kaarten te spelen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/ik-dacht-dat-we-de-bodem-hadden-bereikt-maar-ruttes-knieen-blijken-nog-een-standje-lager-te-hebben~b03c46bf/</guid>
      <pubDate>Wed, 21 Jan 2026 00:00:00 +0100</pubDate>
    </item>
    <item>
      <title><![CDATA[Gekke regelzucht? Anno 2026 snakken we naar een vrolijk berichtje over gekke Brusselse regelzucht]]></title>
      <description><![CDATA[<p>Duizenden Denen gingen het afgelopen weekend de straat op met Deense, Groenlandse en Europese vlaggen om te protesteren tegen de Amerikaanse dreiging tegen Groenland. Het zal geen indruk maken op Donald Trump, na hem de zondvloed, en het is doodeng wat ons nog te wachten staat. Maar het lijkt ook steeds duidelijker dat uit het zelfgekozen einde van de Amerikaanse Eeuw een sterker Europa kan herrijzen. Hoewel we ook in Nederland nog lang niet op onze navel uitgekeken lijken, begint onder de dreiging uit het Oosten en Westen in Europa een nieuw Europees bewustzijn op te komen, dat best eens zou kunnen leiden tot een versnelling van de Europese eenwording. Dat is althans de strekking van twee artikelen in The Financial Times (FT) en Politico die ik dit weekend las. In het FT schrijft columnist Janan Ganesh over de Britse conservatieve schrijver Auberon Waugh (1939-2001), die Europa zag als een potentieel bolwerk tegen de verderfelijke Amerikaanse culturele invloed, gebaseerd op ordinair en smakeloos consumentisme. Hij was voorstander van het Europese project juist omdat hij een reactionair was, niet ondanks. Dat spreekt mij zeer aan. En inderdaad, als je er over nadenkt is het volstrekt onlogisch dat zij die het meest dwepen met typisch pan-Europese zaken als de ‘Westerse beschaving’ of het ‘Avondland’, zichzelf een ‘cultuurchristen’ noemen en zich zorgen maken over immigranten die ‘ons continent’ overspoelen, juist tégen Europese integratie zijn. Van Thierry Baudet tot Wierd Duk; hun ‘zorgen’ zijn vrijwel uitsluitend van continentale aard, maar paradoxaal pleiten ze óók voor een Nexit. Dat slaat nergens op; de opwinding over de ‘joodschristelijke Europese beschaving’ devalueert impliciet de natiestaat. Extreemrechtse lieden spreken altijd vol ontzag over de ‘invloedssferen’ en ‘mannelijkheid’ van Amerika en Rusland, alsof dat natuurverschijnselen zijn, maar pleiten in eigen huis doodleuk voor een einde van de EU en dus een vrijwillig einde van onze eigen invloedssfeer. Ook dat is volstrekt onlogisch, tenzij je wil dat Europa wordt verdeeld tussen geopolitieke vijanden. Nu heet het daarom ook domrechts, en Ganesh stelt dat dit type populisme zal uitsterven in een nieuwe realiteit van geopolitieke onrust. Laten we het hopen, want deze tijd maakt de decadentie van een clown als Boris Johnson – die als journalist in de vroege jaren negentig groot werd met leugens over Brusselse regelzucht ten behoeve  van bananen en condooms, om daarna zijn landgenoten op basis van diezelfde leugens uit de EU te loodsen – pijnlijk duidelijk. Twintig jaar lang konden rechtse media Europeanen wijsmaken dat Brussel de grootste bedreiging voor hun zorgeloze bestaan was. Nu zijn er bedreigingen die de opwinding over de standaardisatie van regelgeving volstrekt absurd maken; anno 2026 snakken we naar een vrolijk berichtje over gekke Brusselse regelzucht, tussen de voetbaluitslagen. Het stuk in Politico met als titel ‘Vergeet extreemrechts. De jongeren willen een ‘Verenigde Staten van Europa’, zoomt in op een nieuw Europees bewustzijn bij jongere Europeanen, dat zich uit in steeds meer pro-EU memes op sociale media. De optimistische en zelfverzekerde posts van deze  ‘Eurofeds’ (Europese federalisten) stroken nog niet helemaal met de weerbarstige realiteit van de Europese samenwerking, maar het doel is dan ook om een toekomstbeeld te schetsen en een ontsnapping te bieden aan het fatalisme dat Europa zo plaagt. Het mag duidelijk zijn dat het anti-Europese puberpopulisme een verwendheid is die we ons niet meer kunnen permitteren. Als de agressie van Trump het einde betekent van de onnozele folklore om ‘Nexit’ te roepen als men met het verkeerde been uit bed gestapt is, is dat toch in ieder geval mooi meegenomen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/gekke-regelzucht-anno-2026-snakken-we-naar-een-vrolijk-berichtje-over-gekke-brusselse-regelzucht~b0ee8443/</guid>
      <pubDate>Mon, 19 Jan 2026 00:00:00 +0100</pubDate>
    </item>
    <item>
      <title><![CDATA[Je krijgt met ze te doen, de arme drommels in ‘Wakker in Paraguay’ die op commando huis en haard verlaten]]></title>
      <description><![CDATA[<p>U heeft wellicht al een aanbeveling gelezen, die ik bij dezen graag herhaal: kijkt allen naar de nieuwe NPO-serie Wakker in Paraguay! In de serie worden Nederlandse complotdenkers, gehersenspoeld door sociale media, gevolgd bij het opbouwen van een Nederlandse kolonie in Paraguay. Leiders van het stel zijn Jeroen Pols en Jan Engel (de broer van Willem), bekend van Viruswaarheid. Het programma is een monument voor het genre ‘show, don’t tell’; dat de makers het vertrouwen van deze toch zeer achterdochtige mensen hebben weten te winnen, is een wereldprestatie. Natuurlijk blijkt Paraguay helemaal geen idylle en is de hypocrisie van deze Nederlandse immigranten hemeltergend. Klagend over immigranten die zich niet willen aanpassen, bouwen ze in het weidse Paraguay precies dezelfde Vinex-wijk als die ze in Nederland ontvluchten. Hun racisme en verwendheid zijn schaamteloos; een blonde moeder constateert vrolijk dat er geen Arabieren zijn, maar haar gezicht betrekt als ze hoort dat er geen pakketjes worden bezorgd. Onbetaalbaar zijn de ontgoochelde koppies wanneer men hoort dat Paraguay tijdens de pandemie een jaar op slot zat en er massaal gevaccineerd is. Zoals in elke cult zijn er een paar slechteriken die een grotere groep kwetsbare mensen misleiden. Zoals Mart, een in zijn jeugd gepeste man die hoofdhuiden tatoeëert en gefascineerd is door zijn eigen ontlasting. Opgejaagd door de leugen dat Nederland snel weer ‘op slot gaat’ lokken Pols, Engel en ene Lester, de afschuwelijkste Nyenrodiaan die dat kasteeltje aan de Vecht ooit heeft afgeleverd, wappies naar Hohenau. Inderdaad, de plek waar die andere engel, Josef Mengele, na de Tweede Wereldoorlog neerstreek. Vanzelfsprekend helpen de drie hun goedgelovige landgenoten voor een zacht prijsje op weg. Het knappe van de serie is dat zowel de allesverzengende hypocrisie wordt blootgelegd, als een zekere empathie bij de kijker wordt opgewekt. Bijvoorbeeld wanneer voorman Pols – die de overheid en regels vergelijkt met kanker – zijn zoon emotioneel maant om zich aan de motorhelmplicht te houden, nadat een Nederlandse ‘vrijheidsstrijder’ in coma is komen te liggen na een motorongeluk, onverzekerd en zonder helm. Hoewel ik toch niet bekendsta om mijn empathie voor leden van de extreemrechtse cult, is dat wel wat er gebeurt; je krijgt met ze te doen. Niet met narcistische boeven als Pols en Engel natuurlijk, die hun lot vergelijken met dat van de Joden in de Tweede Wereldoorlog. Maar wel met de arme drommels die op hun commando huis en haard verlaten. Ronduit hartverwarmend zijn de omstanders, die hun geliefden zien afdwalen. Zoals de lieverd die met haar volstrekt paranoïde buurvrouw gaat beeldhouwen, haar idiotie kalm negerend. Of vader Nico, die zijn dochter langzaam verliest aan de weerzinwekkende proleet Lester, maar zijn vaderlijke hand blijft uitsteken. Of de broer van Mart, die diens complotgereutel in de auto beantwoordt met een lange stilte, om deze pas te doorbreken met een stoïcijns ‘de maïs komt weer op hè?’. Prachtig! De serie is niet alleen vermakelijk, maar roept ook een belangrijke vraag op: hoe zorgen we ervoor dat slachtoffers van de extreemrechtse cult, al dan niet na een Paraguayaanse teleurstelling, weer terug kunnen naar normaal? Voor mijn boek De domheid regeert sprak ik met een Vlaamse ex-wappie. Zij was glashelder over de reden van haar radicalisering en gaf ook een oplossing. ‘Mensen die verslaafd zijn aan sociale media zijn ziek. Net als bij alcohol of drugs. Een afkickkliniek voor sociale media, waarom zou dat niet kunnen? Het klinkt extreem, maar wat er in iemands hoofd kan gebeuren is ook heel extreem.’ Ik denk dat ze gelijk heeft. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/je-krijgt-met-ze-te-doen-de-arme-drommels-in-wakker-in-paraguay-die-op-commando-huis-en-haard-verlaten~bc7988ae/</guid>
      <pubDate>Wed, 14 Jan 2026 00:00:00 +0100</pubDate>
    </item>
  </channel>
</rss>
