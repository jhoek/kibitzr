<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Nergens in Den Haag was antifa te bekennen, wat een werkschuw tuig is het toch]]></title>
      <description><![CDATA[<p>‘Wij zijn met meer!’, zeiden de 150 duizend vreedzame demonstranten bij de Rode Lijn-manifestatie afgelopen juni. ‘Wij zijn Nederland!’, scandeerden de 1.500 frikandelfascisten dit weekend, terwijl ze brandstichtend en vechtend door Den Haag trokken. Het kan niet beide waar zijn, en dat is het dan ook niet. Nederland is het kantelpunt voorbij, althans in de Tweede Kamer. Die stemde afgelopen week met nipte meerderheid tégen hulp aan ernstig zieke en gewonde kinderen uit Gaza. En stemde nipt vóór een rechtstreeks uit Trumps Amerika geïmporteerde motie om antifa te verbieden. Dat laatste kan helemaal niet, omdat ‘antifa’ een paraplubegrip is en het parlement daar helemaal niet over gaat, maar dat maakt niet uit in een politieke surrealiteit die gedomineerd wordt door columnisten van De Telegraaf, volksmenners van SBS 6 en uit Amerika gekopieerde mediahypes. De symbolische betekenis is niettemin enorm. In de nasleep van de moord op de Amerikaanse rechtsextremist Charlie Kirk, Trumps eigen Horst Wessel, bestempelt het Nederlandse parlement antifascisme nu als terrorisme. En daarmee fascisme dus als normaal: een naoorlogs dieptepunt. Laffe VVD’ers, die met deze bruine ballon van FvD meestemden, zullen ongetwijfeld zeggen dat het om de organisatie ‘Antifa’ gaat, en niet antifascisme an sich. Maar er bestaat helemaal geen antifa, zo ondervonden ook de schuimbekkende PVV-hooligans dit weekend. Toen ze inzagen dat het een beetje raar is om te demonstreren tegen een regering die net als zij extreemrechts is, zochten ze de confrontatie met antifa. De politiek had immers net antifa verboden en bovendien horen we toch ook al 25 jaar dat de kogels van links komen. Maar nergens in Den Haag was antifa te bekennen; wat een werkschuw tuig is het ook! VVD’er Klaas Dijkhoff had het eerder dit jaar over de nieuwe scheidslijn tussen democraten en antidemocraten. Maak daar maar antifascisten en fascisten van. Want net als met de democratie is het onmogelijk om je neutraal te verhouden tot het fascisme; je bent óf een antifascist óf een fascist. Dat de VVD meestemt met een onzinmotie om antifascisme als terrorisme aan te merken, maakt die partij dus fascistisch. Kort door de bocht, zegt u? Fascist, zeg ik. Het zijn niet de laagopgeleide hooligans die ik vrees, maar al die hoogopgeleide buurmannen, salesmanagers en huisvrouwen die het stiekem met ze eens zijn. Niet Wilders, maar de kleingeestige egoïsten uit de achterban van VVD, JA21, SGP en BBB. Die 20 procent die er nu in elk land nu eenmaal wel is, maakt Nederland niet tot een extreemrechts land; die 30 procent verveelde kleinburgers die meewaaien wél. U weet wel, die mensen die ‘Timmermans ook heel heftig vinden’ en menen dat je PVV-stemmers ‘niet mag buitensluiten’. Veel Nederlanders hebben zichzelf wijsgemaakt dat het ‘maar’ een kwart is, of misschien een derde. Maar het is gewoon de helft. Wat er dit weekend in Den Haag gebeurde, is een rechtstreekse vertaling van de retoriek van Wilders, Baudet, Van der Plas en Yesilgöz. Hun woorden werden een-op-een omgezet in daden. Niet door een gemankeerd individu, maar door een opgehitst collectief. In het fascisme van de jaren dertig was racistische haat voor de meeste kiezers niet het leitmotiv; dat was toch vooral een obsessie van Hitler en de mensen om hem heen. Nu is het juist de haat waarvoor de massa warmloopt, bij gebrek aan materiële noden. ‘Blijf kalm als het ondenkbare gebeurt’, schrijft Timothy Snyder, de bekendste fascismewetenschapper van het moment. Nou, mij lukt het niet. Maar goed dat ik even op vaderschapsverlof ga, want met mijn vaderland wil ik even helemaal niks te maken hebben. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/nergens-in-den-haag-was-antifa-te-bekennen-wat-een-werkschuw-tuig-is-het-toch~bf1c93e3/</guid>
      <pubDate>Mon, 22 Sep 2025 00:00:00 +0200</pubDate>
    </item>
    <item>
      <title><![CDATA[Charlie Kirk én zijn moordenaar zijn slachtoffer van het haatkapitalisme]]></title>
      <description><![CDATA[<p>Ironischer wordt het niet: de Amerikaanse influencer Charlie Kirk werd vorige week doodgeschoten terwijl hij het opnam voor vrij wapenbezit en transgenders (onterecht) de schuld gaf van schietpartijen op onderwijsinstellingen. De rechts-extremist pleitte eerder voor openbare executies en vond dat de vele schietpartijen op scholen een ‘acceptabele’ prijs zijn voor het recht een wapen te dragen. De moordenaar lijkt een witte 22-jarige man uit een Republikeins gezin, in een ‘rode’ staat met extreem lakse wapenwetten. Zijn politieke voorkeur is nog onduidelijk, maar er zijn steeds meer tekenen dat hij gevangen zat in een online subcultuur, die eerder nihilistisch dan ideologisch is. Dit alles tot grote teleurstelling van extreemrechts; dat had gehoopt op een transgender, een immigrant of een vrouw met paars haar. Elon Musk, eigenaar van X, wist vóór Kirks dood werd bevestigd al dat de Democraten –‘de partij van de dood’ – verantwoordelijk waren. SBS, De Telegraaf en BBB-politici probeerden de afgelopen dagen steeds wanhopiger de Amerikaanse cultuuroorlog naar Nederland te importeren. Wierd Duk, die voor diens dood nog nooit over Kirk schreef, ging als gebruikelijk voor in de smeerlapperij. Na de moord wist hij zeker dat het om een door ‘woke’ gehersenspoelde jongeman ging. Toen bleek dat de verdachte uit een Republikeins nest kwam, maakte het opeens niet meer uit ‘wie of wat de moordenaar was’. Het ware probleem was, volgens de schuimbekkende Duk, dat er werd ‘gejuicht’. Als bewijs werd een Franse studente aan de UvA gevonden die het wel best vond dat Kirk dood was. Het onsmakelijke vingerwijzen en de zelfbetrekking van polderpopulisten ten spijt, is er natuurlijk geen weldenkend mens die juicht bij de dood van een jonge vader. Ook de Democraten niet, die waardig en vol medeleven reageerden. Uitzoomend is de moord op Kirk vooraleerst een typisch Amerikaanse aangelegenheid, een symbool voor de krankzinnigheid van de wapenwetten en het verheerlijken van vuurwapens als ‘vrijheid’. Toch is er één element dat niet alleen Amerikaans is en valt te herkennen bij zowel de verdachte als de hitserige lieden die in Nederland cultuuroorlogje willen spelen: een online dynamiek die mensen (vooral mannen) volslagen gek draait. Hoewel er nog geen zekerheid is over het motief van de dader, wijzen inscripties op ongebruikte kogels op een wereld van gamers, memes en trolling, waarin wordt gevochten om aandacht. Het doet denken aan de ‘Erasmusschutter’ Fouad L., die drie mensen in Rotterdam vermoordde. Eveneens een ‘saladebarterrorist’; eenzame en gekrenkte mannen zonder doorleefde ideologie die radicaliseren op de platformen van miljardairs, dankzij algoritmes die extremiteiten belonen. Daarmee is de moord op Kirk veel minder politiek dan die in beginsel lijkt; zowel Kirk als zijn moordenaar is in zekere zin slachtoffer van het haatkapitalisme, waarin likejesdopamine mensen aanspoort politieke emoties op te poken voor aandacht of geld. Dat geldt ook voor de gretige verdachtmakingen op sociale media direct na de moord. Waar iedereen ongeduldig wacht op de toedracht van de moord, weten de algoritmes van sociale media daar wel raad mee; die jagen gebruikers nog verder hun fuik in, met allerlei theorieën die aansluiten bij de online identiteit. De manier waarop er in het socialemediatijdperk wordt omgegaan met wereldnieuws is even potsierlijk als weerzinwekkend. Alle menselijkheid en nuance verdwijnt door sturende algoritmes, en een verband tussen de emoties van gebruikers en de feiten is er nauwelijks nog. De virale opwinding van mensen, de onstuitbare neiging tot zelfbetrekking en vingerwijzen: alles om de menselijke leegte met een online clubgevoel op te vullen. Met politiek heeft het al lang niks meer te maken. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/charlie-kirk-en-zijn-moordenaar-zijn-slachtoffer-van-het-haatkapitalisme~bc2e45c0/</guid>
      <pubDate>Mon, 15 Sep 2025 00:00:00 +0200</pubDate>
    </item>
    <item>
      <title><![CDATA[Voor een land dat rijk is geworden van handel hebben Nederlanders een abominabel economisch verstand]]></title>
      <description><![CDATA[<p>In een democratie hebben de rijken een probleem: de niet-rijken zijn altijd met meer. Daarom verzinnen ze voortdurend een list, daartoe in staat gesteld door hun tijd en middelen. De hypotheekrenteaftrek is zo’n list. Dankzij de hypotheekrenteaftrek en de kapitalistische propaganda waarin bezit ‘slim’ is, hebben de rijken de massa het gevoel gegeven óók rijk te zijn. Ook al zijn ze volgehangen met schuld, de Nederlandse massa behoort tot de bezittende klasse, en dat vergemakkelijkt het uitdelen van cadeautjes aan de rijken enorm. De ironie wil dat de aftrek werd geïntroduceerd in 1892 (!) als tegemoetkoming voor de rijken, in een breder pakket van de liberale minister Pierson, die juist de lagere inkomens wilde helpen. Dankzij de rammelende naoorlogse ideologie van het eigen woningbezit – huizenbezitters zouden verantwoordelijker burgers zijn – en slinkende kapitaalbelastingen hoeven die rijken helemaal niet meer tegemoetgekomen te worden (integendeel!) en is de hypotheekrenteaftrek verworden tot een ordinaire subsidie. Hoe duurder een huis, hoe hoger de hypotheek, hoe hoger de aftrek. Dat kost de overheid 11 miljard per jaar en heeft bijgedragen aan extreem hoge huizenprijzen. De discussie over de afschaffing wordt echter op dezelfde manier vertroebeld als de discussie over klimaatverandering. Hoewel er absolute consensus is over de noodzaak van afschaffing, liegen als ‘expert’ vermomde lobbyisten op de voorpagina van De Telegraaf dat starters geen huis kunnen kopen zónder. Voor de VVD is de hypotheekrenteaftrek dan ook het allerheiligste huisje: het is zowel een cadeautje aan de eigen achterban als een wervingsmiddel. Maak zoveel mogelijk mensen verslaafd aan het schuldenkapitalisme en je zit geramd voor de toekomst. Met het liberalisme heeft dat, zo zou ook die goede oude Pierson vinden, alleen niets van doen. ‘Het kan wel 500 euro netto per maand schelen, en dat gaan wij niet zeggen tegen mensen die net hun zaakjes op orde hebben’, zei de huidige VVD-partijleider dit weekend op het congres. Met ‘netjes op orde’ bedoelt ze ‘volgehangen met schulden’. Dat de VVD als rijkenpartij de hypotheekrenteaftrek verdedigt, is natuurlijk niet vreemd; zonder had men nooit de grootste partij van Nederland kunnen worden. Dat de PVV en kleiner domrechts hetzelfde doen, met hun sociaal-economisch zwakkere achterban, is dat wél. Voor alle centrum- en linkse partijen is de hypotheekrenteaftrek daarmee een ideale stok om te doen wat oud-spindoctor Roy Kramer vorige week in deze krant betoogde: keihard polariseren. Donald Trump schijnt het taalgebruik van een kind uit groep 5 te hebben en zo’n kind zou deze boodschap dus waarschijnlijk verpakken als ‘u steelt van arme mensen en geeft het aan de rijke mensen die het niet nodig hebben’. Dat is overigens aanmerkelijk minder kort door de bocht dan alles wat Wilders zelf zegt, dus scrupules zijn niet nodig. Maar het kan ook beeldender. De dijken zijn doorgebroken, en rechts geeft sommige mensen zandzakken. Vervolgens vertellen ze de mensen, gewend aan de zandzakken, dat links de zandzakken komt afpakken. Terwijl links de dijken wil herstellen, zodat zandzakken niet nodig zijn. Deze ogenschijnlijk makkelijke boodschap is nog moeilijk genoeg; weinig werken en veel lenen is ook hier de cultuur geworden. Voor een volk dat rijk werd met de handel hebben Nederlanders bovendien een abominabel economisch verstand – vraagt u voor de grap uw hoogopgeleide buurvrouw eens naar haar eigenwoningforfait. We weten waar de koffie het goedkoopst is, maar hebben een blinde vlek voor de (kapitaal)inkomstenkant, waar het echte verschil gemaakt wordt. Penny wise, pound foolish; precies zoals de rijken de meute het liefst hebben. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/voor-een-land-dat-rijk-is-geworden-van-handel-hebben-nederlanders-een-abominabel-economisch-verstand~b9c52ce8/</guid>
      <pubDate>Mon, 8 Sep 2025 00:00:00 +0200</pubDate>
    </item>
    <item>
      <title><![CDATA[Eindelijk dringt het door dat de extreemrechtse kiezer niet voor rede vatbaar is]]></title>
      <description><![CDATA[<p>Het tijdperk van ‘when they go low, we go high’ is voorbij. Het aforisme van Michelle Obama, uitgesproken tijdens de Democratische campagne van 2016, bleek een ongelooflijke misrekening: Trump won, en in 2024 wéér. Obama was niet de enige die dacht dat de rechtspopulistische golf weerstaan kon worden door ‘erboven te staan’ en simpelweg te wachten tot de kiezer weer bij zinnen zou komen. Nu extreemrechts, ondanks de evidente incompetentie, corruptie en immoraliteit van haar leiders en bewindslieden, gewoon door blijft groeien, begint het dan eindelijk te dagen. In Amerika werpt de Californische gouverneur Gavin Newson zich op als de Democratische uitdager van Trump door vuur met vuur te bestrijden. Onder leiding van Camille Zapata, zijnjonge sociale mediastrateeg, kopieert hij Trumps maniakale communicatiestijl, tot ontzetting van de Republikeinen. Hij kan rekenen op de complimenten van Barack Obama en komiek Bill Maher, die treffend zei dat je ‘de tegenstander niet slimmer, maar dommer af moet zijn’. In Nederland begint de linkse oppositie ook te snappen dat alle retorische middelen geoorloofd zijn tegen extreemrechts. Zo wist Stephan van Baarle (Denk) Wilders neer te zetten als een klein jongetje, door simpelweg foto’s te tonen van vermoorde Palestijnse kinderen – ‘ga toch weg man’ was het enige dat de wegkijkende gifmenger kon uitbrengen.Esther Ouwehand wist Eric van der Burg, ooit de liberale hoop in bange VVD-dagen, te verleiden tot een platte scheldpartij. Ouwehand was een ‘kutwijf’ en de NSC-fractie bestond uit ‘teringlijers’. Een even effectieve als publieke ontkrachting van het nepfatsoen van domrechts, dat tegenstanders altijd ‘schelden’ en ‘polarisatie’ verwijt wanneer er inhoudelijke kritiek wordt geleverd. Het was nota bene Eric van der Burg die Frans Timmermans op hoge toon ‘schelden’ verweet toen hij NSC’er Diederik Boomsma een huichelaar noemde. Van der Burg zei dat hij die dag ‘ontzettend slecht’ in zijn vel zat. ‘Collega’s zeggen de ergste dingen. Zoals dat ik een genocide vergoelijk en dat ik bloed aan m’n handen heb. Ik krijg ook veel foto’s van dode kinderen opgestuurd. Dat gaat je allemaal niet in de koude kleren zitten.’ Ja, de werkelijke slachtoffers zijn de opvarenden van Schoofs modderschuit en niet de tienduizenden vermoorde Palestijnen. Het idee dat de extreemrechtse golf zal overwaaien als men maar netjes blijft was gestoeld op het volstrekt naïeve idee dat extreemrechtse kiezers rationeel zijn. Dat idee leidt tot beschouwingen waarin die kiezers daadwerkelijk iets te klagen hebben; anders zouden ze toch niet zo ontevreden zijn? Laten we dus ‘nog beter te luisteren’ naar ‘ontevredenheid’ en ‘zorgen’ van kiezers, riep men. Maar het probleem is: extreemrechtse kiezers stemmen helemaal niet op basis van rationele, materiële zorgen, voor zover ze die überhaupt hebben. Deze fundamentele misvatting leidt vervolgens tot de gedachte dat wanneer extreemrechts aan de macht is en faalt, die extreemrechtse kiezer daarvan leert en voortaan zal stemmen op die gematigde partij ‘die erboven stond’. Uit de peilingen blijkt hoezeer dat onzin is; de aanhang van de PVV verhardt, precies zoals te verwachten valt van een irrationele, gehersenspoelde (online) cult, met eigen waarheden en alternatieve feiten. Erboven staan betekent eronder eindigen. Extreemrechts heeft haar kiezers inhoudelijk niets te bieden, daarom kan het weinig anders dan het aanjagen van relletjes, racisme en nationalisme. Progressieve partijen hebben lang gedacht dat inhoudelijke superioriteit genoeg zou zijn om kiezers (terug) te winnen, maar lijken nu te beseffen dat óók zij de modderpoel in moeten. Daarbij heeft men bovendien weinig te verliezen: het is onmogelijk een rationele kiezer kwijt te raken aan extreemrechts. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/eindelijk-dringt-het-door-dat-de-extreemrechtse-kiezer-niet-voor-rede-vatbaar-is~bd36041e/</guid>
      <pubDate>Mon, 1 Sep 2025 00:00:00 +0200</pubDate>
    </item>
    <item>
      <title><![CDATA[De moord op Lisa leidt tot een even voorspelbaar als onsmakelijk politiek opportunisme]]></title>
      <description><![CDATA[<p>De moord op de 17-jarige Lisa, in het unheimische niemandsland bij de Amsterdam Arena, waar dagelijks tienduizenden mensen doorheen trekken maar waar niemand woont, leidde tot een schokgolf. De verdachte bleek een 22-jarige man die verbleef op een opvanglocatie van het COA, volgens Het Parool illegaal. De man wordt bovendien verdacht van nog twee andere misdrijven in Amsterdam. De omstandigheden rond de moord leidden tot een even voorspelbaar als onsmakelijk politiek opportunisme. Geert Wilders bleef in de eerste uren na het eerste bericht over de moord op Lisa muisstil, maar zodra bekend werd dat het om een asielzoeker ging, gebruikte Wilders de moord voor zijn xenofobe agenda en pleitte voor een asielstop. Voor de duidelijkheid: Wilders twittert nooit over door autochtone Nederlanders gepleegde moorden en de PVV stemde tégen meer geld voor femicidebestrijding. Progressief Nederland was op het moment van de moord in rep en roer over een smakeloze Halloween-campagne van pretpark Walibi, waarin een vrouw door een stel sadistische clowns wordt geveild en vermoord. Nadat Het Parool had gemeld dat een asielzoeker werd verdacht van de moord op Lisa, verplaatste de progressieve woede zich naar die krant – men had dat ‘asielzoeker’ achterwege moeten laten om de ‘PVV niet aan de winst te helpen’. Niet asielzoekers zijn het probleem, maar mannen, zo klonk het. Dat ging er bij extreemrechts natuurlijk weer niet in; Wierd Duk twitterde dat het ‘niet te harden’ is hoe jongens en mannen nu ‘generiek verdacht worden gemaakt’. Dat mag je immers alleen met moslims doen. Wéér iemand anders vond de oproep aan vaders om hun zonen beter op te voeden onzin, omdat juist jongens die alleen met een moeder opgroeien vaker problematisch gedrag vertonen – ‘laat moeders hun zonen beter opvoeden!’. En dan was er nog een ontwerpster die bij Nieuwsuur klaagde over mannelijke stedenbouwkundigen die voor vrouwen onveilige omgevingen creëren. Al deze mensen hebben tot op zekere hoogte een punt. Ja, zelfs hitsers die wijzen naar de islam, want het is natuurlijk geen toeval dat vrouwenhater Andrew Tate zich tot de islam heeft bekeerd en Thierry Baudet flirt met diep-conservatieve islamitische manfluencers. Alleen staan die punten helemaal los van deze moord, waarvan we de details simpelweg nog niet kennen. ‘Het zijn geen incidenten meer’, schreef Liesbeth Rasker in een column in de Linda. Maar dat is deze moord, hoe afschuwelijk ook, nu juist wél. Terwijl rechts spreekt over een acuut asielprobleem en links over een acuut mannenprobleem, is de realiteit dat het aantal moorden in Nederland al decennia daalt. In de jaren negentig waren er ongeveer 240 slachtoffers per jaar, nu nog de helft. Het aantal vrouwelijke slachtoffers is evenredig gedaald. Ooit waren er uitschieters van 91 vrouwen per jaar, maar vorig jaar waren het er nog ‘maar’ 46 (en 75 mannen). Dat zijn er 46 te veel, maar van een ‘golf van femicide’, laat staan gepleegd door asielzoekers, is géén sprake. Natuurlijk moet misogynie bij jonge mannen zeer serieus worden genomen, maar die vertaalt zich (vooralsnog?) niet in meer femicide. Het toe-eigenen en uitvergroten van een dramatische gebeurtenis is natuurlijk niet nieuw, de mens reageert nu eenmaal sterker op sensationele verhalen dan op statistieken. Maar de hijgerigheid van sociale media lijkt deze primitiviteit te versterken. Een pleidooi voor zelfbeheersing en volwassenheid bij dit soort drama’s dus, al is het maar uit respect voor de nabestaanden. Wie een punt te maken heeft, doet dat maar een weekje later, bij voorkeur op basis van statistieken en bredere maatschappelijke ontwikkelingen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-moord-op-lisa-leidt-tot-een-even-voorspelbaar-als-onsmakelijk-politiek-opportunisme~b4dfc2b1/</guid>
      <pubDate>Mon, 25 Aug 2025 00:00:00 +0200</pubDate>
    </item>
    <item>
      <title><![CDATA[Laten wij doen wat Wierd Duk wil dat wij doen: hem serieus nemen]]></title>
      <description><![CDATA[<p>GroenLinks is ‘totalitair’ en ‘maoïstisch’, met mensen die ‘geweld zullen gebruiken op het moment dat dat nodig is’, aldus Telegraaf-propagandist Wierd Duk in zijn podcast afgelopen week. Een volstrekt krankzinnige uitspraak, maar heel normaal in het oeuvre van de grootste schandvlek van de Nederlandse journalistiek, bestaande uit het verspreiden van propaganda voor fascisten, autocraten en extreemrechtse criminelen. Van complottheorieën rondom MH17 en andere Poetinpijperij tot het opvoeren van veroordeelde nazi’s als de Britse Tommy Robinson als ‘martelaar van het volk’; Duk heeft nog nooit aan de goede kant gestaan. Toch is dankzij een merkwaardige mengelmoes van snobisme en luiheid bij de rest van de Nederlandse pers juist deze man nu de invloedrijkste journalist van het land, met een vaste plek aan tafel bij Vandaag Inside, de best bekeken talkshow van het land. Duk opereert al jaren in een vacuüm, waarin hij online rechtsextremistische waanzin verkondigt, maar op televisie een gematigde versie van zichzelf mag presenteren, zonder dat iemand hem daar bevraagt over de ranzigheid die hij online verkondigt. Dat heeft allereerst te maken met onderschatting – reden waarom men mij ‘een obsessie met Wierd Duk’ verwijt. Weldenkende mensen lezen De Telegraaf niet en kijken niet naar Vandaag Inside, dus waar zeur ik nou over? Onbegrijpelijk; alsof we ons nog dergelijke naïeve arrogantie kunnen permitteren. Daarnaast is er nog altijd het idee dat online ‘niet echt’ is, een soort proeftuin waar je onbespied krankzinnigheid op het publiek kan uittesten. Alsof er een stille consensus bestaat over de rol van Duk en het niet serieus nemen van zijn geraaskal. Maar het probleem is dat dat nu juist wél gebeurt. Op 12 augustus verscheen een studie van de Universiteit van Cambridge, die nog maar eens aantoont hoeveel impact het kritiekloos opvoeren van extreemrechtse figuren heeft. In de studie wordt duidelijk hoe het niet-kritisch ondervragen van deze types normaliserend werkt, en hun (valse) claims het volk te vertegenwoordigen versterkt. Dit is precies wat Vandaag Inside met Duk doet; in de bovenwereld van de televisie wordt Duk gepresenteerd als een rechtse, maar nog net redelijke vent, terwijl hij in de onderwereld van X en zijn grimmige podcasts extreemrechtse (complot)ideeën salonfähig maakt. De normalisering van Duk in de bovenwereld leidt aldus tot normalisering van zijn ideeën in de onderwereld. Het valt niet uit te sluiten dat de makers van VI dat zelf niet eens snappen. Johan Derksen (138) gaat er prat op niet op sociale media te kijken. Dat ziet hij als iets nobels, maar het zorgt er wel voor dat hij niet doorheeft wie zijn favoriete tafelgast werkelijk is. Iemand die zegt dat ‘woke door de islam op ons is afgestuurd’. Iemand die hoopte dat Trump de verkiezingen zou winnen om ‘de natuurlijke orde te herstellen’. Duks oud-collega Gerry van der List, toch geen linkse jongen, omschreef ooit in EW Duks bijdrage aan de Nederlandse journalistiek als ‘het vertellen dat Nederland snel naar de knoppen gaat door de immigratie en de islam’. Dankbaar werk, volgens Van der List, dat een grote populariteit garandeert – ‘zonder dat het enige intellectuele inspanning vergt’. Maar de echte vraag is waarom iedereen dit lijkt toe te laten. Waarom vraagt presentator Wilfred Genee nooit naar de waanzin die Duk online debiteert? De verslaving aan het hitsen op sociale media enerzijds, en de ijdele wens om salonfähig te zijn anderzijds, is de achilleshiel van types als Duk. Laten we dus doen wat Duk al zijn hele leven wil dat wij doen: hem bloedserieus nemen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/laten-wij-doen-wat-wierd-duk-wil-dat-wij-doen-hem-serieus-nemen~b00a161b/</guid>
      <pubDate>Mon, 18 Aug 2025 00:00:00 +0200</pubDate>
    </item>
    <item>
      <title><![CDATA[Het is pijnlijk voor D66 en Volt dat ze de liberale VVD-vluchteling niet weten te trekken]]></title>
      <description><![CDATA[<p>In de laatste peilingen is de VVD weggezakt naar zestien zetels. Daarmee zakt de VVD terug naar het zetelniveau dat ze onder lijsttrekker Toxopeus had in 1963, het jaar van Reinier Paping en de moord op Kennedy. Dat zal te maken hebben met het voortdurende geflirt met extreemrechts en het agressieve pro-Israëlgeluid, maar waarschijnlijk ook met verveling na de Ruttejaren – je moet de Nederlandse kiezer niet te hoog aanslaan. Nu de VVD alleen nog het Telegraaf-lezende deel van de achterban lijkt te willen (of kunnen?) bedienen, is het de vraag wat de NRC-lezende VVD’ers gaan doen. Sommige oudere liberalen zullen VVD blijven stemmen uit loyaliteit, maar een flink deel van de jongere aanhang van de VVD is zich aan het oriënteren op de alternatieven. Volgens de peilingen gaan die VVD’ers vooral naar het CDA van Henri Bontenbal. Dat is begrijpelijk; die heeft een prima no-nonsense-uitstraling en verstand van zaken. Maar voor D66 (en Volt) is het pijnlijk dat die kiezers vooralsnog nauwelijks naar de sociaal-liberalen overstappen. Terwijl dat minstens zo logisch zou zijn; zoals rechtste houwdegens uit de VVD naar PVV of JA21 overstappen, zou D66, net als CDA een centrumpartij, voor de liberale VVD-vluchteling de eerste aankomsthaven moeten zijn. Met Rob Jetten en Laurens Dassen hebben D66 en Volt allebei een leider die goed ligt bij jongere stedelingen, maar buiten de bubbel van Vrijwitjes en snackwortels toch wat braafjes overkomt. Of überhaupt niet overkomt. Onderling lijken Jetten en Dassen ook weinig te verschillen; de leeftijdsgenoten lijken me buitengewoon betrouwbare en prettige penningmeesters van mijn VVE. De vraag is echter of je er verkiezingen mee wint. De laatste keer dat D66 groot werd was in 2021, toen met name linkse(re) kiezers Kaag premier hoopten te maken. Met haar vertrek uit de landelijke politiek heeft dezelfde Kaag het stokje aan Frans Timmermans en Femke Halsema overgedragen als kop-van-jut van domrechts Nederland. Nu is het best lekker om een tijdje niet in de rancuneuze flutstukjes van Ronald Plasterk of aan de tafel van Vandaag Inside voorbij te komen, maar ik zou zeggen dat zo’n adempauze ook niet te lang moet duren. Want D66, of men dat nu leuk vindt of niet, is nu eenmaal veroordeeld tot het aartsvijandschap van domrechts. Waar Timmermans nog een vijfde colonne van Oudkerken en Verbeten moet managen, evenals de hardnekkige mythe van de Weggelopen Arbeider, kan D66 gewoon lekker zijn elitaire zelf zijn en er met gestrekt been in gaan bij het extreemrechtse geteisem. Dat is overigens een proven concept – ik spreek voor de zekerheid maar even in consultancy; Pechtold deed dat immers ook met succes. GeenStijl noemde hem altijd ‘Arrogander Pechtold’ en dat lijkt me een buitengewoon nastrevenswaardig etiket van dat miezerige clubje margebewoners. Voor Jetten en Dassen ligt deze bal dus voor het inschieten, maar de vraag is of zij de anti-Wilders in zich hebben. Bontenbal heeft dat overigens ook niet, maar die hoeft dat ook niet, want die is van het immer fatsoenlijke CDA en daar hoef je er in stormachtige tijden alleen maar te zijn om te winnen, zo bewees Balkenende meermaals. De vette Rotterdamse tongval van Bontenbal voelt bovendien authentieker dan het verwesterde Brabants van Dassen en Jetten (zelfs dat hebben ze gemeen!). Hoe het ook zij, met een links blok en PVV muurvast in de peilingen, zit de beweging in het centrum. Nu D66 en Volt daar niet van lijken te profiteren, moeten zij zich afvragen of ze wel op het juiste spoor zitten. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-is-pijnlijk-voor-d66-en-volt-dat-ze-de-liberale-vvd-vluchteling-niet-weten-te-trekken~bd55ae3a/</guid>
      <pubDate>Mon, 11 Aug 2025 00:00:00 +0200</pubDate>
    </item>
    <item>
      <title><![CDATA[Trumps aanval op statistiek krijgt in Nederland navolging van een andere rich kid]]></title>
      <description><![CDATA[<p>Toen afgelopen vrijdag bleek dat de groeicijfers van de Amerikaanse economie vies tegenvallen, belandden de Amerikaanse beurzen in een kort dipje. Er werden in de maand juli minder banen gecreëerd dan verwacht en daarnaast werden de cijfers voor mei en juni naar beneden bijgesteld. Economen wijzen erop dat de in het buitenland geboren beroepsbevolking met meer dan een miljoen mensen is afgenomen sinds Trump weer president is. Daarmee heeft Trump een probleem: enerzijds wil hij zoveel mogelijk mensen deporteren, anderzijds wil hij groeicijfers presenteren, om zijn beloofde economische renaissance te staven. Tot nu toe komt hij dankzij de kracht van de Amerikaanse economie en de gigantische (en onheilspellende) investeringen in AI weg met de onrust die hij met zijn beleid veroorzaakt, maar als deze trend niet gekeerd wordt, komt Trump in ieder geval nationaal in problemen. Zoals we van de Amerikaanse president gewend zijn, reageerde hij als een kleuter op het slechte nieuws, in dit geval door Erika McEntarfer, de directeur van het Bureau of Labor Statistics (BLS), te ontslaan na de publicatie van de nieuwe cijfers. Trump noemde het banenrapport ‘gemanipuleerd’, net zoals de cijfers rondom de presidentsverkiezingen volgens hem gemanipuleerd waren ten gunste van de ‘radicaal-linkse’ Democraten. Trump kent geen grenzen bij het beïnvloeden van de beeldvorming, zoals hij tijdens zijn eerste presidentschap al eens bewees, door zelf op een meteorologische kaart te kliederen, omdat hij had beweerd dat storm Dorian ook de staat Alabama zou aandoen (quod non). De economische realiteit probeert hij dus ook te manipuleren, al zal dat een stuk moeilijker blijken. In Nederland krijgen Trumps aanvallen op de instituties navolging van een andere rich kid: Stefan Tax. Naast voorzitter van de landelijke vereniging voor aptoniemen is deze zaadmiljonairszoon (300 miljoen euro) al een jaar of wat op kruistocht tegen de erfbelasting. Sneu natuurlijk, al zullen sommige Nederlanders het best ondernemend vinden wat Tax doet: 1 procent minder erfbelasting betekent bij de Taxjes immers al snel een besparing van 3 miljoen euro. Dan is een carrière als ‘familiebedrijvenlobbyist’ opeens helemaal niet zo onlogisch, zeker als je zelf het ondernemerstalent ontbeert – Trump zou je in die zin ook best een ‘familiebedrijvenlobbyist’ kunnen noemen. Na zijn ‘opiniebijdragen’ over de erfbelasting en bedrijfsopvolgingsregeling (BOR), die tot mijn verbijstering ook in deze krant geplaatst worden, opent de meest schaamteloze egoïst van Nederland nu de aanval op het Centraal Planbureau. In het Reformatorisch Dagblad – Tax is keuzemenuchristen – schreef hij in juni al dat het CPB ‘niet onafhankelijk’ is en daarmee zijn gezag ‘ondergraaft’. Vorige week vrijdag herhaalde hij in een opiniestuk in het Nederlands Dagblad deze kritiek en noemde hij het CPB ‘politiek gekleurd’. Zijn aanval richt zich op het niet meenemen van pensioenvermogen in de Nederlandse cijfers over (vermogens)ongelijkheid, iets dat niet alleen volstrekt logisch is – omdat je over je pensioen niet vrij kan beschikken, en dat pensioen niet aan iemand anders kan overdragen – maar ook al decennialang staande praktijk en totaal apolitiek. Daarnaast claimt hij dat het CPB onterecht ingehouden winsten aan aandeelhouders toerekent. Eveneens een belachelijke redenering: wie anders dan aandeelhouders hebben zeggenschap over die winsten? Volgens Tax is het tijd voor ‘concurrerende denktanks’ die niet ‘politiek gekleurd’ zijn. Maar het CPB is natuurlijk helemaal geen ‘denktank’, maar een apolitiek instituut met een wettelijke taak. Het is volstrekt doorzichtig welk ‘apolitiek’ planbureau de misinformerende Tax zich wenst: een dat hij kan kopen, om cijfers en statistieken te fabriceren die wél aansluiten bij zijn verwerpelijke egoïsme. Net als Trump. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/trumps-aanval-op-statistiek-krijgt-in-nederland-navolging-van-een-andere-rich-kid~b167638e/</guid>
      <pubDate>Thu, 7 Aug 2025 00:00:00 +0200</pubDate>
    </item>
    <item>
      <title><![CDATA[Als je Rutger Bregman stom vindt, zeg dat dan. Kom niet aan met afgekloven hypocrisieverwijtjes]]></title>
      <description><![CDATA[<p>In deze krant vond afgelopen week een traditioneel rondje Bregman-bashing plaats, een folklore die zich eens in de zoveel tijd, ik schat halfjaarlijks, voltrekt. Zoals u weet schrijft Rutger Bregman zeer goed verkopende boeken, en heeft hij ook nog de bedoeling om de wereld beter te maken. Dat is ondraaglijk voor sommige mensen, en aangezien ook mijn onderbuik van Hollandse makelij is, begrijp ik dat best. Het zou mensen desalniettemin sieren wanneer zij gewoon dat zouden zeggen: dat zij Bregman stom vinden. Want de stukken die voor inhoudelijke kritiek moeten doorgaan, slaan nergens op. De meest recente cyclus van Bregman-bashing begon met een relatief neutraal verslag van Bregmans School of Moral Ambition en de ‘cirkels’ van yuppen die daar met elkaar hun morele ambitie bespreken, inclusief (geestige) sneertjes over snackwortels en Vrijwitjes. Dat verslag werd gevolgd door een opiniestuk van Doortje Lenders, die lekker schrijft, maar onder aan de streep toch vooral wil zeggen dat ze een hekel heeft aan hogeropgeleiden die meer verdienen dan zij. Hoewel ze gelijk heeft dat een goedbetaalde baan niet per se bewijst dat je enorm slim bent, gaat ze voorbij aan de wil om hard te werken. Een belangrijk element van ‘ambitie’ dat de moreel ambitieuzen nu net wél hebben (en de meeste critici van Bregman niet). Lenders doet honend over deelnemers die worstelen om hun morele ambitie te verenigen met hun levensstandaard en financiële plichten als ouder en als huizenbezitter. Ze vindt morele ambitie helemaal niet lastig en stelt voor dat consultants die morele ambitie hebben maar ‘gewoon’ de helft van hun salaris moeten inleveren en hun huis verkopen. Wereldvreemd; het is natuurlijk helemaal niet raar dat mensen die tijd en geld hebben geïnvesteerd in hun opleiding een marktconform salaris willen. We kunnen wel wensen dat geld niet de belangrijkste motivatie voor mensen is, maar dat is het natuurlijk wel. Haar poging om vrijwilligerswerk in Kenia verdacht te maken, is zelfs een beetje bedenkelijk. Columnist Mark van Ostaijen gaat nog een stap verder en verklaart morele ambitie tot een ‘post-politieke suikerspin’, wat dat ook moge zijn. Morele ambitie zou een oxymoron zijn: ‘ambitie is een hoogst individuele drijfveer, terwijl moraliteit een politieke en dus publieke aangelegenheid is en iedere vorm van individualisme ontstijgt.’ Merkwaardig, want waarom zou ambitie alleen maar een individuele aangelegenheid zijn? Er zijn toch volop voorbeelden van organisaties en andere groepen mensen die een gezamenlijke ambitie hebben? En waarom zou moraliteit nu weer uitsluitend een publieke aangelegenheid zijn en iedere vorm van individualisme ontstijgen? Moraliteit lijkt me juist erg individueel: hoe vaak constateren we immers niet dat een ander er een ‘andere moraal’ op nahoudt? Er druppelt een zeker links tribalisme door in de stukken van Lenders en Van Ostaijen: (voormalige) Zuidassers kunnen gewoon geen echt goede bedoelingen hebben, en ze zijn inherent hypocriet door dingen te willen combineren die niet te combineren zijn. Het is cynisch en een beetje nihilistisch: GeenStijl, maar dan met een ligfiets. De kritiek op Bregman blijft hopeloos voorspelbaar: rechts windt zich op over het ‘morele’ in morele ambitie, links valt over de ‘ambitie’. Beide komen met afgekloven hypocrisieverwijtjes. Kijk, ik vind Rutger Bregman ook heus stom hoor – weten we nog hoe hij de plank missloeg na de Russische inval in Oekraïne? Maar tegelijkertijd heeft hij ook best vaak gelijk, is zijn bereik jaloersmakend en is het aanmoedigen van morele ambitie gewoon hartstikke goed. Dat ik dit durf toe te geven, maakt mij overigens niet moreel ambitieus, hoogstens moreel superieur.</p>]]></description>
      <guid>https://www.volkskrant.nl/columns-opinie/als-je-rutger-bregman-stom-vindt-zeg-dat-dan-kom-niet-aan-met-afgekloven-hypocrisieverwijtjes~bd0f4218/</guid>
      <pubDate>Mon, 4 Aug 2025 00:00:00 +0200</pubDate>
    </item>
    <item>
      <title><![CDATA[De kast-PVV’ers van ‘Klassiek Liberaal’ zijn alleen maar bij de VVD omdat de PVV leden noch bitterballen heeft]]></title>
      <description><![CDATA[<p>Op 14 juli tweette Frans Timmermans het volgende: ‘Kinderen groeien op in slechte woningen, jongeren wonen langer bij hun ouders, ouderen vinden geen geschikt appartement. Dat is de stilstand na decennia rechts beleid.’ Ik lees niks geks, al vind ik het wel raar dat de leider van de grootste linkse oppositiepartij nog steeds post op het extreemrechtse prikbord X. De constateringen van de leider van GroenLinks-PvdA lijken me feitelijk correct, het is campagnetijd bovendien, maar Mark Smits, VVD-fractievoorzitter te Gelderland, noemde Timmermans op datzelfde X in een reactie ‘de grootste opruier van Nederland. Extreem-links heeft een gezicht (infantiele emoji)’. En: ‘wat mij betreft mag de VVD nooit, maar dan ook nooit, in zee gaan met GL/PvdA.’ Je vraagt je af waar die arme Timmermans dat nou weer aan verdiend had, maar de emotie bleek te herleiden naar de motie-Kati Piri. Toen de linkse website Doorbraak.eu de idiote reactie van Smits aanhaalde als een voorbeeld van het staande VVD-beleid om een brave centrumlinkse partij als ‘extreem-links’ af te schilderen, stuurde Smits, eigenaar van een incassobureau, de website een sommatie. Het artikel zou binnen vijf dagen offline gehaald moeten worden, anders dreigen ‘verdere juridische stappen’. Daarnaast eist Smits €7.500 voor ‘immateriële schade’. Doorbraak.eu meldde zich niets aan te trekken van wat de website terecht kwalificeert als intimidatie. Smits vindt dat hij zelf Timmermans extreemlinks kan noemen, zonder dat daar enige reden toe is, maar stuurt zijn eigen incassobureau af op mensen die hem extreemrechts noemen. Terwijl voor dat laatste nu juist wel volop bewijs te zien was op zijn inmiddels verwijderde X-pagina. Zo retweette Smits allerlei extreemrechtse accounts die moslimhaat aanwakkeren, complottheorieën zoals die over ‘islamisering’ verspreiden en klimaatverandering bagatelliseren. Ook lijkt hij een obsessie te hebben met de NOS, die hij online voortdurend van ‘fake news’ beticht. Iemand die extreemrechtse onzin verspreidt op sociale media en vervolgens mensen die daarover schrijven intimideert, zou bij een normale centrumpartij uit de partij worden gegooid, maar het probleem van de VVD is dat men dan wel bezig kan blijven. Met name in de provincie hebben de domrechtse kast-PVV’ers van ‘Klassiek Liberaal’ de macht bij de VVD. Hun lidmaatschap van de VVD bestaat bij de gratie van het feit dat de PVV leden noch bitterballen heeft, en FvD nog niet bestond toen zij nog een jonge incel waren. Maar extreemrechts zijn ze, en niet zo’n beetje ook. Toch noemt niemand bij GL-PvdA de VVD extreemrechts, terwijl objectief valt vast te stellen dat GL-PvdA tegenwoordig dichter bij het midden zit dan VVD. Partijleider Dilan Yesilgöz heeft, ondanks haar Amsterdamse roots, Klassiek Liberaal de baas gemaakt, door GL-PvdA óók ‘extreemlinks’ te noemen, terwijl zij de PVV nog nooit ‘extreemrechts’ durfde te noemen. Nu kan het zijn dat u uw wenkbrauwen fronst bij dit soort taalspelletjes, maar het is in deze tijden belangrijk: ik probeer het woord extreem te vermijden, om de doelpalen ferm vast te houden, wanneer rechtse politici deze proberen te verplaatsen, om zichzelf maar als centrumpartij te kunnen presenteren. Het lichtpuntje in dit verhaal is dat VVD’ers, hoe domrechts ook, het blijkbaar niet leuk vinden om extreemrechts genoemd te worden. In dat kader zouden ze er natuurlijk allereerst voor kunnen kiezen om er geen extreemrechtse ideeën op na te houden en zich te onthouden van het verspreiden van extreemrechtse propaganda. Mochten ze die neiging niet kunnen bedwingen, dan helpt het dus wel degelijk om deze lieden publiekelijk als extreemrechts te bestempelen. Een lullig briefje van een medewerker van een incassobureau verandert daar niks aan. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-kast-pvv-ers-van-klassiek-liberaal-zijn-alleen-maar-bij-de-vvd-omdat-de-pvv-leden-noch-bitterballen-heeft~b79dac20/</guid>
      <pubDate>Thu, 31 Jul 2025 00:00:00 +0200</pubDate>
    </item>
  </channel>
</rss>
