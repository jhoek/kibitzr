<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Democratische krachten in Europa moeten in actie komen tegen de Amerikaanse oligarchie]]></title>
      <description><![CDATA[<p>In 2008 maakte ik niet alleen mijn Facebook-account aan, maar begon ik ook aan mijn afstudeerscriptie. Het ging over mededinging op de Nederlandse supermarkt-markt, ‘ongeoorloofde inkoopmacht in de retailsector’ luidde de titel. Albert Heijn dreigde dominant te worden en kleinere producenten te benadelen, door het eigen huismerk op een mooier schap te leggen. Ik kan me herinneren dat het marktaandeel van Albert Heijn onder de 30 procent moest blijven, om problematische dominantie te voorkomen. Anders dan supermarkten hebben bigtechbedrijven zich moeiteloos onttrokken aan het mededingingsrecht. Dat komt allereerst omdat de VS van oudsher leidend zijn op het gebied van het mededingingsrecht, denk aan de Sherman Act die een einde maakte aan een vorige generatie Amerikaanse oligarchen en monopolisten. Maar nu zien de VS de eigen bigtechgiganten als hun ‘winnaars’ van de wereldwijde aandachtsindustrie. Die overwinning heeft door de afhankelijkheid van overheden van big tech en haar data ook een geopolitiek belang, dat nu met Trump en Musk pijnlijk duidelijk wordt. Naast Amerikaanse onwil en financiële overmacht is het opbreken van big tech ook moeilijk omdat het product digitaal en mondiaal is; een opsplitsing op basis van geografische grenzen is daarmee zinloos. Het enige dat wél zou kunnen, is het opsplitsen van techbedrijven op basis van verschillende functionaliteiten en diensten. Dus de dataopslag bij het ene bedrijf, het platform bij het andere. Dat zou overstappen ook veel makkelijker maken; dan neem je gewoon jouw opgebouwde rolodex mee naar een ander platform. Na de nooit uitgevoerde splitsing van Microsoft en de goedgekeurde overname van Instagram door Facebook, leek mededingingsrechtelijk ingrijpen in de lucht te hangen. Maar die hoop is nu vervlogen. Bully Trump heeft alle nerds verenigd in een oligarchie c.q. idiocratie met één gezamenlijk belang: het nietsontziend vullen van de eigen zakken. Een drama voor de wereld, en vooral Europa, want Amerika lijkt Rusland te willen kopiëren, in plaats van te verslaan. De gênante knieval van Mark Zuckerberg voor het Trump-regime zou alle democratische krachten in Europa in beweging moeten zetten. Anders dan X –  het extreemrechtse prikbord waarvan journalisten en politici helaas moeilijk afkicken – gebruikt vrijwel iedere Nederlander een dienst van Meta (Facebook, Instagram of WhatsApp). Die beweging moet uit Brussel komen, want van het Nederlandse parlement hoeven we weinig te verwachten. Daar is immers een man de baas die drukker is met het likken van de hielen van Elon Musk dan met de belangen van ons land. Het mededingingsrecht zal overigens niet voldoende zijn. Facebook-medeoprichter Chris Hughes, die regelmatig heeft gepleit voor de opsplitsing van Meta, wees er al eens op dat Zuckerberg nu eenmaal doet wat er van een CEO verwacht wordt: zoveel mogelijk aandeelhouderswaarde creëren. De waarde van een start-up uit Silicon Valley is vooral afhankelijk gebleken van het potentieel om een ​​monopolist te worden. Zoals durfkapitalist Peter Thiel (ook al pro-Trump) ooit zei: ‘concurrentie is voor verliezers’. De nieuwe Amerikaanse oligarchie is het product van roofkapitalisme dat alleen aan aandeelhouderswaarde denkt. Een Europees antwoord kan dus niet alleen bestaan uit actie op basis van het mededingingsrecht, maar zal ook bindende regels omtrent corporate governance moeten omvatten, die de prikkels voor bedrijven fundamenteel veranderen en rekening houden met de belangen van iedereen, de democratie incluis. Te lang hebben we geaccepteerd dat het maatschappelijk belang ondergeschikt is aan het aandeelhoudersbelang. Daarom zitten we nu met een Amerikaanse oligarchie die onze westerse democratieën probeert te ondermijnen. Daar zijn een heleboel slimme mensen medeplichtig aan, die beter hadden moeten weten, en nu de verantwoordelijkheid hebben in actie te komen.</p>]]></description>
      <guid>https://www.volkskrant.nl/columns-van-de-dag/democratische-krachten-in-europa-moeten-in-actie-komen-tegen-de-amerikaanse-oligarchie~b38ac14e/</guid>
      <pubDate>Mon, 13 Jan 2025 00:00:00 +0100</pubDate>
    </item>
    <item>
      <title><![CDATA[Het kritische interview in Tubantia met BBB’er Vermeer over zijn verzinsels zou journalistieke lesstof moeten zijn]]></title>
      <description><![CDATA[<p>Leo van Raaij, journalist van De Twentsche Courant Tubantia, interviewde vorige week Henk Vermeer, de nummer twee van de BBB. Laatstgenoemde komt regelmatig in het nieuws vanwege de verspreiding van desinformatie en nam onlangs enthousiast een rapport over windturbines in ontvangst van de klimaatsceptische organisatie Clintel, in 2022 door de Nederlandse rechter veroordeeld voor de verspreiding van desinformatie. Het werd een masterclass van de ervaren journalist, die Vermeer bleef confronteren met zijn vele loopjes met de waarheid. Het gesprek ging van Twentse windturbines naar Vermeers opmerkingen over de overstromingen in Valencia – die verergerd zouden zijn door het afbreken van wat dammetjes stroomopwaarts. Wanneer Van Raaij blijft volhouden dat die dammetjes geen relatie hadden met de (omvang van de) ramp, zegt Vermeer dat hij ‘andere informatie’ heeft. ‘Ik krijg ook berichten van mensen die in Valencia wonen.’ Voor Vermeer zijn de verzinsels van een enkele socialemediagebruiker uit de regio Valencia genoeg om de wetenschap overboord te gooien: ‘een roepende in de woestijn kan ook gelijk hebben’. Maar Vermeer of zijn ‘bron’ is natuurlijk helemaal geen roepende in de woestijn, maar een van de miljoenen mensen die op sociale media op industriële schaal gefabriceerde en verspreide desinformatie aanhangen. Omdat het ze wel goed uitkomt. Het interview, dat tot de lesstof op journalistieke opleidingen zou moeten behoren, staat in schril contrast met de manier waarop Vermeer in landelijke kranten of talkshows wordt onthaald. Hij is regelmatig te gast bij Sven Kockelmann, die toch als een zwaargewicht wordt gezien, maar Vermeer voortdurend laat wegkomen met hele en halve verzinsels. Dat juist een journalist van een regionale krant laat zien hoe je een ‘regio’-politicus aanpakt, is niet verrassend. Bij regionale kranten is er namelijk nog slow journalism; omdat men minder concurreert op snelheid is er op die redacties een vertraging, een overdenking en voorbereiding die maakt dat men beter beslagen ten ijs komt, zonder de haast die zo typisch is voor massamedia. Daarnaast spreken regionale journalisten de taal van de geïnterviewde, soms letterlijk, en hebben zij geen last van het verraderlijke exotisme dat Randstedelingen betrachten bij het interviewen van ‘lekker authentieke’ plattelanders. Helaas zijn regionale redacties wereldwijd in de verdrukking gekomen door geldgebrek. Lokale verslaggeving wordt regelmatig simpelweg vervangen door een ‘liveblog’ waarin berichten van socialemedia-accounts zonder filter worden doorgeplaatst, bijvoorbeeld bij rampen. Zonde, want lokale media hebben een onderschat democratisch belang: zij zorgen voor verbinding tussen de regio en de rest van het land, en bieden andere inzichten dan de landelijke media. Zeker wanneer de landelijke media en politieke pers onder invloed zijn van gamificatie, het idee dat politiek een spel is, entertainment zelfs, met winnaars en verliezers, een idee dat inmiddels de standaard is geworden. Carl Sagan, hoogleraar astronomie en ruimtewetenschappen en befaamd voorvechter van de wetenschap, klaagde al in 1996 over ‘dumbing down’ door het gebrek aan inhoud bij de massamedia, ‘de programmering van de laagste gemene deler’, die ‘vol goedgelovige presentaties over pseudowetenschap en bijgeloof’ zit, met ‘een soort viering van onwetendheid.’ En toen moesten sociale media nog komen. De journalistiek fungeerde lange tijd als poortwachter; de media bepaalden welke gebeurtenissen het nieuws haalden en op welke manier dat nieuws werd besproken. Dat ging heus niet altijd goed, maar de mensen werkzaam in die media voelden de verantwoordelijkheid om een zuivere afweging en weergave te maken van een gebeurtenis of uiting, rekening houdend met het belang daarvan voor de publieke zaak. Leo van Raaij liet vorige week zien dat dat ambacht nog niet uitgestorven is. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-kritische-interview-in-tubantia-met-bbb-er-vermeer-over-zijn-verzinsels-zou-journalistieke-lesstof-moeten-zijn~bbd749e3/</guid>
      <pubDate>Mon, 16 Dec 2024 00:00:00 +0100</pubDate>
    </item>
    <item>
      <title><![CDATA[Werken moet meer lonen, je handje ophouden minder – dat zou de linkse boodschap moeten zijn]]></title>
      <description><![CDATA[<p>GroenLinks-PvdA kondigde vorige week een koerswijziging aan op het onderwerp immigratie. De partij schaart zich achter de bevindingen van de staatscommissie Demografische Ontwikkelingen 2050, die matiging van de immigratie noodzakelijk acht om de welvaart in Nederland op lange termijn te bewaren. Eerder had Jimmy Dijk van de SP al aangekondigd terug te willen naar hoe de SP in de jaren tachtig sprak over migratie, en wees op problemen in ‘veranderende’ volkswijken. Het probleem van dat verhaal is alleen dat de jaren tachtig al even voorbij zijn. Toen was er inderdaad sprake van een snelle verandering, waarbij niet-westerse immigranten de plaats innamen van Nederlanders. Ooit waren volksbuurten als dorpen, met bewoners die graag hun hele leven in de wijk bleven wonen, maar vanaf de jaren zestig begon de grote verhuizing naar nieuwe groeikernen, waar men een huis met tuin kon krijgen. Voor de wegtrekkende Nederlanders kwamen Turkse of Marokkaanse mensen in de plaats, die op hun beurt óók weer doorstromen. Suggereren dat er anno 2024 sprake zou zijn van een enorme verandering is onzin; volksbuurten zijn al decennia multicultureel en vol doorstroming. Je kunt je daarnaast afvragen hoe beklagenswaardig de oorspronkelijke bewoners, van wie het aantal zwaar overdreven wordt, nu werkelijk zijn, na decennia van grote kansengelijkheid en extreem lage werkloosheid. De ongemakkelijke waarheid is dat autochtone Nederlanders die willen werken die wijken al lang zijn ontvlucht. Dat verklaart ook de desinteresse voor de verslechterende kansengelijkheid: de meeste autochtone Nederlanders die sociaal willen stijgen, hebben dat inmiddels wel gedaan. Sociale stijging komt tegenwoordig vooral nog van migrantenkinderen, tot ongemak van Telegraaf-lezend Nederland. Hoewel ik van harte hoop dat het linkse partijen lukt om PVV-stemmers terug te veroveren, heb ik er een hard hoofd in zolang die partijen concurreren met radicaal-rechts  in een cultuurstrijd waarin het misplaatste slachtofferschap van de (autochtone) Nederlander centraal staat. Zolang er geen werkelijke economische pijn is, wint radicaal-rechts zo’n strijd namelijk altijd. Een volgend probleem voor links is dat men vooral arbeidsmigratie wil beperken. Dat lijkt me een goed idee, maar links vertelt daar niet bij dat Nederlanders dan zelf het werk zullen moeten doen. Of moeten accepteren dat we een deel van ons bbp inleveren. Linkse mensen menen dikwijls dat zo min mogelijk werken eerzaam is, en we ook best met wat minder af kunnen. Totdat ze ook daadwerkelijk met minder af moeten en het besef doordringt dat onze welvaartsstaat geld kost. Links heeft, net als rechts, geen goed antwoord op de vraag wie het werk dan wél gaat doen. Hoewel de groep arbeidsmigranten verreweg het grootst is, en de focus daar dus logischerwijs zou moeten liggen, zijn de hordes daarnaast zó gehersenspoeld over asielmigratie, dat men denkt dat het zwaartepunt dáár ligt. Asielmigranten worden in de media extreem zichtbaar gemaakt, door de onrust rond asielzoekerscentra, terwijl arbeidsmigranten schimmen zijn, verstopt in kamertjes in die oude volkswijken. Het zal voor links moeilijk worden om de massa ervan te overtuigen dat niet asielzoekers, maar arbeidsmigranten het probleem zijn. En daarmee asielzoekers te ontzien. Dat mag progressieve partijen er niet van weerhouden een goed verhaal te ontwikkelen op het gebied van (arbeids)migratie. Maar dat kan niet zonder Nederlanders (fiscaal) aan te sporen méér te werken. Werken moet veel beter lonen, terwijl handje ophouden, bij papa of de staat, minder moet lonen. Dat is wellicht meer liberaal dan links, maar nu de VVD alleen nog bezig is met aandeelhouders en het naar de mond praten van radicaal-rechts, ligt daar wél een boodschap die een meerderheid van de Nederlanders kan aanspreken. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/werken-moet-meer-lonen-je-handje-ophouden-minder-dat-zou-de-linkse-boodschap-moeten-zijn~b3064211/</guid>
      <pubDate>Mon, 9 Dec 2024 00:00:00 +0100</pubDate>
    </item>
    <item>
      <title><![CDATA[Als het aan radicaal-rechts ligt, is de verdomming van Nederland pas net begonnen]]></title>
      <description><![CDATA[<p>De samenleving schreeuwt om normering rond sociale media, las ik afgelopen week in deze krant. Maar waar Australië en Scandinavische landen inzetten op een socialemediaverbod voor kinderen tot 16 jaar, houdt de Nederlandse overheid zich op de vlakte. Het stuk had toch een hoopvolle afsluiter – ‘over bijna elk onderwerp wordt tegenwoordig een cultuurstrijd gevoerd, maar hier zouden alle kampen elkaar kunnen vinden’. Was het maar zo. Overal ter wereld heeft radicaal-rechts feilloos in de gaten dat het de sociale media in de zak heeft, en daarmee een machtig wapen bezit dat wereldwijd verkiezingsoverwinningen oplevert. In Amerika verbinden de twee machtigste socialemediamagnaten, Elon Musk en nu ook Mark Zuckerberg, zich nadrukkelijk aan Donald Trump, en promoten ze een door hyperkapitalisme verstoord beeld van de vrijheid van meningsuiting, doordrenkt van hypocrisie en eigenbelang. Tot slechts een paar jaar geleden zag radicaal-rechts zichzelf nog als slachtoffer van ‘linkse’ sociale media. Facebook verwijderde af en toe nepnieuws over corona en Trump werd zelfs verbannen van Twitter. In Nederland pleitte FvD in zijn verkiezingsprogramma voor 2021 nog voor het transparant maken van de algoritmen van big tech. Die kritiek is verstomd; radicaal-rechts heeft big tech in de zak (of is het andersom?) en pleit nu tegen elke mogelijke beperking. Niet alleen moeten burgers vastgelijmd aan hun scherm, ook het onderwijs moet gesloopt. Een voorproefje daarvan was deze week in de Tweede Kamer te zien. Premier Dick Schoof kreeg van bezoekende scholieren de vraag waarom er zo hard wordt bezuinigd op het onderwijs. ‘Jullie kunnen ook veel zelf doen’, was zijn antwoord. ‘Is er nog wel plek voor de natuur met al dat bouwen?’ vroeg een ander kind aan Mona Keijzer, die de vragensteller daarop belachelijk maakte als linkse deuger. Zelfs de beruchtste dictators proberen nog kindvriendelijk over te komen, maar dit kabinet vindt hufterigheid een deugd. Schoofs ‘veel zelf doen’ betekent vooral een socialemediaverslaving. In een ingezonden stuk uit 2021 in deze krant sprak Michiel Beute, van het Haagse Sorghvliet-gymnasium, over een gehersenspoelde leerling die op zijn diploma-uitreiking in een toespraak uithaalde naar de school. ‘Het was een plek geworden, zei hij, waar diversiteitsdenken de norm was en waar geen ruimte was voor andere geluiden. Hij sprak vanaf een podium dat diezelfde school hem had geboden. (...) De domheid was stuitend.’ Veel scholieren zien niet de leugenachtige propaganda op sociale media als indoctrinatie, maar het onderwijs dat zij genieten, daartoe aangemoedigd door radicaal-rechts. Donald Trump jr. sprak al over ‘loser teachers’ die hun leerlingen ‘socialisme’ proberen te verkopen en Jair Bolsonaro voerde jarenlang campagne tegen leraren die ‘genderideologie’ zouden opdringen. Overal ter wereld komt radicaal-rechts met kliklijnen tegen ‘linkse indoctrinatie’. Eenmaal aan de macht doet radicaal-rechts waarvan het tevoren de overheid heeft beticht: rommelen met het curriculum. Nadat in Hongarije Viktor Orbán in 2010 de verkiezingen had gewonnen, werden leerboeken herschreven en liberale universiteiten verboden of gesaboteerd. Dit alles met de klassieke domrechtse omdraaiing; de eigen ideologie is wetenschap, en de wetenschap is ideologie. Sommige van de huidige regeringspartijen kunnen niet wachten. De BBB had in haar programma staan dat ‘foute of suggestieve informatie over welke sector of groep mensen dan ook, uit de schoolboeken verdwijnt.’ Het laat zich raden welke sector de BBB bedoelt. De PVV gaat nog verder: zij wil meer ‘nadruk op nationale identiteit’ en vindt dat het ‘ministerie OCW helemaal kan worden afgeschaft’. Als het aan radicaal-rechts ligt, is de verdomming van Nederland pas net begonnen; hoe lager de lat, hoe meer potentiële kiezers. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/als-het-aan-radicaal-rechts-ligt-is-de-verdomming-van-nederland-pas-net-begonnen~bd64dc00/</guid>
      <pubDate>Sun, 1 Dec 2024 00:00:00 +0100</pubDate>
    </item>
    <item>
      <title><![CDATA[De waarheid over inkomensverschillen: veel vrouwen omarmen financiële ongelijkheid]]></title>
      <description><![CDATA[<p>Rondom de Amerikaanse presidentsverkiezingen ging veel aandacht naar het toenemende verschil tussen mannen en vrouwen. Ook in Europa groeit deze zogenaamde gender voting gap. Daarmee is het begrip mannelijkheid politiek relevant geworden; echte mannen stemmen (extreem)rechts, zo denken schrikbarend veel jonge mannen. We hebben het invullen van het mannelijkheids- en vrouwelijkheidsbegrip aan de markt overgelaten en die weet daar wel raad mee. Sociale media staan vol met filmpjes van semi-criminele cryptohandelaren en bodybuilders die preken dat de man het huis koopt en de vrouw er een thuis van maakt. Een man moet domineren, veel geld verdienen, hoe maakt niet uit, en voor zijn vrouw en vele kinderen ‘providen’. Analyses over dit hyperkapitalistische conservatisme verzanden dikwijls in de aloude nature versus nurture-discussie, waarbij vrouwen vooral het slachtoffer zouden zijn van sociale conditionering, die hen volgzaamheid zou aanpraten, terwijl het gedrag van mannen vanuit de biologie wordt verklaard: wij zijn nu eenmaal bavianen. Ondertussen blijft een veel belangrijker element onderbelicht: de economische realiteit. De suggestie is dat vrouwen tegenwoordig zó succesvol en mondig zouden zijn, dat mannen daar onzeker en rancuneus van raken, waardoor zij vatbaar worden voor misogyn extreemrechts. Het bewijs voor deze populaire verklaring ontbreekt echter volledig: in economische zin levert de Nederlandse vrouw namelijk nauwelijks. Vrouwen doen het beter in het onderwijs en verdienen daarom meer dan jonge mannen. Maar al snel schakelen ze in razend tempo een tandje of twee terug, ook zonder kinderen. Naar Europese maatstaven zijn er in Nederland weinig vrouwen die méér verdienen dan hun mannelijke partner; slechts bij 12 procent van de gezinnen verdient de vrouw meer dan de man. In de Quote 500 staat welgeteld één vrouw die haar eigen vermogen heeft verdiend. En dat is Nina Storms-Brink (71). Over de jongste generatie hoeft men evenmin illusies te koesteren; in 2016 vroeg het CBS aan 12- tot 25-jarige meisjes of ze later fulltime wilden werken als ze een gezin hadden. 3 (!) procent gaf aan dat te willen. Mannen voelen zich bedreigd door vrouwen die meer verdienen dan zij, hoor je vaak. Maar aan dat punt komt men vaak helemaal niet toe: op het moment dat partners elkaar ontmoeten, en dat is steeds ouder, heeft de vrouw zich dikwijls al in een economisch zwakkere positie gemanoeuvreerd, door deeltijd te werken. De waarheid is dat vrouwen financiële ongelijkheid omarmen: het ideaal van een partner die nét wat slimmer en ouder is, en behoorlijk wat meer verdient, blijkt hardnekkig. Sterker nog, hoogopgeleide vrouwen vliegen nog liever naar Kopenhagen voor een bakje Deens zaad dan dat zij gaan ‘downdaten’ met een elektricien. Dat moeten ze volledig zelf weten, maar hoe vreemd is het dat jonge mannen de emancipatie wantrouwen, wanneer zij in de praktijk zien dat vrouwen het economische deel van dat gelijkheidsideaal verwerpen? Emancipatie wordt in Nederland vaak als een cultureel vraagstuk gezien, maar het is in essentie een economisch vraagstuk. Voor gezondere (politieke) verhoudingen tussen de beide seksen is een grotere economische gelijkheid dan ook een must. ‘Het probleem met mannen wordt doorgaans voorgesteld als een probleem van mannen’, schreef de Brit Richard Reeves in zijn uitstekende boek Of Boys and Men. Mannen horen vooral wat zij allemaal verkeerd doen, terwijl zij natuurlijk –net als vrouwen – ook maar een product zijn van hun nature en nurture. Natuurlijk zijn er seksistische en rancuneuze mannen. Maar er zijn ook ontzettend veel mannen die er helemaal geen moeite mee hebben wanneer hun partner evenveel of méér verdient. Het gebeurt alleen niet. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-waarheid-over-inkomensverschillen-veel-vrouwen-omarmen-financiele-ongelijkheid~b87fd22b/</guid>
      <pubDate>Mon, 25 Nov 2024 00:00:00 +0100</pubDate>
    </item>
    <item>
      <title><![CDATA[Het maakt niet uit of immigranten het te goed of niet goed genoeg doen: het land uit moeten ze, linksom of rechtsom]]></title>
      <description><![CDATA[<p>Het ‘minder, minder, Marokkanen’ van Geert Wilders uit 2014 werd lang gezien als een hyperbool, iets wat je niet al te letterlijk moet nemen. Niks blijkt minder waar: het is Wilders menens, zoals het alle extreemrechtse politici menens is. Met het opstappen van staatssecretaris Nora Achahbar heeft hij in ieder geval minder Marokkanen in zijn kabinet, nul om precies te zijn. Die lijn zou Wilders graag doortrekken naar de rest van de maatschappij. De volstrekt onverantwoordelijke reacties op de Amsterdamse voetbalrellen zijn daarbij een groot cadeau; opeens is integratie weer hét gesprek. Joost Eerdmans, der kleinburgers kleinburgerst, heeft met zijn JA21 één zetel, die evenwel in Hilversum geparkeerd staat, waar hij voortdurend mag aanschuiven bij allerhande talkshows om een ‘redelijke’ variant van buitenlanderhaat te debiteren. Vorige week zei hij daar dat het sinds Fortuyn ‘alleen maar erger’ is geworden met de integratie, waarna hij volgens rechts-populistisch gebruik het debat saboteerde met platitudes over ‘wegkijken’ en ‘benoemen’. Net als de PVV, de BBB en de VVD liegt Eerdmans over de integratie van mensen met een niet-westerse achtergrond: die gaat namelijk hartstikke goed. Uit het SCP-rapport Gevestigd maar niet thuis blijkt dat jonge mensen met een migratieachtergrond een enorme opleidingssprong hebben gemaakt en het op alle vlakken veel beter zijn gaan doen. Ondertussen voelen ze zich wél minder thuis dan de generatie van hun ouders, omdat de autochtone Nederlanders steeds vijandiger tegen hen zijn geworden. Bij het SCP heet dat de ‘integratieparadox’. Lange tijd waren schoolprestaties een stok om migrantenkinderen mee te slaan, fopexpert Jan van de Beek deed het onlangs nog in deze krant. Maar nu migrantenkinderen het steeds beter doen in het onderwijs, worden de doelpalen maar weer eens verplaatst. De inspanningen van migrantenkinderen blijken tevergeefs, want het gaat domrechts nu steeds openlijker om hun ‘genen’, ‘ziel’ en ‘loyaliteit’. Racisme is, weinig verrassend met deze coalitie, inmiddels gemeengoed in de ministerraad, waar men tijdens het nuttigen van een Indonesische maaltijd schuimbekt over ‘halalvreters’ en genetisch bepaald antisemitisme. Wierd Duk, in de Amerikaanse idiocratie was hij minister geworden, zei bij Vandaag Inside dat het islamitische gevaar niet alleen van ‘mensen van lager allooi’ (!) komt, maar ook van hoogopgeleiden. Hij schroomde niet om voor een miljoenenpubliek relatief onbekende academici aan te klagen, omdat ze hem weleens tegenspreken op X. Na het opstappen van Achahbar zag hij zijn gelijk bewezen: ‘Ook veel hogeropgeleide moslims stellen hun (moslim)gemeenschap boven het nationale belang.’ Het leidde tot bijval van mondkapjesoplichter Sywert van Lienden – mocht u nog twijfelen aan welke kant u staat. Het maakt voor racistische kleinburgers niet uit of immigranten het nu te goed of niet goed genoeg doen: het land uit moeten ze, linksom of rechtsom. Hun compassie voor de Joden is daarmee net zo geloofwaardig als Wilders’ belofte een premier voor alle Nederlanders te willen zijn. Vrees te allen tijde achterbakse kleinburgers als Duk, Caroline van der Plas en die hele door sociale media opgekomen middelmaat, al is die angst volgens collega Elshout bij mij óók genetisch. Ja, domrechts weet alles van genen. Het ongegeneerde racisme tijdens de Sinterklaasintocht in Middelharnis bewees maar weer eens dat Nederland niet zozeer een integratieprobleem heeft als wel een racismeprobleem. Achterstanden in het onderwijs of op de arbeidsmarkt zijn op te lossen, en dat gaat voortvarend. Maar domrechts wil geen oplossingen, want dat bestaat bij de gratie van fictieve problemen. Vandaar de ranzige praat over genen, over nature; genen zijn immers onveranderbaar, en daarmee is het probleem onoplosbaar. Precies zoals deze regering het wil. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-maakt-niet-uit-of-immigranten-het-te-goed-of-niet-goed-genoeg-doen-het-land-uit-moeten-ze-linksom-of-rechtsom~bd97a4e7/</guid>
      <pubDate>Mon, 18 Nov 2024 00:00:00 +0100</pubDate>
    </item>
    <item>
      <title><![CDATA[We zitten in een informatieoorlog, en we zijn keihard aan het verliezen]]></title>
      <description><![CDATA[<p>Wat ieder weldenkend mens vreesde wordt werkelijkheid; een tweede termijn voor Donald Trump. Je zou het overigens best een derde termijn kunnen noemen, omdat het trumpisme ook de aflopen vier jaar, tussen de rechtszaken door, het debat bleef vergiftigen. Extreemrechts ziet zich wereldwijd gesterkt in haar autocratische strijd, terwijl links zich verder verliest in zelfhaat, haarkloverij en richtingenstrijd. Verstandige liberalen en conservatieven lijken niet meer te bestaan. Vrouwen stemden tegen hun eigen zelfbeschikkingsrecht, latino’s stemden vóór het deporteren van andere latino’s en schatrijke mensen wilden afrekenen met de economie. Voor linkse mensen is dat allemaal heel onlogisch, maar dat komt doordat zij er nogal wat wensdenken op na houden. De meeste vrouwen zijn namelijk helemaal geen verlichte feministen, latino’s zijn net zo egoïstisch als alle andere mensen en juist economische voorspoed maakt dat een decadent electoraat gaat gokken op idioten – it’s the economy that enables, stupid. Ik zag Sylvana Simons rake dingen zeggen over het stompzinnige machismo dat nu eenmaal aanslaat onder jonge mannen, en natuurlijk was de wissel Biden/Harris niet optimaal. Toch valt al dat gezever over procentpunten, de mannen tegen de vrouwen, generatie X versus Y in het niet bij die ene verklaring voor extreemrechtse verkiezingswinsten, de verklaring die alle andere triviaal maakt: sociale media die de publieke meningsvorming corrumperen. Extreemrechtse kiezers hangen op elk belangrijk thema leugens aan. Wanneer Amerikaanse kiezers worden gevraagd naar de staat van de economie, het aantal immigranten dat maandelijks binnenkomt of de inflatie, geven Democratische kiezers overwegend het correcte antwoord, terwijl Republikeinen een verkeerd antwoord geven. Omdat ze in leugens, bullshit en opzettelijke domheid geloven. Dat gaat niet over procentpunten, maar om diametrale verschillen. Geen kloof, maar een andere planeet. In 2022 kocht Elon Musk Twitter en ik noemde dat toen een ramp voor de mensheid. Die ramp heeft zich nu deels voltrokken. De rijkste man ter wereld gaf niet alleen extreemrechtse desinformatie vrij baan op Twitter, maar betaalde zelfs mensen om op Trump te stemmen. Musk heeft het presidentschap voor Trump gekocht en daar wil hij wat voor terug. Quid pro quo, zoals de Amerikanen zeggen. Een stoel aan de grote mensentafel om te beginnen, zoals bij gesprekken met Zelensky en Poetin. Daarnaast ook vrij baan voor zijn bedrijven; het aandeel Tesla (en Musks vermogen) steeg deze week al met tientallen procenten. Maar vooral op het punt waar Musk en Trump elkaar vinden: hun corrupte opvatting van de vrijheid van meningsuiting. Trump kwam dit weekend met een onheilspellend filmpje waarin hij verklaart vanaf dag één een klopjacht te openen op iedereen binnen de Amerikaanse overheid die heeft meegewerkt aan ‘censuur’. Dat dient maar één doel: het normaliseren van extreemrechtse leugens, laster en opruiing, zonder het risico van rechtszaken of factchecks. En het smoren van tegengeluid, via de ondoorgrondelijke algoritmes van Musk c.s. en door intimidatie vanuit de overheid. J.D. Vance, de aanstaande vicepresident, dreigde al dat de VS uit de Navo zullen stappen wanneer Europa ‘Musks platforms’ wil reguleren. Wereldwijd lijken mensen steeds meer op elkaar in hun opvattingen, overtuigingen en zelfs hun uiterlijk. Toch is de politieke verdeeldheid groter dan ooit. Dat komt doordat een groeiend deel van de bevolking leugens aanhangt, mede dankzij een platform dat in handen is van een schurk die rechtstreeks uit een James Bond-film is weggelopen. Wie acht jaar na de Brexit en de eerste Trump-verkiezing nog bazelt over ‘beter naar onvrede luisteren’ is toerekenbaar nalatig. Of te kwader trouw. We zitten in een informatieoorlog, en zijn keihard aan het verliezen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/we-zitten-in-een-informatieoorlog-en-we-zijn-keihard-aan-het-verliezen~b4e2f330/</guid>
      <pubDate>Mon, 11 Nov 2024 00:00:00 +0100</pubDate>
    </item>
    <item>
      <title><![CDATA[Als Trump wint, is dat met name te wijten aan ruggengraatloze media, die woorden als ‘fascist’ uit de weg gaan]]></title>
      <description><![CDATA[<p>‘Harris is iemand met een laag IQ, een domme gans’ en: ‘Ik ga vrouwen beschermen, of ze het nu willen of niet’. Het is de oogst van slechts één week Donald Trump. Toch ging de meeste media-aandacht naar een onhandige uitspraak van aftredend president Joe Biden, die Trump-supporters ‘afval’ zou hebben genoemd, iets wat hij zelf ontkende. Amerikakenner Charles Groenhuijsen verzuchtte dat de Democraten de ‘haatdragende en wraakzuchtige taal’ van de Republikeinen overnemen en dat Harris Trump had ‘uitgescholden’ voor fascist. Let wel: Groenhuijsen is openlijk pro-Harris. Vorige week schreef ik ook al over de valse balans, die (ervaren) journalisten maar blijven optuigen. Dan nu de vraag waarom zij dat doen. Ik meen drie groepen te kunnen onderscheiden, met allemaal hun eigen redenen. De eerste groep heb ik op deze plek regelmatig beschreven. Dat zijn mensen die het simpelweg eens zijn met radicaal-rechts, maar daar (nog) niet voluit voor uit durven te komen. Daarom verschuilen ze zich. Achter de gewone man, die zij laten zeggen wat zij zelf denken, zodat zij dat niet hoeven te doen. Met als bonus dat je ook nog eens sympathiek overkomt, door te suggereren dat je voor ‘laagopgeleiden’ opkomt. Je verschuilen kan ook achter cijfers, door deze eindeloos te betwisten of te herinterpreteren, zodat aan de werkelijke discussie niet meer toegekomen wordt. Dat gebeurde met stikstof en nu ook met immigratie – zie Van de Beekgate. De tweede groep, de fatsoenlijken, is wél te goeder trouw, maar ook hopeloos naïef. Mensen als Groenhuijsen geloven oprecht dat je de leugens en strafbare uitingen van radicaal-rechts moet beantwoorden met fatsoen. Het eigen fatsoen zou de tegenstander in hun theorie overtuigen óók fatsoenlijk te worden. Die gedachte omvat ook strategische zelfcensuur; je mag nooit iemand een fascist noemen en zeker een fascist niet, want dan wint die fascist. Het probleem is alleen dat het niet werkt. In Amerika zijn de Democraten, inclusief Michelle Obama zelf, dan ook teruggekomen van haar mantra ‘When they go low, we go high’ en wordt Trump tegenwoordig ‘gewoon’ een fascist genoemd. In Nederland is er evenmin bewijs voor deze fatsoenswederkerigheidstheorie: juist Sigrid Kaag, die zich nooit onfatsoenlijk uitliet, werd kop-van-jut bij radicaal-rechts. Bij de fatsoenlijken, vaak ouder, geldt daarbij nog iets: de herinnering aan de Tweede Wereldoorlog maakt dat een verwijzing naar fascisme bij die generatie heviger wordt veroordeeld. Alsof je door Trump een fascist te noemen afbreuk doet aan de ellende van toen. Woorden als ‘extreemrechts’ of ‘fascisme’ verstoren hun wensdenken dat het nazisme een unieke oprisping van het kwaad was. De derde groep, ten slotte, heeft zo lang aangehoord dat de media ‘links’ zouden zijn, dat men simpelweg de weg van de minste weerstand kiest en de balans maar gewoon bijstelt naar rechts. Dat is overigens niet helemaal vrijwillig; dat gebeurt onder druk van de effectieve intimidaties en bedreigingen van het op sociale media dominante radicaal-rechts. Daarbij speelt in toenemende mate dat radicaal-rechts ook offline de macht naar zich toetrekt, en weerwoord daarmee gevaarlijker wordt voor de eigen carrière of veiligheid. ‘They expect Harris to be flawless while Trump can be lawless’, verzuchtten de Democraten in reactie op het met twee maten meten van de media. Ze hebben gelijk: als Trump deze week wint, is dat met name te wijten aan ruggengraatloze media, die onder druk van de extreemrechtse dominantie op sociale media overal in het Westen dezelfde fouten maken.</p>]]></description>
      <guid>https://www.volkskrant.nl/columns-van-de-dag/als-trump-wint-is-dat-met-name-te-wijten-aan-ruggengraatloze-media-die-woorden-als-fascist-uit-de-weg-gaan~ba040f6f/</guid>
      <pubDate>Mon, 4 Nov 2024 00:00:00 +0100</pubDate>
    </item>
    <item>
      <title><![CDATA[Als je het stempeltje van ‘vrolijk rechts’ binnen hebt, mag je zelfs naar het hol van de tandeloze leeuw]]></title>
      <description><![CDATA[<p>Op de redacties van de Washington Post en de Los Angeles Times heerst grote onrust. De steenrijke eigenaren, Jeff Bezos en Patrick Soon-Shiong, verbieden hun krant een kant te kiezen bij de Amerikaanse verkiezingen, in de wetenschap dat hun redacties pro-Harris zijn. Dit om twee andere miljardairs te vriend te houden: Donald Trump en Elon Musk. In Nederland hoeven radicaal-rechtse mediamagnaten geen valse balans te eisen, die tuigen redacties gewoon vrijwillig op! Het geruchtmakende interview met Jan van de Beek in deze krant (en bij het televisieprogramma Bar Laat) vormt een treurig bewijs van die stelling. Er is al veel over gezegd, maar ik sluit me aan bij journalisten Bill Kovach en Tom Rosenstiel in The Elements of Journalism: ‘een verhaal in balans brengen kan oneerlijk tegenover de waarheid zijn. Wanneer een balans neerkomt op een valse balans, wordt het misleiding.’ Van de Beek, een freelance wiskundedocent, heeft twee publicaties op zijn naam staan: een proefschrift over onderzoek naar migratie (en dus niet een proefschrift over migratie) en een rapport dat hij schreef in opdracht van de geschifte omvolkingsdenkers van FvD. Zelf zei hij daarover dat ‘als het FvD het onderzoek niet gefinancierd zou hebben, er anders naar gekeken zou worden’. Zou je denken, Van de Beek? Nu ben ik net als Van de Beek geen migratie-expert, maar dat hij een ‘cherrypickende charlatan’ is, zoals CBS-hoofdeconoom Peter Hein van Mulligen tweette, lijkt me aannemelijk. Ik ben namelijk wél een kenner van sociale media, en het is volstrekt duidelijk dat Van de Beek een creatuur uit dat ecosysteem is: de enige reden dat hij ‘expert’ wordt genoemd, is omdat Telegraaf-propagandist Wierd Duk hem ooit zo noemde. Dat is vervolgens door andere (luie) media overgeschreven en pardoes werd Van de Beek uitgenodigd om in Wynia’s Witwasmachine te stappen. Dat wasprogramma begint met een mediaoptreden bij radicaal-rechtse media als Ongehoord Nederland, waarna een cruciaal boekje bij uitgeverij Blauwburgwal van oud-Elsevierscribent Syp Wynia volgt. Eenmaal gepromoveerd tot een heuse auteur gaat het hard: voor je het weet zit je opeens met je mooiste bloemetjesoverhemd op de bank bij WNL op Zondag of De Telegraaf. En dan, als het stempeltje van ‘vrolijk rechts’ binnen is, mag je zelfs naar het hol van de tandeloze leeuw: een interview bij BNNVara of de Volkskrant. Omdat radicaal-rechts voortdurend liegt, kan het nauwelijks schermen met experts. Daarop heeft men gewoon een paar volgers van Wierd Duk als deskundige vermomd. Denk naast Van de Beek aan ‘stikstofexpert’ Arnout Jaspers of ‘klimaatexperts’ als Marcel Crok en Lucas Bergkamp, geheel toevallig allemaal mannen van boven de 60. Hun daadwerkelijke expertise varieert nogal, om het vriendelijk te zeggen, maar ze vinden elkaar in hun behoefte zich op sociale media te buiten gaan aan uitspattingen over zaken die geen moer te maken hebben met hun vermeende kennisgebied, zoals ‘woke’, Gaza of gender. Dat alles wekt klaarblijkelijk geen enkele verdenking bij Nederlandse media; alle kanten van het verhaal zijn belangrijk voor het debat, mensen! Of nouja, het is natuurlijk niet zo dat ‘linkse’ experts als Leo Lucassen of Hein de Haas in De Telegraaf worden geïnterviewd. Maar fatsoenlijke mensen staan boven die rechtse intolerantie hoor, wij zijn gewoon tolerant, zelfs voor intolerantie! Volgens gewaardeerde collega Kustaw Bessems is het problematisch dat media hun publiek vertellen ‘wat zij toch al wilden horen’. Maar wat als de Volkskrant-lezer gewoon de waarheid wil leren kennen? Moet er dan alsnog een ‘cherrypickende charlatan’ opgevoerd worden voor de pluriformiteit, voor het debat? Dat lijkt me niet. Maar goed, ik ben geen expert. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/als-je-het-stempeltje-van-vrolijk-rechts-binnen-hebt-mag-je-zelfs-naar-het-hol-van-de-tandeloze-leeuw~bf907a13/</guid>
      <pubDate>Sun, 27 Oct 2024 00:00:00 +0200</pubDate>
    </item>
    <item>
      <title><![CDATA[Het asielbeleid is helemaal geen middenweg tussen de PVV en de zogenaamde middenpartijen VVD en NSC]]></title>
      <description><![CDATA[<p>NRC berichtte afgelopen week over de strijd die binnen de VVD woedt, tussen de kast-PVV’ers van ‘Klassiek Liberaal’ en ‘De Liberale VVD’. Die lijken in naam vrijwel hetzelfde, maar kunnen niet verder van elkaar afstaan. Klassiek Liberaal is groot voorstander van de samenwerking met PVV en de asielnoodwet, terwijl De Liberale VVD daar grote moeite mee heeft. Klassiek Liberaal hanteert daarbij hetzelfde primitieve vrijheidsbegrip als de PVV; de vrijheid van de witte, autochtone Nederlander is onbegrensd, ten koste van alle anderen en de planeet. Ikke, ikke, ikke, en de rest kan stikken. Leon van Noort, bestuurslid van Klassiek Liberaal, zegt desgevraagd dat ‘de asielcrisis de vrijheid van Nederlanders op de huizenmarkt beperkt’. Het kabinet doet ‘hele liberale dingen’. Hij ziet ook geen democratisch probleem. ‘De democratische spelregels worden gewoon toegepast, maar in een iets later stadium.’ Leugens over een verband tussen de woningmarkt en asielzoekers en het buitenspel zetten van de rechtsstaat zijn allemaal ‘liberale dingen’ in het wereldbeeld van deze ICT-consultant uit Barendrecht. Over Klassiek Liberaal heb ik hier vaker geschreven; dat zijn mannen die dezelfde beweging naar radicaal-rechts hebben gemaakt als Wilders zelf, met het verschil dat zij (in naam) bij de VVD zijn gebleven, al dan niet uit angst (overheids)klusjes te verliezen. Veel VVD’ers lijken bevangen door een soort quasipragmatisme, dat ‘policy overshooting’ wordt genoemd. Die kiezer wil een bepaald beleid, dat misschien gematigder is dan de extreme partij zegt te willen, maar stemt strategisch op de extreme partij omdat hij denkt dat op die manier het beleid de ‘goede’ kant opgetrokken wordt. De uitkomst komt ergens in het midden liggen, zo is de gedachte. Dit speelt met name op het belangrijkste onderwerp voor kiezers van rechtse partijen: migratie. De VVD-partijvariant daarvan is dat men liever de samenwerking zoekt met de PVV dan het CDA of D66, in de hoop dat de PVV de eigen partij naar rechts trekt. Maar het asielbeleid van deze regering is helemaal geen middenweg tussen de PVV en de zogenaamde middenpartijen VVD en NSC. Het is de totale overgave aan de PVV. Door te suggereren dat er sprake zou zijn van een middenweg of compromis worden de doelpalen nóg verder naar rechts verplaatst: als onvervalst PVV-‘beleid’ als middenweg wordt omarmd door de VVD, ontstaat er ruimte om met nóg extremere ideeën te komen. De vraag is en blijft wat de VVD denkt te winnen door mee te waaien met deze luidruchtige groep die even liberaal is als het haar van Wilders blond. Het is ruimschoots bewezen dat het overnemen van anti-immigrantenretoriek uitsluitend ten goede komt aan radicaal-rechts en niet van de centrumpartij die die retoriek overneemt. Er is bovendien, anders dan in andere landen, geen enkel wezenlijk verschil tussen radicaal-rechts en de verrechtste middenpartij; de PVV stemt ondanks linkse praatjes altijd mee met de VVD op economisch vlak. In weerwil van de valse romantiek over een denkbeeldige arbeidersklasse komt de recente groei van de PVV dan ook vooral van voormalige VVD-stemmers; een ‘aspirational class’ van bovengemiddeld verdienende zzp’ers, die zichzelf overigens als selfmade ondernemers zien. Denkt Leon van Noort werkelijk dat wanneer de VVD de noodwet accepteert, zijn soortgenoten opeens weer VVD gaan stemmen? Waarom zouden zij? Er verandert immers niks: een asielzoeker zagen ze sowieso al nooit, en die twee auto’s staan nog gewoon voor deur. Het is eerder andersom: met elke concessie aan de PVV wordt die partij salonfähiger. En is de kans groter dat ‘Klassiek Liberaal’ overstapt naar diezelfde PVV, waar ze overigens ook thuis horen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-asielbeleid-is-helemaal-geen-middenweg-tussen-de-pvv-en-de-zogenaamde-middenpartijen-vvd-en-nsc~b6210fdb/</guid>
      <pubDate>Mon, 21 Oct 2024 00:00:00 +0200</pubDate>
    </item>
  </channel>
</rss>
