<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[De overheid kan beter te veel betalen, dan is ze in elk geval van het gezeik af]]></title>
      <description><![CDATA[<p>Rutger Bregman zat een week geleden aan tafel bij Eva Jinek voor een rondje ongemakkelijke waarheden. De eerste was dat Formule 1-coureur Max Verstappen ‘gewoon’ belasting zou moeten betalen. Vanzelfsprekend stond Gewoon Nederland meteen klaar om het recht op belastingontwijking van een onsympathieke sportmiljonair te verdedigen. Minder aandacht kreeg een tweede opmerking, over de overcompensatie van Groningers. Bregman benoemde dat er duidelijke signalen zijn dat er in Groningen flink wat mensen worden overgecompenseerd voor aardbevingsschade. Gedupeerden hoeven tegenwoordig de schade alleen nog maar te melden, en niet meer te bewijzen. Net als bij de toeslagenaffaire kan het geld dus bij de verkeerde terechtkomen. Kamerleden Pieter Omtzigt en Sandra Beckerman (SP) protesteerden en vertelden dat mensen met écht grote schade zich niet meer melden, omdat dat vernederend zou zijn. Het probleem is volgens hen niet de overcompensatie van de verkeerden, maar de ondercompensatie van de juisten. De discussie raakt aan een terugkerend thema in de Nederlandse politiek; one-size-fits-all of maatwerk? Het eerste heeft als groot voordeel eenvoud in de uitvoering, en als groot nadeel het risico op verspilling van overheidsgeld. Het tweede heeft als groot voordeel dat iedereen in theorie krijgt waar hij recht op heeft, maar als groot nadeel dat dat in de praktijk vaak anders uitpakt. Hoewel ik, net als iedereen, een hekel heb aan verspilling van overheidsgeld, begin ik toch te denken dat one-size-fits-all op lange termijn de betere overheidsstrategie is. Het onvermogen om maatwerk te leveren heeft affaires opgeleverd die tot veel grotere schade leiden dan overcompensatie zou hebben gedaan. Kijk naar ons waardeloze toeslagenstelsel; niet alleen een pleister op ons totaal oneerlijke belastingstelsel en feitelijk een subsidiering van ons bedrijfsleven, maar ook een grote mislukking door de rammelende uitvoering. En kijk naar Groningen waar tien jaar aanrommelen met maatwerk niets meer heeft opgeleverd dan groeiende woede en hoge rekeningen van consultants. Ondertussen heeft one-size-fits-all vooral in coronatijd bewezen succesvol te kunnen zijn. De NOW wordt algemeen aanvaard als geslaagd, ook al hebben sommige ondernemers zich onterecht verrijkt en ook al zullen er alsnog bedrijven failliet gaan die toen al failliet hadden moeten gaan. Hetzelfde geldt voor de compensatie van de energieprijzen afgelopen winter; ook daar hoor je niemand meer over. Al lijkt de overheid soms nog niet helemaal overtuigd. Zo werd de STAP-regeling na verhalen over misbruik van cryptocowboy’s, zweefzwendelaars en andere oplichters maar helemaal afgeschaft, terwijl het overgrote deel van de gelden goed besteed werd. Overheden kunnen niet langer slechts naar de eerlijkheid en efficiëntie van beleid kijken, maar zullen ook de kosten van negatieve beeldvorming op de korte en lange termijn moeten meewegen. Het zijn niet makkelijk te kwantificeren kosten, maar dat affaires als met de toeslagen en Groningen enorme maatschappelijke kosten hebben veroorzaakt, omdat ze het vertrouwen in de democratie en overheid ondermijnen, staat buiten kijf. Inzake Groningen gaat de overheid na lang dralen nu dan ook voor de afkoopstrategie, en praat overcompensatie en de omkering van de bewijslast goed met de term ‘ereschuld’. Rationele denkers hebben terecht moeite met verspilling en onrecht, maar in tijden van populistische ondermijning van onze democratie is verspilling te begrijpen. De verhouding tussen de omvang van het onrecht en de maatschappelijke onrust is in een verveeld en verwend land als Nederland al snel zoek, dus is het logisch dat de overheid zich opstelt als de rijkaard in een scheiding met zijn golddigger: dan maar te veel betalen, ben je in ieder geval van het gezeik af.</p>]]></description>
      <guid>https://www.volkskrant.nl/columns-van-de-dag/de-overheid-kan-beter-te-veel-betalen-dan-is-ze-in-elk-geval-van-het-gezeik-af~ba0fc36e/</guid>
      <pubDate>Sun, 11 Jun 2023 00:00:00 +00:00</pubDate>
    </item>
    <item>
      <title><![CDATA[Progressievelingen laten het gesprek over rolmodellen en mannelijkheid over aan de markt en sociale media]]></title>
      <description><![CDATA[<p>De Amerikaanse actieheld MacGyver concurreerde in de late jaren ’80 met veel plattere concurrenten als de A-Team en Knightrider, maar was duidelijk de meest inspirerende van allemaal. De ex-spion verafschuwde geweld en verfoeide vuurwapens – his brain was his weapon. Als een soort super-Delftenaar, inclusief de verlegenheid bij vrouwen, maakte hij vallen en bommen van duct-tape, kauwgom en lucifers. MacGyver stond altijd klaar om mensen te helpen en bestreed onrecht waar hij kon. Ik moest aan mijn jeugdheld denken bij het lezen van het boek Of Boys and Men van Richard Reeves. In zijn boek schetst hij een overtuigend beeld van de groeiende achterstand van jongens en mannen in de VS, met name in het onderwijs. De man is ingehaald door de vrouw, en kan zich niet meer beroepen op het eervolle kostwinnerschap. En dat leidt tot gevoelens van overbodigheid, achterstand en uiteindelijk rancune. Toch wordt het probleem met mannen meestal voorgesteld als een probleem van mannen. De man moet gerepareerd, want de man is niet meer van deze tijd, zo klinkt het. Maar daarmee worden structurele problemen ontkend en wordt er geen alternatief geboden. Ook in Nederland is het bon ton om mannen op geen enkele manier serieus te nemen. Berichtgeving over mannen die achteropraken leidt tot voorspelbaar hoongelach van feministen en wittevoetjesmannen, en in reclames wordt de Nederlandse man neergezet als een eeuwige loser, die als een geslagen hond achter zijn vrouw aanhobbelt in de supermarkt. Een land vol Frank Lammersen en Thomas Acda’s: wat zullen die sukkels vandaag weer voor doms doen? In Zweden, net als Nederland ooit een progressief gidsland, is duidelijk zichtbaar waar de oplopende achterstand van mannen in het onderwijs toe leidt. Meer dan 60 procent van de studenten aan de universiteit is er vrouw. In een wereld waarin opleidingsniveau stemgedrag bepaalt, leidt dat tot een enorm verschil in stemgedrag tussen mannen en vrouwen. Zo peilen de Zweedse sociaaldemocraten 38 procent bij vrouwen, en maar 24 procent bij mannen. De extreemrechtse Zwedendemocraten peilen juist maar 14 procent bij vrouwen, en liefst 23 procent bij mannen. Die enorme verschillen tasten het weefsel aan van een maatschappij en hebben de potentie het land te verscheuren. Het doembeeld ontstaat van progressieve steden vol hoogopgeleide vrouwen en conservatieve achterlanden vol achterblijvende mannen. En dit zijn geen verschillen die door progressief beleid zijn veroorzaakt, maar juist door neoliberaal beleid. Veel Zweedse scholen zijn geprivatiseerd, met desastreuze gevolgen voor moeilijkere (en dus duurdere) jongens, die niet meer de aandacht krijgen die nodig is. Zowel links als rechts koppelt mannelijkheid aan conservatisme en kapitalisme; volgens links zorgt mannelijkheid voor de excessen van beide, terwijl rechts de rijke, selfmade familieman als het ultieme mannelijke rolmodel viert. Niet gek dus dat jonge mannen weinig alternatief zien dan als een opgepompt Wallstreetwolfje te voldoen aan het stompzinnige beeld van mannelijkheid dat sociale media hem voorschotelen; welk alternatief hebben ze nu helemaal? Progressievelingen hebben geen plan voor de man. Zij ridiculiseren alle zorgelijke signalen en laten het gesprek over mannelijkheid, rolmodellen en eergevoelens over aan de markt en sociale media. Die weten er wel raad mee. Wie naar de feiten kijkt, ziet wie werkelijk het meest onder druk staat in onze maatschappij: jongens uit sociaal-economisch zwakke gezinnen, vaak met een afwezige vader. Er is geen weldenkend mens dat de geweldige vooruitgang die vrouwen de afgelopen decennia hebben geboekt wil terugdraaien, maar er lijkt mij niets progressiefs aan het negeren van de problemen van veel (jonge) mannen. Ook jongens van nu hebben recht op een MacGyver, want anders resteert Andrew Tate.</p>]]></description>
      <guid>https://www.volkskrant.nl/columns-van-de-dag/progressievelingen-laten-het-gesprek-over-rolmodellen-en-mannelijkheid-over-aan-de-markt-en-sociale-media~bbe2da2c/</guid>
      <pubDate>Sun, 4 Jun 2023 00:00:00 +00:00</pubDate>
    </item>
    <item>
      <title><![CDATA[De afstand tussen burgers en politici is niet te groot, hij is door sociale media juist te klein]]></title>
      <description><![CDATA[<p>In een pijnlijk portret in NRC werd VVD-minister Dennis Wiersma dit weekend omschreven als een streberige stapelaar, een snackbarhouderszoon die als ongeduldige sociale stijger zijn collega’s voortdurend uitkaffert, met vele overspannen ontslagen als gevolg. Mij verontrustte vooral de passage waarin Wiersma’s socialemediagebruik werd uitgelicht. Wiersma wil elke dag op Instagram, LinkedIn en Twitter aanwezig zijn, met een tekst, foto’s, een filmpje. Zijn negentien (!) communicatiemedewerkers moeten die voortdurende eigengeilerij organiseren, al bemoeit Wiersma zich er ook actief mee. Deze tijd- en geldverspilling laat goed zien hoe sociale media onze politiek in hun macht hebben. Nederlandse politici hebben het idee dat sociale media ons zijn overkomen en dat je wel mee móét. En dus veranderen onze politici in content creators en de Tweede Kamer in een Youtubestudio voor politieke vloggers. Maar waarom in hemelsnaam? Hebben onze politici dan werkelijk niet door dat ze hun eigen invloed ondermijnen door hun tijd en invloed af te staan aan de techdictaturen van Silicon Valley, waar hun eigen wetten niet gelden? Het drama van sociale media is dat het allerlei zichzelf versterkende effecten heeft. Bang om achter te blijven in onze socialemediacratie, zetten partijen in op jong talent dat ‘het goed doet’ op sociale media, met lekker veel persoonlijkheid en schaapachtig gelach. En dus hou je op een gegeven moment alleen nog maar politici die sociale media omarmen over, waarmee die sociale media nóg belangrijker worden. En Big Tech ons dus feitelijk regeert, met een Kamer vol vloggende narcisten en bewindslieden op selfiejacht. Wie Tweede Kamerleden bevraagt op hun sociale mediagebruik krijgt een zorgelijke mengeling van naïviteit en ad-hoc-argumenten te horen. Via sociale media zouden zij makkelijk contact kunnen houden met hun achterban en hun kiezers kunnen bijpraten over hun werk in de Kamer. Klinkt mooi, maar in de praktijk houden zij zich vooral bezig met het uit de context knippen van de eigen bijdrage of die van een ander, om punten te scoren. Het argument dat via sociale media het contact met de achterban verbetert, is ook problematisch. Los van de hopeloze inefficiëntie om met elke individuele burger te communiceren, en het feit dat het vroeger toch prima ging, gaat het om de kwaliteit van de interactie. Omdat iedereen zogenaamd zijn stem kan laten horen, hebben we vakbonden, verenigingen en andere collectieven maar afgeschaft. Want nu kan het Kamerlid direct communiceren met de burger. Dat is een regelrecht drama, want elk collectief bevat filters en hiërarchieën die buitengewoon belangrijk zijn voor de kwaliteit van de bijdrage. Als alleen het menstype ‘brievenschrijver’ of ‘reaguurder’ het beleid beïnvloedt, hou dan maar je hart vast. De afstand tussen burgers en politici is niet te groot, hij is door sociale media juist te klein. Beeldvorming was altijd al belangrijk in de politiek, maar het mag niet zo zijn dat zichtbaarheid een doorslaggevende succesfactor wordt. Sociale media ondermijnen immers alle bereidheid tot luisteren en compromissen, en voeden narcisten, nihilisten en agitators. Redelijke mensen die denken dat ze mee moeten doen, zullen onvermijdelijk verliezen. En dus moeten onze politici een socialemediaverbod krijgen, zodat ze weer gaan doen waarvoor ze verkozen zijn. Er zit een grote schoonheid en eer in het in alle anonimiteit trekken aan wat een dood paard lijkt. Niet de theatrale aanstellers maar de consciëntieuze onzichtbaren verdienen respect. Vooralsnog blijft de Nederlandse politiek echter hangen in de onbenulligheid van het ‘moet toch kunnen’- liberalisme. Dat is hartstikke gevaarlijk; niet tegen vooruitgang willen zijn, wordt nog eens onze ondergang.</p>]]></description>
      <guid>https://www.volkskrant.nl/columns-van-de-dag/de-afstand-tussen-burgers-en-politici-is-niet-te-groot-hij-is-door-sociale-media-juist-te-klein~b70b85b4/</guid>
      <pubDate>Sun, 21 May 2023 00:00:00 +00:00</pubDate>
    </item>
    <item>
      <title><![CDATA[De kloof tussen praktisch en theoretisch geschoolden overbrug je niet door zo veel mogelijk mensen hoog op te leiden]]></title>
      <description><![CDATA[<p>Het bindend studieadvies (bsa) leidt volgens onderwijsminister Robbert Dijkgraaf tot stress bij studenten, die het toch al zwaar zouden hebben. ‘Te veel druk werkt verlammend en vertroebelt het beeld of een student al dan niet geschikt is voor een opleiding.’ Daarom wil hij het aantal punten dat studenten het eerste jaar moeten halen verlagen tot 30, slechts de helft van het totaal. Merkwaardig; te weinig druk lijkt mij verlammender, en studiepunten zijn toch juist bedoeld om te beoordelen of een student het niveau aankan? Die punten moeten vroeg of laat toch echt gehaald worden; uitstel van stress zal kansloze studiecarrières onnodig rekken. Dijkgraaf wijst erop dat er ‘veel op jonge studenten afkomt in hun eerste jaar’, zoals op kamers gaan. Maar dat is toch niet nieuw? Sterker nog: steeds meer studenten blijven bij hun ouders wonen. Begrijp me goed; dat liefst de helft van de studenten grote psychische klachten ervaart is schokkend, maar de link met het bsa, dat al twee decennia meegaat, is onbewezen. Toen ik twintig jaar geleden begon met studeren in Rotterdam was dat een van de eerste universiteiten met een bsa. Dat bleek wonderen te doen; na invoering werd afstuderen binnen vijf jaar opeens normaal, terwijl daarvoor acht jaar geen uitzondering was. En ook met bsa hielden wij toch zeker negen maanden per jaar tijd over om liggend op een bank te filosoferen over de beste scène van Scarface. Het enige verschil met studenten van nu: wij hadden geen smartphone die ons ongelukkig maakte en afleidde. Het verlagen van de lat werkt bovendien averechts voor de kansengelijkheid. Met de devaluatie van een wo- of hbo-diploma wordt ‘cv-builden’ alleen maar belangrijker en het zijn natuurlijk de kinderen van ouders met vermogen en een goed netwerk die daar het beste in zijn. De winst van de lagere lat wordt daarnaast oneerlijk verdeeld. Zoals bekend is de IQ-deviatie bij mannen aanmerkelijk groter dan bij vrouwen: er zijn meer mannen met een zeer laag IQ en meer mannen met een zeer hoog IQ, terwijl de IQ-verdeling bij vrouwen dichter rond het gemiddelde ligt. Het verlagen van de lat trekt dus vooral vrouwen binnen de groep van hoger opgeleiden, terwijl vrouwen daar nu al oververtegenwoordigd zijn met 54 procent. Er bestaat in Nederland, en met name bij D66, een dogmatisch geloof in het onderwijs, waarbij investeren in jongeren gelijk staat aan investeren in onderwijs. Minister Dijkgraaf spreekt over een ‘waaier’ van opleidingen, met verschillende richtingen die allemaal op eigen tempo doorlopen kunnen worden. Als jongeren maar zo lang mogelijk in het onderwijs blijven, zo lijkt het idee. Maar veel jongeren hebben helemaal geen zin in eindeloze opleidingen en de maatschappij schreeuwt om werklui. Er zou veel verstandiger geïnvesteerd moeten worden in jongeren, want investeringen van de overheid komen nu voornamelijk terecht bij hoger opgeleiden die langer en duurder studeren. Dat is buitengewoon oneerlijk. Een startkapitaal voor iedere jongere is wél eerlijk; zij die lang willen studeren kunnen dat daar van doen, zij die zo snel mogelijk aan de slag willen, kunnen er hun eerste klusbus van kopen. De sociale en culturele kloof tussen praktisch en theoretisch geschoolden overbrug je niet door zo veel mogelijk mensen hoog op te leiden. Wie ziet dat meer dan de helft van zijn klas vwo-advies krijgt, zal zich ellendiger voelen géén vwo-advies te krijgen, dan wanneer er slechts een stuk of drie vwo-advies krijgen. Bovendien: wanneer hoger onderwijs de norm wordt, is het dus geen ‘hoger’ onderwijs meer.</p>]]></description>
      <guid>https://www.volkskrant.nl/columns-opinie/de-kloof-tussen-praktisch-en-theoretisch-geschoolden-overbrug-je-niet-door-zo-veel-mogelijk-mensen-hoog-op-te-leiden~b68113cf/</guid>
      <pubDate>Sun, 14 May 2023 00:00:00 +00:00</pubDate>
    </item>
    <item>
      <title><![CDATA[Het zou wat zijn als de Europese federale gedachte opeens de wind mee krijgt door een combinatie van incompetentie en provincialisme]]></title>
      <description><![CDATA[<p>Een Volt-lid deelde deze week een interessant kaartje van Europa op sociale media. Op de kaart waren de nationale landsgrenzen vervangen door nieuwe grenzen van kleinere deelstaten die allemaal behoren tot een nieuwe Europese Federatie, een grote blauwe vlek met Wenen als hoofdstad, strekkend van IJsland tot Donetsk. De bedenker van deze nieuwe grenzen had duidelijk maling aan de recente geschiedenis; zo zou ik deze column, als het aan haar ligt niet vanuit het land Kroatië, maar vanuit de deelstaat Bosnië tikken. Een provocatie natuurlijk, maar toch ook een interessante denkoefening. Om maar even in Dalmatië te blijven; de mensen hier hebben vaak warme herinneringen aan het leven in een federatie. Volgens velen was het leven in federaal Joegoslavië beter; de economie draaide prima, er waren goede collectieve voorzieningen, en religie en etniciteit speelden nauwelijks een rol. Over de door corruptie en tribalisme geteisterde nationale overheden die voor Joegoslavië in de plaats kwamen, hoor je geen woord. De onvrede over de nationale politiek geldt niet alleen Zuid-Europa. Na weer een week van wanstaltig populisme – onze politieke Ma Flodder reed haar trekker muurvast in de Russische modder – is het ook in Nederland onmogelijk je niet te schamen voor het niveau. Het lijkt alsof stompzinnigheid, opportunisme en een totaal gebrek aan ideeën voorwaarden zijn geworden voor electoraal succes; ik krijg steeds meer te doen met de consciëntieuze politici die er gelukkig ook (nog) zijn. In West-Europa zitten de vergrijsde en decadente democratieën in een neerwaartse spiraal, waarin nihilistische populisten inspelen op de angst van mensen te moeten inleveren, terwijl de progressieve partijen op twee gedachten hinken, gevoelig als men is voor het verwijt ‘de gewone man’ kwijt te zijn geraakt. Het maakt dat progressievelingen het een niveautje hogerop gaan zoeken. Als men op het nationale niveau niet met inspirerende leiders en ideeën komt, dan worden we wel fan van Zelensky of Sanna Marin. Volt heeft met haar pan-Europese benadering dus iets te pakken. Hoewel Europa notoir moeilijk is om van te houden, lijkt in Brussel de vertegenwoordigende democratie in elk geval nog te functioneren. Daar moet je immers eerst door flink wat brandende hoepels springen om op een machtspositie te komen. In Nederland kun je tegenwoordig in vier jaar van een anoniem marketingkantoortje in Deventer naar het Torentje gaan, simpelweg omdat je dezelfde kleurspoeling en mening hebt als de buurvrouw. Het idee dat ‘Europa’ beter is dan het nationale parlement is wijdverspreid en niet geheel onterecht. Zo was er een paar weken geleden nog die iconische foto van een mevrouw die in Georgië met de EU-vlag tegen een waterkanon stond te zwaaien, als protest tegen haar regering. Een beeld dat ons, verwende navelstaarders, eraan zou moeten herinneren waar de Europese Unie in veel landen voor staat: vrijheid, mensenrechten en economische vooruitgang. Maar ja, de EU is als een nachtclub waarvoor iedereen zenuwachtig in de rij staat, maar eenmaal binnen tegen elkaar verzucht dat de muziek te hard staat. Om Europa, of zelfs een federaal Europa, populair te maken, zullen de regio en de natiestaat tegenover elkaar uitgespeeld moeten worden. Europa is historisch gezien altijd al een lappendeken van regio’s met een sterke culturele identiteit, en die historische tegenstellingen zijn hardnekkiger dan gedacht, nu de relatief moderne natiestaten hun glans verliezen. Het zou wat zijn; dat door een combinatie van incompetentie en volatiliteit op nationaal niveau en het door populisten aangejaagde provincialisme de Europese federale gedachte opeens de wind mee krijgt.</p>]]></description>
      <guid>https://www.volkskrant.nl/columns-van-de-dag/het-zou-wat-zijn-als-de-europese-federale-gedachte-opeens-de-wind-mee-krijgt-door-een-combinatie-van-incompetentie-en-provincialisme~b641c7c4/</guid>
      <pubDate>Sun, 7 May 2023 00:00:00 +00:00</pubDate>
    </item>
    <item>
      <title><![CDATA[Als ik stinkend rijk zou zijn, zou ik investeren in 50-plussers met een goed idee]]></title>
      <description><![CDATA[<p>Het Gooi en Amsterdam-Zuid smulden vorig weekend van de berichtgeving van het FD en Quote over de slechts 26-jarige Max R. die voor 26 miljoen euro een aantal rijkelui wist op te lichten met een klassieke ponzifraude. Hij beloofde rendementen van 25 procent en dupeerde daarmee meer dan tachtig beleggers. Ook kocht hij voor 7,5 miljoen euro het huis van de dochter van miljardair Marcel Boekhoorn, met geld dat hij daarvoor weer leende van een andere Quote 500-miljonair, darmenkoning Lex van Hessen. Max R. bleek alleen helemaal geen oud-beurshandelaar bij Binck te zijn, zoals hij beweerde. Hij had slechts een paar maanden op de klantenservice gewerkt. Heerlijk leedvermaak natuurlijk; het blijft merkwaardig dat mensen die hemel en aarde bewegen om zo min mogelijk (erf)belasting te betalen, en menen dat de ‘roverheid’ onbetrouwbaar is, zich zo makkelijk miljoenen laten ontfutselen door een geparfumeerde sportschooljongen met een te strak overhemd. De mensenkennis van financieel succesvolle mannen is niet zelden slecht ontwikkeld en dat is niet moeilijk te verklaren; succes trekt immers jaknikkers en kritiekloze applausmachines aan. Bovendien hebben succesvolle mannen een extreme bias; ze zijn vooral gevoelig voor jonge mannen in wie zij ‘een stukje van zichzelf’ menen te herkennen. Dat weten die jonge mannen heel goed, en ze stemmen hun presentatie behendig af op wat de gevierde succesman wil horen. De twintigers op de Forbes 30 Under 30, een Amerikaanse rijkenlijst, hebben in totaal 5,3 miljard dollar opgehaald, maar hebben tegelijkertijd de boel verduisterd en opgelicht ter waarde van liefst 18,5 miljard dollar, zo becijferde techondernemer Chris Bakke onlangs. En alsof dat niet erg genoeg is, gaat dat ook nog eens gepaard met een ondraaglijk verstoord zelfbeeld, waarin men oprecht denkt de wereld beter te maken. Sam Bankman-Fried, wiens totaal zinloze crypto-imperium ineenstortte, noemde zichzelf een ‘effectieve altruïst’, terwijl vrouwelijke ondernemers als Elisabeth Holmes en Charlie Javice een heel leger aan steenrijke mannen voorlogen over start-ups die de gezondheidszorg en het onderwijs zouden veranderen. Nu ja, dan is toch in ieder geval de fraud gap tussen mannen en vrouwen dicht aan het groeien. Alhoewel onze eigen Quote conservatiever is dan Forbes, en meer waarde hecht aan jaarrekeningen dan aan praatjes, bestaat er ook in Nederland een merkwaardige overschatting van de jeugd. Jonge mensen hebben dankzij ons totaal oneerlijke belastingstelsel geleerd dat werken een hinderlijke onderbreking is op weg naar financiële onafhankelijkheid en een verontrustend groot deel is er daarnaast van overtuigd dat alleen financieel succes maatschappelijk telt. Hoe je tot dat financiële succes komt, doet niet ter zake, wordt hun verteld door een leger van financiële coaches en influencers. Nu zou u kunnen vermoeden dat dit alles het zoveelste zeurstukje van een ouder wordende man is. Daarnaast zijn er godzijdank ook veel geïnteresseerde, betrokken en activistische jongeren. Maar toch. Wat vrijwel alle jongeren lijken te delen, is de behoefte om zo min mogelijk te werken en een gebrek aan vertrouwen in het collectief. Beide lijken mij een gigantisch probleem in een vergrijzende samenleving met enorme sociaal-economische en ecologische uitdagingen. Waar die voortdurende (wan)hoop dat al die ‘slimme koppen’ wél gaan doen wat de generaties daarvoor niet hebben gedaan dan vandaan komt blijft onduidelijk. Als ik stinkend rijk zou zijn, zou ik investeren in 50-plussers met een goed idee. Die hebben minder vaak een door sociale media gefrituurd brein en zijn nog opgegroeid in een tijd waarin criminelen niet liefkozend ‘hosselaars’ genoemd werden. En noemen effectief altruïsme nog gewoon ‘werken’.</p>]]></description>
      <guid>https://www.volkskrant.nl/columns-van-de-dag/als-ik-stinkend-rijk-zou-zijn-zou-ik-investeren-in-50-plussers-met-een-goed-idee~b7ae2c56/</guid>
      <pubDate>Sun, 30 Apr 2023 00:00:00 +00:00</pubDate>
    </item>
    <item>
      <title><![CDATA[De BBB doet vrolijk mee aan het sinistere spel van het uithollen van de waarheid]]></title>
      <description><![CDATA[<p>Hoewel ik het niet van plan was, moet ik u ook deze week weer meenemen naar het verre Oosten, ditmaal naar de oersaaie N346 tussen Lochem en Diepenheim. Ik trof er een veelzeggend beeld: geel gespoten velden, soms met een BBB-verkiezingsbord erop. Een pinnig tweetje was snel gemaakt – ‘Lente in Twente: overal gele velden, platgespoten met glyfosaat (Roundup). Vergif als de ‘stem van het platteland’.’ Het kwam me te staan op de woede van alles wat pro-boer, extreem-rechts of beide is. Dat laatste komt nogal eens voor. Een hoofdrol was voor Marga Bult, de getroebleerde troubadour van Wappelo, die een overduidelijk bewerkte variant van mijn foto deelde, waarop het gele veld opeens groen was. De complotdenker componeerde de volgende begeleidende tekst: ‘Wat ’n k.tstreek van deze polariserende Twentse dwerg. #Twente en de #boeren bewust in ’n kwaad daglicht plaatsen, #glyfosaat dmv bewust fotoshoppen?’ Voor de duidelijkheid: dit is een mevrouw die in november nog aanschoof bij de belangrijkste talkshow van de NPO om het platteland te ‘duiden’. Het sop zou de kool allemaal niet waard zijn, ware het niet dat door de wetteloosheid van sociale media de waanzin van Bult door honderdduizenden mensen als waarheid werd aangenomen en rondgepompt. Niet haar overduidelijke gemanipuleerde foto zou nep zijn, maar die van mij! Spoedig reageerde ook het officiële account van de BBB in de klucht. De gele kleur werd niet betwist, maar de tweet zou toch ‘vergif’ zijn, want het betrof hier Japanse haver, een zogenaamd vanggewas dat op natuurlijke wijze zou vergelen, voordat het als groenbemester wordt omgeploegd. Helaas voor de BBB waren al snel mensen ter plaatse die met foto’s konden illustreren dat het gewas wel degelijk bespoten was; de onbespoten randen van het veld waren nog hartstikke groen. Niks ‘natuurlijk’. Het was natuurlijk geweest, wanneer het gewas ‘geklepeld’ was en onbespoten onder de grond was gewerkt, zoals bioboeren doen. Maar dat is fors duurder, vandaar al die gele velden door heel Nederland. Op een foto die de dag na mijn foto werd genomen was een trekker te zien die snel het BBB-bord aan het verwijderen was. De boer had ongetwijfeld een telefoontje gekregen van de partij die ooit begon als pr-bureau. Ondertussen bleven BBB-prominenten en statenleden op sociale media het partijverhaal herhalen; het was allemaal een leugen, en bovendien was er eigenlijk ook niet zo veel mis met Roundup. Merkwaardig, waarom dan zo driftig ontkennen? Er is natuurlijk van alles mis met het gebruik van glyfosaat, en dat weet men bij BBB best. Net zoals ze verdomd goed weten dat een discussie over één veldje in Lochem pure afleiding is in een land met duizenden bespoten hectares. Maar omdat je het publiek nooit meekrijgt in het vergiftigen van de natuur, trok men het extreem-rechtse draaiboek uit de kast; val de boodschapper aan en verwijt hem wat je zelf doet. Zaai verwarring met leugens en persoonlijke aanvallen, spreek de kleinburger aan met gejammer over ‘polarisatie’ en zorg ervoor dat het niet meer gaat over feiten, maar over emoties en identiteit. Kies maar bij wie je hoort: die gewone hardwerkende boer of de linkse elite? Voortdurend wordt door koudegrondpsychologen de woede en opkomst van extreem-rechts aan overheidsfalen gekoppeld, maar ik geloof er helemaal niets van. Het zijn de sociale media die mensen voortdurend het hoofd op hol brengen, en niets anders. Dat de aanhang van BBB, de virtueel grootste partij van Nederland, vrolijk meedoet aan het sinistere spel van het uithollen van de waarheid, is daarbij weinig hoopgevend.</p>]]></description>
      <guid>https://www.volkskrant.nl/columns-van-de-dag/de-bbb-doet-vrolijk-mee-aan-het-sinistere-spel-van-het-uithollen-van-de-waarheid~b1d17dd3/</guid>
      <pubDate>Sun, 23 Apr 2023 00:00:00 +00:00</pubDate>
    </item>
    <item>
      <title><![CDATA[Het Oosten zou alleen op de kaart rechts moeten zijn, en de IJssel mag geen Berlijnse Muur worden]]></title>
      <description><![CDATA[<p>Het lijkt alweer lang geleden, maar drie jaar geleden zat ik in de Twentse tuin van mijn ouders heimelijk te genieten van een fantastisch voorjaar en de gedwongen doorbraak van thuiswerken. Ik was zeker niet de enige die tijdens corona een enorme herwaardering kreeg voor mijn geboortestreek. Voor veel generatiegenoten vielen opeens alle verlokkingen van de stad weg, terwijl het gebrek aan ruimte en een tuin zich opeens liet voelen; wat dóén we eigenlijk in die vieze, drukke stad?! Mensen spraken over de renaissance van het platteland, en consultants fantaseerden over eigen bakkerswinkeltjes in dorpen waar alle middenstand allang was weggetrokken. Drie jaar later is er van de ontluikende liefde tussen yup en platteland weinig over, zo besefte ik tijdens een gesprek met Twentse studenten. Ik vroeg de ouderejaarsstudenten van de Universiteit Twente en Hogeschool Saxion wie na zijn of haar studie in Twente wilde blijven. Er ging niet één hand omhoog. Nu is het heus niet nieuw dat studenten na hun studie naar de Randstad willen, maar ik hoorde wel andere argumenten dan voorheen. Om de banenmarkt ging het niet; in Twente zijn banen in overvloed, en mooie ook. Bovendien zijn de kosten van het levensonderhoud lager, en houd je dus aanzienlijk meer over. Waarom dan toch per se naar die volle en vieze Randstad? In een zaal vol mannen, durfden twee jonge vrouwen een zonneklaar antwoord te geven; in Twente hadden ze niet het gevoel dat er veel waarde werd gehecht aan diversiteit en progressiviteit. Ze wilden heus niet zeggen dat het hier allemaal domme boeren waren, maar ze voelden zich eigenlijk alleen thuis op de campus van de Universiteit. Daarbuiten voelde de wereld conservatief en weinig uitnodigend. De twee uur durende reis naar Amsterdam voelde voor hen langer dan ooit door de groeiende culturele afstand. Wanneer jonge, goed opgeleide mensen het gevoel hebben dat een rechts-populistische minderheid de sfeer bepaalt en geen ruimte laat voor hun progressieve ideeën, dan is dat een enorm probleem. Het kan resulteren in een zichzelf versterkend effect van leegloop, economische achteruitgang en verdere verrechtsing, met een schrikbeeld van een achterblijvende en steeds homogener wordende bevolking. Het Oosten en Noorden schieten zichzelf dus hopeloos in de voet met de massale vereenzelviging met de boeren. Men zou zich op Europees niveau prima als een voorstad van Amsterdam kunnen presenteren, maar speelt liever Tennessee. De progressieve en ondernemende krachten in de regio zouden zich moeten verenigen, en om te beginnen eens al die vlaggen uit de grond trekken. Het is bekend dat verzet tegen de boerendictatuur sociale zelfmoord betekent in kleinere gemeenschappen, maar op deze manier doorgaan is economische zelfmoord voor de regio, dus man up. Want waarom zouden ‘de hoge heren’ in Den Haag investeren in betere verbindingen met de regio, als zij voortdurend horen dat men daar liever heeft dat de randstedeling blijft waar hij is, en de regiobewoners zelf de regio nooit uit komen? Denkt men werkelijk dat talentvolle en jonge mensen vrolijk worden van intimiderend en primitief vlagvertoon langs de wegen? Waar is die nuchterheid waarmee men altijd zo dweept? Het Oosten zou alleen op de kaart rechts moeten zijn, en de IJssel mag geen Berlijnse Muur worden. Zorgen over gentrificatie en cynisme rondom yuppen zijn heus terecht, maar het andere uiterste is jezelf als exclusieve en agressieve monocultuur te presenteren. Wanneer ‘doe maar gewoon’, ‘doe maar gewoon rechts’ betekent, verliest een regio onvermijdelijk alle relevantie. En dat zou onmeunig zonde zijn voor beeldschone en bedrijvige regio’s als Twente.</p>]]></description>
      <guid>https://www.volkskrant.nl/columns-van-de-dag/het-oosten-zou-alleen-op-de-kaart-rechts-moeten-zijn-en-de-ijssel-mag-geen-berlijnse-muur-worden~bed713b5/</guid>
      <pubDate>Sun, 16 Apr 2023 00:00:00 +00:00</pubDate>
    </item>
    <item>
      <title><![CDATA[Waarom moet vliegen eigenlijk voor iedereen bereikbaar zijn?]]></title>
      <description><![CDATA[<p>Mijn grootste vliegdecadentie beging ik vermoedelijk in 2008, toen ik in Milaan studeerde. FC Twente speelde eindelijk weer eens Europees voetbal, en moest thuis tegen Schalke ’04. Dat mocht ik niet missen. Ryanair was zich aan het invechten en ik vond een retourticket voor 99 cent (!) van Bergamo naar Weeze, over de grens bij Nijmegen. In minder dan 24 uur vloog ik op en neer en zag Kenneth Perez de winnende maken. Ooit zal ik dat verhaal met schaamte aan kinderen of kleinkinderen moeten vertellen, mezelf verontschuldigend dat men daar toen geen kwaad in zag. Ik moest eraan denken toen ik deze week las over het onverwachte besluit van Schiphol om te stoppen met nachtvluchten, waarbij de nacht overigens gedefinieerd wordt als de periode tussen middernacht en zes in de morgen. Wél verwacht was de kop van De Telegravia na het nieuws: ‘Vliegen wordt zo onbetaalbaar voor de gewone man’. Los van het feit dat een paar tientjes méér dat effect natuurlijk helemaal niet heeft, is de vraag waarom vliegen eigenlijk voor iedereen bereikbaar moet zijn. Ik kon geen goede cijfers vinden, maar het kan niet anders dan dat Nederlanders tot de meest vliegende volkeren van de wereld behoren. Een vliegticket, tot dertig jaar geleden nog een absoluut luxeproduct, is voor de Nederlander heilig geworden. Een niet-vliegende Hollander voelt zich verraden door de vooruitgang, ook al vloog de generatie van zijn ouders nooit. Voor de gewone man was vroeger alles beter, behalve blijkbaar de vakanties in de Dordogne. Dus is de gewone man opeens communist als het op vliegen aankomt. Op werkelijk elk facet van ons leven accepteren wij in onze kapitalistische maatschappij dat verschillende portemonnees verschillende mogelijkheden geven, van eten tot wonen en kleden. En zelfs op het gebied van mobiliteit vinden we enorme verschillen geen probleem; toen ik nog in een gesponsorde Porsche van Quote rondreed kreeg ik regelmatig een duimpje vanuit een Kia Picanto. Maar er is één uitzondering: vliegen. Vliegen is een grondrecht en mag nooit meer een luxeproduct worden. Het zal te maken hebben met het economische begrip van verliesaversie. Die komt erop neer dat de pijn van verlies als groter wordt ervaren dan het plezier van een eventuele winst. Wanneer iemand honderd euro verliest, zijn de negatieve emoties groter dan de positieve emoties die dezelfde persoon ervaart bij honderd euro winst. En zo doet het verliezen van de luxe van vliegen de gewone man meer dan het niet hebben van een Porsche of villa. De Nederlander is overigens zo reislustig omdat hij zijn eigen land zo lelijk heeft gemaakt. De eigen achtertuin staat vol distributiecentra en megastallen en de natuur is gemarginaliseerd. De gewone man heeft, in weerwil van het gejammer over het platteland, werkelijk geen enkele interesse voor een Hollandse vlinder, honingbij of kievit, maar is op Bali of in Zuid-Afrika eindeloos in touch met de natuur. Omdat we kunnen vluchten met goedkope vluchten, accepteren we dat we onze eigen leefomgeving hebben verziekt. Twee weken natuur snuiven in een ver oord, en we kunnen weer een jaar Engels raaigras en dode tegeltuintjes aan. De gewone man vindt hogere prijzen voor vliegtickets niet eerlijk, ‘want dan kan alleen de elite nog vliegen’. Daarom stel ik dan altijd een vliegrantsoen voor: iedereen nog maar één vluchtje per jaar. Dat levert altijd verwarring op bij de gewone man: dat was nu ook weer niet hoe hij zijn vliegcommunisme bedoelde. Misschien wordt het tijd dat de gewone man eens leert dat hij zo gewoon niet is.</p>]]></description>
      <guid>https://www.volkskrant.nl/columns-opinie/waarom-moet-vliegen-eigenlijk-voor-iedereen-bereikbaar-zijn~b4ccf75a/</guid>
      <pubDate>Mon, 10 Apr 2023 00:00:00 +00:00</pubDate>
    </item>
    <item>
      <title><![CDATA[De vraag is waar maatschappelijk verantwoord ondernemen eindigt en commerciële huichelarij begint]]></title>
      <description><![CDATA[<p>Ik kondig als dagvoorzitter van ‘Toekomst van het Betalingsverkeer’ twee vrolijke medewerkers van een creditcardprovider en internetbank aan, die komen vertellen over hun gezamenlijke project ‘True Name’. Er volgt een filmpje met non-binaire mensen die hun beklag doen over het feit dat de naam op hun bankpasje niet hun ware identiteit zou weerspiegelen. Winkelmedewerkers zouden niet geloven dat de naam op het bankpasje overeenkomt met de persoon die voor hen staat. Ik doe ontzettend mijn best het probleem te snappen, en kijk voor de zekerheid nog eens op mijn eigen bankpasje. Er staat ‘S.C. Schimmelpenninck’. Ik kijk vertwijfeld om me heen; zouden andere mensen dan wél hun voornaam op hun pasje hebben staan? En als dat zo is, dan kun je toch gewoon je naam veranderen? En welke winkelmedewerker kijkt er nou naar een naam op een pinpas? Welke jongvolwassene betaalt überhaupt nog met een pinpas? Welk probleem lost dit nu op? Een antwoord komt er niet echt, de zaal klapt braaf. Nu staat het ieder bedrijf geheel vrij om tonnen, misschien wel miljoenen, te spenderen aan een marketingcampagne, maar ik merk dat mijn onderbuik opspeelt. Er is iets decadents aan deze campagne vol effectbejag; zijn er nu werkelijk geen belangrijkere zaken? Zijn er niet miljoenen mensen in Nederland die niet meekomen met de digitalisering van onze geldzaken? Dat lijkt me wat belangrijker dan de extreme overgevoeligheid van Generatie Z. Maar ja, die hoeven, anders dan Generatie Z, geen bank meer te kiezen. Hoewel de rest van de zaal na afloop het ongemak blijkt te delen, maak ik me zorgen: ben ik nu opeens anti-woke geworden? Een paar weken geleden ging de Silicon Valley Bank (SVB) onderuit na een bankrun. Het leverde wereldwijd een interessante discussie op over de plek van politiek en activisme in de financiële wereld. Conservatieve commentatoren zaten te smullen van de val van deze ‘woke’ bank, waarin veel geld van donoren van de Democratische Partij zat. ‘Ik zeg niet dat twaalf witte mannen deze puinhoop zouden hebben voorkomen, maar het bedrijf is mogelijk te veel afgeleid door diversiteitsvereisten’, zo wist een conservatieve commentator. Ook de val van Credit Suisse werd gelinkt aan ‘woke’; directeur Pippa Bunce, geboren als Philip Bunce, ging afwisselend als man en vrouw naar het werk. In 2022 won hij nog de Diversity Award en in 2018 werd hij door de Financial Times opgenomen in de Top 100 Zakenvrouwen, tot grote woede van vrouwen die niet begrepen waarom hij niet óók op de mannenlijst te vinden was. De zogenoemde ESG (environmental, social en governance)-doelstellingen worden door conservatieve krachten in het bedrijfsleven als ongewenste politieke inmenging en geldverspilling gezien – go woke, go broke. In Amerika is er nu een tegenbeweging ontstaan, met in staten als Florida en Texas anti-ESG-wetgeving en een weigering van de staat om met ESG-bedrijven zaken te doen. Volgens The Economist is er echter geen enkel bewijs dat dat beter zou lonen, sterker nog; anti-woke lijkt financieel een stuk onaantrekkelijker. Nu zijn de SVB en Credit Suisse heus niet gevallen door hun diversiteitsbeleid, maar de vraag waar maatschappelijk verantwoord ondernemen eindigt en commerciële huichelarij begint, is gerechtvaardigd. Financiële instituties moeten vooral zorgen dat ze betrouwbaar en begrijpelijk zijn, en daarbij ligt de grootste uitdaging bij minder sexy, maar veel grotere groepen consumenten als ouderen, immigranten en laaggeletterden. Zelfs voor een overreactie op de heerschappij van de witte heteroman heb ik alle begrip, maar laten we in hemelsnaam wel onze prioriteiten op orde houden.</p>]]></description>
      <guid>https://www.volkskrant.nl/columns-opinie/de-vraag-is-waar-maatschappelijk-verantwoord-ondernemen-eindigt-en-commerciele-huichelarij-begint~b7543255/</guid>
      <pubDate>Sun, 2 Apr 2023 00:00:00 +00:00</pubDate>
    </item>
  </channel>
</rss>
