<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Emancipatiebewegingen die volkomen normaal waren, worden door extreem-rechts geproblematiseerd als woke]]></title>
      <description><![CDATA[<p>Dat de Belastingdienst deelnam aan de Amsterdam Canal Parade was niks nieuws, dat deden ze al vier keer eerder. De agressieve reacties van extreem-rechts waren wel nieuw. Paul Cliteur, de compleet doorgedraaide FvD-professor, noemde de deelname van de Belastingdienst ‘politiek activisme’. Andere herrieschoppers verpakten hun heimelijke intolerantie in het argumentum ad toeslagenaffairum, een variant op het aloude ‘ga boeven vangen’. Ook bedrijven die dit weekend de regenboogvlag omarmden moesten die onschuldige geste bekopen met intimidatie van extreem-rechts. Dingen die volkomen normaal waren, zoals emancipatiebewegingen, worden door extreem-rechts geproblematiseerd en gediskwalificeerd als woke. Een grote stap terug en merkwaardig bovendien, aangezien datzelfde extreem-rechts homorechten decennialang beweerde te verdedigen tegen de islam. Het bestempelen van basale mensenrechten als ‘extreem’ past in een patroon; extreem-rechts wil langzaamaan alles wat het niet bevalt ‘controversieel’ maken, zodat intolerantie normaal kan worden. Daarbij richten ze de pijlen op overheidsinstanties én bedrijven, die inherent opportunistisch en dus gevoelig voor controverse zijn. Wat vooral tegenvalt, is hoezeer dit offensief van het internationale fascisme in Nederland aanslaat. Nederland was altijd al conservatiever dan gedacht, met een hardnekkige ongelijke inborst, die zelden zichtbaar wordt in de onderzoeken. De Nederlander zegt snel en makkelijk tolerant te zijn, maar als het spannend wordt, blijkt die tolerantie maar weinig waard. Tolerantie komt dan ook altijd met een voorbehoud – ‘zolang ze maar normaal doen’. Onder normaal doen wordt in de regel bedoeld dat men onzichtbaar is. Nu mensen zich niet meer verstoppen, is wat tot voor kort normaal was opeens ‘links gedram’. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Nederland is in meerderheid een conservatief land waar men er diep van overtuigd is dat mannen moeten werken en vrouwen thuis moeten zijn. In een land waar de genderrollen ouderwetser zijn dan waar ook in Europa, is het logisch dat het gesprek over gender zelf óók moeizaam verloopt. Mannen zijn mannen en vrouwen zijn vrouwen, met dat idee groeien Nederlanders nu eenmaal op. We hebben het verankeren van progressieve ideeën en mensenrechten in de opvoeding aan het toeval overgelaten en verondersteld dat met het verstrijken van de tijd deze ideeën bij iedereen zouden landen. Dat valt vooral de PvdA van de laatste decennia van de 20ste eeuw te verwijten. Waar in andere landen onder aanvoering van de sociaal-democraten via kinderopvang en het onderwijs de burgerschapsvorming werd gestimuleerd, heeft links de Nederlandse achterlijkheid nooit écht bevochten en dikwijls zelfs omarmd. De overheid bleef buiten de deur, en alleen de ouders gingen over de opvoeding. Met het voortdurende knabbelen aan liberale verworvenheden en de intimidatie van extreem-rechts krijgt Nederland de rekening gepresenteerd voor dat gebrek aan burgerschaps- en mensenrechtenonderwijs. De extreem traditionele genderrollen, de stokkende kansengelijkheid en de afnemende tolerantie voor emancipatiebewegingen; zij vormen de erfenis van onze confessionele en burgerlijke geschiedenis. Het omarmen van liberale ideeën heeft in Nederland dan ook altijd iets oppervlakkigs gehad; we omarmden de paradijsvogels als entertainment, maar val ons niet lastig met een diepere gedachte over burgerrechten. Progressieve ideeën waren trendy, iets om over op te scheppen in het buitenland, maar er écht in geloven deed en doet de Nederlander nauwelijks. Niet vreemd, als je burgerschap overlaat aan de willekeur van ouders. De snelheid waarmee het tolerante laagje vernis momenteel vervaagt, laat zien hoe groot het verschil is tussen wie we zeggen te zijn, en wie we werkelijk zijn. Onze liberale ideeën zijn als de Moccamaster, het superieure koffiezetapparaat van eigen bodem; het verkoopt vooral in het buitenland. Zelfs onze progressiviteit blijkt weinig meer dan een exportproduct.</p>]]></description>
      <guid>https://www.volkskrant.nl/columns-van-de-dag/emancipatiebewegingen-die-volkomen-normaal-waren-worden-door-extreem-rechts-geproblematiseerd-als-woke~b7393e3d/</guid>
      <pubDate>Sun, 6 Aug 2023 00:00:00 +00:00</pubDate>
    </item>
    <item>
      <title><![CDATA[De ‘jij hebt zeker geen kinderen’-jijbak is voldoende om een discussie effectief dood te slaan]]></title>
      <description><![CDATA[<p>‘Wacht maar tot je kinderen hebt’, of korter, ‘wacht maar’. Ik hoor het al jaren, wanneer ik weer eens iets onwelgevalligs zeg. Bij discussies over parttime werken, de erfbelasting en de (on)vrijheid van onderwijs bijvoorbeeld. Ik weet niet of het typisch Nederlands is, maar die populaire verzuchting suggereert dat het krijgen van kinderen mensen radicaal van mening doet veranderen. Dat is natuurlijk niet zo. Kinderen worden in de regel vooral gebruikt om conservatieve en egoïstische ideeën legitimiteit te geven. Dergelijke ideeën zijn nu eenmaal moeilijk om op een sympathieke manier te verdedigen, en dan zijn kinderen een uitkomst. Je hoeft niet eens uit te leggen op welke manier die kinderen dan precies gebaat zouden zijn bij een bepaalde overtuiging; de ‘jij hebt zeker geen kinderen’-jijbak is voldoende om in Nederland een discussie effectief dood te slaan. Veel mensen verwarren de liefde voor hun kinderen met altruïsme. Strikt genomen is het dat natuurlijk ook wel, maar je kan je afvragen hoe hoog het altruïstische gehalte van kinderliefde is. Ik zou zeggen dat ware medemenselijkheid juist buiten het gezin begint. Want dan gaat het om de onbekende, de ander, met wie je geen bloedband deelt. Dan wordt het menens met die idealen van je. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. De natuur heeft ervoor gezorgd dat we ons automatisch inspannen voor het welzijn van onze eigen kinderen, zoals dieren, terwijl onze beschaving ervoor zou moeten zorgen dat we ons ook inzetten voor het collectief. En dus is het gegeven dat veel mensen tegenwoordig obsessief bezig zijn met hun kinderen, en tegelijkertijd geen enkele boodschap hebben aan het collectief, een teken dat het slecht gaat met onze beschaving. In coronatijd bereikte het retorische kindermisbruik zijn hoogtepunt, met ouders die foto’s postten van kinderen die zogenaamd niet bij de Sinterklaasintocht mochten zijn, terwijl het slechts om hun eigen ongevaccineerde onvrede ging. Dezelfde mensen zien overigens geen enkel probleem in de klimaatverandering, ongelijkheid en het democratisch verval die het leven van hun kinderen en kleinkinderen wérkelijk dramatisch zullen beïnvloeden. Ondertussen zijn politieke leiders in toenemende mate kinderloos. Logisch, gezien de negatieve impact op hun omgeving, maar juist de conservatief-rechtse types die voor die negatieve impact zorgen, vinden kinderloosheid problematisch. In die hoek wordt ook het kindertal gepolitiseerd; denk aan Elon Musk die voortdurend klaagt over het gebrek aan (witte) kinderen. Of de FvD-school, waarmee de partij de verkiezingen van de toekomst wél denkt te kunnen winnen. Gelukkig wordt niemand extreem-rechts geboren; demografische oorlogsvoering is een hopeloos instrument van mensen die onzeker zijn over hun eigen rammelende wereldbeeld. Discussies waarin kinderen worden opgevoerd gaan eigenlijk altijd over de ouder, die over zijn dood heen wil regeren of geen zin heeft om fulltime te werken, bijvoorbeeld. Kinderen zijn slechts instrumenteel, een emotionele stok om de tegenstander mee te slaan. Dat kinderen milder zouden maken, heeft hoogstens een praktische verklaring; het opvoeden van de eigen kinderen kost zoveel energie, dat er wellicht minder overblijft om de gebrekkige opvoeding van andere mensen te corrigeren. Kinderen zullen heus alles anders maken, maar ik zie niet in waarom ze een wereldbeeld zouden veranderen. Een beetje wereldbeeld of ideologie is immers allesomvattend en op alles voorbereid. Maar wellicht is dit een laatste vlaag van kinderloze arrogantie; ik ga na volgende week twee maanden uit de lucht, om mij in de beste Scandinavische tradities onder te dompelen in het vaderschapsverlof. Daarna ben ik terug op deze plek, mogelijk als een egoïstische conservatief, want dat is blijkbaar wat kinderen met je doen.</p>]]></description>
      <guid>https://www.volkskrant.nl/columns-van-de-dag/de-jij-hebt-zeker-geen-kinderen-jijbak-is-voldoende-om-een-discussie-effectief-dood-te-slaan~bf80dfe5/</guid>
      <pubDate>Mon, 31 Jul 2023 00:00:00 +00:00</pubDate>
    </item>
    <item>
      <title><![CDATA[Het is volstrekt logisch dat links niet opkomt voor de volgevreten kleinburger]]></title>
      <description><![CDATA[<p>De volkomen logische samensmelting van PvdA en GroenLinks leidt tot een verhoogde onderbuikactiviteit van zichzelf ‘Oud-links’ noemende mannen van een zekere leeftijd. (Voormalig) PvdA’ers als Ronald Plasterk vinden GroenLinks kosmopolitisch en stom, want te veel bezig met klimaat, ‘genders en kleurtjes’. Dat zou links niet moeten doen, vinden zij, dat zou zich bezig moeten houden met de noden van de arbeidersklasse. Er is alleen één probleem: hun arbeidersklasse bestaat helemaal niet meer. Oud-links neemt het op voor een fictie, aangewakkerd door fictieschrijvers bij De Telegraaf, als een moeder met Münchhausen by proxy die ziekenhuizen lastigvalt met een niet-bestaande ziekte bij haar kind, om zelf maar aandacht te krijgen. ‘Afgehaakt Nederland’ noemen ze het vehikel voor hun eigen onvrede en rancune. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Wat Oud-links werkelijk gek van woede maakt, is dat het moderne links steeds vaker bestaat uit mensen die niet voor zichzelf opkomen, maar voor anderen en onze leefomgeving – ‘elitaire deugers’. Zelf is men overigens volstrekt wereldvreemd door te blijven kwezelen over niet-bestaande Nederlandse schilders uit Oost-Groningen die gedwongen zzp’er zijn geworden en weggeconcurreerd worden door Bulgaren. Terwijl iedereen die weleens buiten komt, weet dat vaklui het nog nooit zo goed hadden. ‘Volks’ gaat al lang niet meer over de arbeidersklasse, maar is vooral een excuus voor hufterigheid (deze krant is vanzelfsprekend een uitzondering). ‘Een man van het volk’ betekent een racist met losse handjes, een ‘volksclub’ betekent een club met veel hooligans, en een ‘volkszanger’ is iemand met neptanden en een Mercedes. De getatoeëerde platpraters die de duurste stranden van Europa bevolken zijn heus ordinair, maar noden hebben ze niet. Niet links is veranderd, maar een deel van het voormalige linkse electoraat. Dat heeft het blijkbaar zó goed, dat het rechts kan stemmen. En dat heeft het aan links te danken. Maar als dank is de voormalige linkse stemmer nu de sociale ladder die hij beklom aan het saboteren. De Nederlander is na een paar generaties van grote kansengelijkheid wel klaar met verheffen en trekt de poort achter zich dicht. Oud-links worstelt met de veranderde wereld en vindt het blijkbaar pijnlijk om toe te geven rechts geworden te zijn. De vraag is overigens of de morsige mannen van Oud-links ooit écht links waren. In hun studententijd was links nu eenmaal de dominante stroming en vooral ook heel erg in het eigen belang. De verheffing en solidariteit hield al een tijdje op bij Glanerbrug en niet alleen op het gebied van emancipatie en klimaat is Oud-links conservatief, ook over herverdeling of gelijke kansen hoor je ze nooit meer. Maar de ongelijkheid neemt toe, democratieën zijn in gevaar en er is nog steeds heel veel armoede en onrechtvaardigheid op deze aarde, die overigens in hoog tempo onleefbaar wordt. Links dient op te komen voor alles dat dat niet zelf kan, met als kernwaarde solidariteit. En dus is het volstrekt logisch dat het niet opkomt voor de volgevreten kleinburger, die wellicht vroeger links stemde, maar dat alleen deed omdat hij zelf wat te winnen had. Nederland stikt van de (klein)kinderen van de voormalige arbeidersklasse, die zich met valse romantiek de identiteit van hun ouders laten aanleunen om zich gevrijwaard te voelen van enige verantwoordelijkheid voor hun omgeving. Twee SUV’s voor de deur, parttime werken, maar toch verongelijkt. Het is onsmakelijk hoe Oud-links, net als extreem-rechts, die welvarende middenklasse blijft aanpraten dat zij de verworpenen der aarde zijn. De nieuwe linkse fusiepartij moet zich er dan ook niets van aantrekken.</p>]]></description>
      <guid>https://www.volkskrant.nl/columns-van-de-dag/het-is-volstrekt-logisch-dat-links-niet-opkomt-voor-de-volgevreten-kleinburger~bee4952c7/</guid>
      <pubDate>Sun, 23 Jul 2023 00:00:00 +00:00</pubDate>
    </item>
    <item>
      <title><![CDATA[Politici die groot zijn geworden door sociale media zullen de invloed ervan niet inperken]]></title>
      <description><![CDATA[<p>Niemand wil nog. Zo lijkt het althans na een week waarin werkelijk iedereen leek aan te kondigen de landelijke politiek te verlaten. Nederland heeft haar eigen Great Resignation – de term komt uit de VS waar na corona het eerder ontslagen personeel in eerste instantie wegbleef. Dat mensen met keuze en kunde de politiek verlaten of er überhaupt niet aan willen beginnen, voorspelt weinig goeds voor de Nederlandse democratie. Nederland kent een diepgekoesterde traditie van sobere, calvinistische politici. Nooit al te inspirerend of getalenteerd, maar toch in ieder geval betrouwbaar, benaderbaar en bereid tot compromissen. Achter de schermen is het nog steeds gezellig, soms té, zo bleek uit Rutte’s merkwaardige ‘Ik hou van je’ aan Jesse Klaver. Het contrast met de bühne is evenwel enorm geworden; instemming of begrip voor een ander is een doodzonde en mag alleen met een infantiele disclaimer – ‘geen fan, máár...’ – getoond worden. Een waardeloze ontwikkeling: het land heeft meer aan botsende karakters die productieve verbonden smeden dan aan vrienden die elkaar uitkafferen, zoals Rutte en Wilders bijna twintig jaar hebben gedaan – noem het showlarisatie. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Er zijn ook praktische problemen. Nederland heeft relatief weinig volksvertegenwoordigers; 150 op ruim 17 miljoen inwoners is gewoon niet meer afdoende (in Zweden zijn het er bijvoorbeeld 349 op ruim 10 miljoen inwoners). Door de afwezigheid van een kiesdrempel en de idiote hoeveelheid partijen hebben zij bovendien te weinig ondersteuning. Voor het salaris hoef je het ook niet te doen; voor getalenteerde en ervaren mensen is 124 duizend euro een schijntje, of u dat nu leuk vindt of niet. Als we als maatschappij zo scherp aan de wind varen met onze waardering voor politici is het geen wonder dat de ellende van sociale media ervoor zorgt dat zij afhaken. Sociale media hebben daarnaast nog een belangrijk nadeel; ze creëren hun eigen politici. Veel politici komen tegenwoordig bovendrijven door sociale media, en je kunt je afvragen of dat de meest geschikte mensen zijn. Hoe dat ook zij, van politici die alles te danken hebben aan sociale media hoef je niet te verwachten dat zij de invloed van diezelfde sociale media zullen inperken. En zo is de vicieuze cirkel rond. Afgelopen woensdag sprak ik met Sigrid Kaag voor mijn nieuwe programma over sociale media en democratie. Haar ogenschijnlijke nonchalance werd dezelfde avond verklaard, toen ze haar vertrek uit Den Haag bekendmaakte. Om onze vele gemeenschappelijke vijanden op stang te jagen, postte ik na afloop een foto van Kaag en mijzelf op Twitter met als begeleidende tekst: ‘Goed gesprek. Nu vooruit, werken aan een democratisch Nederland. Later meer duidelijkheid.’ Zoals verwacht tuinde domrechts massaal in het geintje, maar de hoeveelheid appjes en telefoontjes van serieuze media bleek óók onverhoopt groot. Dat ik geen enkele ervaring heb in de politiek en niet eens lid ben van D66, maakt tegenwoordig blijkbaar niet meer uit. Bereik en een mening is genoeg. Nog een cliché dat waar is: elk land krijgt de leiders die het verdient. In een telefoonverslaafd land waar mannen zo snel mogelijk financieel onafhankelijk willen zijn, vrouwen niet willen werken ‘om de kinderopvang te betalen’ en het algemeen belang niet bestaat, betekent dat het einde van de calvinistische en verantwoordelijke politicus. De kwaliteit zal er niet op vooruit gaan. Mensen met opties dachten al twee keer na voordat ze zich eraan waagden, en dat is nu tien keer. Daarmee krijgt de jennende en jengelende Nederlandse burger ironisch genoeg precies wat hij niet zegt te willen: beroepspolitici en clowns.</p>]]></description>
      <guid>https://www.volkskrant.nl/columns-van-de-dag/politici-die-groot-zijn-geworden-door-sociale-media-zullen-de-invloed-ervan-niet-inperken~b85fb153/</guid>
      <pubDate>Sun, 16 Jul 2023 00:00:00 +00:00</pubDate>
    </item>
    <item>
      <title><![CDATA[Een kabinet met de BBB als grootste en de VVD als juniorpartij zou een gepaste straf voor Ruttes gok én Nederland zijn]]></title>
      <description><![CDATA[<p>Nood breekt wet, zelfs tv-wetten. En zo kon het dat ik zaterdagavond naar een sterke aflevering van Op1 zat te kijken, waarin drie bewindslieden van drie verschillende coalitiepartijen terugkeken op de val van het kabinet. Aan de ene zijde de vermeende boosdoener, de VVD van Dilan Yesilgöz, aan de andere kant van de tafel twee slachtoffers, Hugo de Jonge (CDA) en Maarten van Ooijen (CU). Het leverde een interessant inkijkje in de dynamiek van de coalitie op, met ‘onnodig’ als meest gebruikte woord. Hugo De Jonge (CDA) nam de rol van verteller op zich, en speelde de zwartepiet zowel naar de VVD, die de boel onnodig op de spits had gedreven, als naar de ChristenUnie, die een toch heel redelijk klinkend pakket had afgeschoten, toen het buigen of barsten was. Ik lette vooral op Van Ooijen, de jonge, bescheiden staatssecretaris die twee ervaren rechtpraters tegenover zich wist. Hij vertelde wat het uiteindelijke breekpunt was: de vertraging en beperking in gezinshereniging van alle asielzoekers om ‘nareis op nareis’ te voorkomen. Hoe vaak (of weinig) dat ‘nareis op nareis’ voorkomt, bleef overigens onbenoemd. Rutte heeft de afgelopen maanden actief het beeld gecreëerd dat dit relatief kleine twistpunt een breekpunt voor de VVD zou zijn, in de wetenschap dat datzelfde twistpunt eveneens een breekpunt voor de ChristenUnie (en D66) is. Zo kon hij de kwestie geloofwaardig op de spits drijven en hoopt hij nu dat zijn kiezers het opzetje waarderen. Het verschil tussen de twee partijen is echter wezenlijk; bij de ChristenUnie ménen ze dat ze niet kunnen leven met het voorgestelde plan, bij de VVD ‘balen’ ze ervan dat de ChristenUnie hun meloen niet wilde doorslikken. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Hoewel de verwijten van machiavellisme aan het adres van Rutte terecht zijn, heeft hij ook gelijk: Nederland ís nu eenmaal veel rechtser dan het beleid van Rutte IV. Progressief Nederland heeft liever dat Rutte er dan nog maar wat verstandig beleid doorheen jast, maar Rutte is nu eenmaal gehecht aan zijn positie. En die behoudt hij alleen als hij het verhaal naar zijn hand kan zetten en met de wind meewaait. Rutte is niet de dam tegen een populistische overstroming, Rutte is de rivier die het populistische meer uiteindelijk zal laten overstromen. In dertien jaar Rutte is egoïsme, brutaliteit en verwendheid de norm geworden en lijkt het niet langer mogelijk burgers nog aan te spreken op collectieve verantwoordelijkheden. Tijdens zijn rechtse bewind is het woord ‘links’ een scheldwoord geworden, het collectief verzwakt, ongelijkheid gegroeid, hufterigheid beloond en op cruciale dossiers verzaakt. Desalniettemin houdt Rutte vast aan zijn waardeloze en nihilistische liberalisme, ondanks het overweldigende bewijs van het falen daarvan. Hoewel niemand zegt met de VVD te willen regeren, zal het toch moeten, omdat zowel progressief als domrechts geen meerderheid zal behalen. Na dertien jaar Rutte zou een kabinet met de BBB als grootste en de VVD als juniorpartij een gepaste straf voor Ruttes gok én Nederland zijn. Een kabinet van populistische prutsers kan Nederlanders doen inzien dat je met bewindslieden als Dijkgraaf, Van der Burg en Hoekstra in je handen mag knijpen. Laat de burger maar voelen wat je krijgt als je een omhooggevallen marketingbureau voor agromiljonairs met complotdenkers op de lijst als grootste partij kiest. Rutte IV was de voorlopig laatste kans op vooruitgang. De Nederlander, die generaties lang heeft geprofiteerd van een sterk collectief en gelijke kansen, lijkt vast van plan precies die twee zaken om zeep te helpen. Ik ben bang dat men eerst de pijn daarvan moet voelen, voordat men het snapt.</p>]]></description>
      <guid>https://www.volkskrant.nl/columns-opinie/een-kabinet-met-de-bbb-als-grootste-en-de-vvd-als-juniorpartij-zou-een-gepaste-straf-voor-ruttes-gok-en-nederland-zijn~b4089a43/</guid>
      <pubDate>Sun, 9 Jul 2023 00:00:00 +00:00</pubDate>
    </item>
    <item>
      <title><![CDATA[Expats zijn voor de Nederlandse yup hetzelfde als asielzoekers voor de PVV’er]]></title>
      <description><![CDATA[<p>‘Het zijn parasieten, een plaag, ze halen de ziel uit de gemeente en moeten zo snel mogelijk oprotten’ – het is een geluid dat we kennen uit plaatsen met azc-protesten of uit de zelfinterviews van Wierd Duk. Maar het komt ditmaal uit Amsterdam. Het Noordhollands Dagblad interviewde afgelopen maand Amsterdammers over de toegenomen hoeveelheid expats, die hun huizen zouden afpakken en de sociale cohesie om zeep zouden helpen. Goede cijfers zijn er niet echt, maar het aantal Amsterdammers zonder Nederlands paspoort ging in dertien jaar van 12 naar 20 procent. De grootste woede wekt het belastingvoordeel dat sommige buitenlandse werknemers hebben in Nederland. 30 procent van hun loon is jarenlang onbelast, waarmee ze in staat zijn om duur te huren en Nederlanders te wegconcurreren. De overheid is overigens bezig deze regeling te versoberen of zelfs af te schaffen, nu deze wortel niet meer nodig lijkt. Burgemeester Halsema sprak onlangs over de expats bij AT5, waar ze hen (in het Nederlands) vroeg ook echt in Amsterdam te aarden, zich in te zetten voor de buurt en Nederlands te leren. Hoewel waarschijnlijk niet slecht bedoeld, speelde Halsema daarmee in op het stereotype van de rijke expat die in zijn bubbel blijft. Daarnaast is het natuurlijk onterecht om te doen alsof het de hardwerkende en keurige expats zijn die de sociale cohesie aantasten; alsof de Nederlandse rich kids, yuppen en die eeuwige cliché-Jordanezen met hun geromantiseer van armoede, huiselijk geweld en brutaliteit, wél mengen of vrijwilligerswerk doen. De vijandigheid tegenover expats is volkomen misplaatst; zij zijn gekomen omdat wij ze wilden hebben. En de verwijten die ze krijgen rammelen aan alle kanten. De gemeente Amsterdam drukt minimaregelingen in het Arabisch en Turks af, maar van expats die hier vaak tijdelijk blijven wordt verwacht dat ze binnen een jaar het verder nutteloze Nederlands beheersen. Autochtone woningzoekenden wijzen daarnaast naar de verkeerde: het zijn Nederlandse rijken die na de Airbnb-hausse de expat hebben omarmd als de manier om hun vastgoedrendement op peil te houden. Expats kennen de markt niet, hebben haast, zijn bereid te veel te betalen en daarvan wordt misbruik gemaakt. In geen enkele wereldstad bestaat overigens een recht om er te mogen wonen, maar als autochtone Amsterdammers menen dat dat recht wel bestaat, zouden ze hun pijlen moeten richten op het woningbouwbeleid en de mensen die voor de hoofdprijs aan expats verhuren. Expats zijn voor de Nederlandse yup hetzelfde als een asielzoeker voor een PVV’er: een reden om alle xenofobische remmen los te laten. Zelfs de retoriek is hetzelfde; beiden spreken over ‘onze’ huizen, straten en banen. Nederlanders, misschien hogeropgeleiden nog wel het meest, zijn ongelooflijk ongeïnteresseerd in buitenlanders. Voor de gemiddelde Nederlander geldt dat de vrienden in de school- of studententijd gemaakt worden, en dat daarna het sociale leven ‘af’ is. Iedereen die ze daarna ontmoeten is alleen nog maar een potentiële kennis, maar waarschijnlijker een ergernis. De horkerige en onwelkome houding van Nederlanders tegenover expats is dom provincialisme, die nieuwkomers kwetsbaar voor isolatie en zelfs uitbuiting maakt. Integratie vraagt inzet van beide kanten; waarom vraagt de Nederlandse buurman nooit aan zijn Italiaanse of Indiase buurman of hij ergens hulp bij nodig heeft? Zijn er werkelijk Amsterdammers die hun buitenlandse buren een stamppotje aanbieden en ‘nee’ te horen krijgen? En hoe leer je Nederlands als geen Nederlander met je wil praten? De ‘echte’ Amsterdammer, wie dat ook moge zijn, zou eens mét expats moeten spreken, in plaats van over ze.</p>]]></description>
      <guid>https://www.volkskrant.nl/columns-opinie/expats-zijn-voor-de-nederlandse-yup-hetzelfde-als-asielzoekers-voor-de-pvv-er~b5789d4e/</guid>
      <pubDate>Sun, 2 Jul 2023 00:00:00 +00:00</pubDate>
    </item>
    <item>
      <title><![CDATA[De ellende van sociale media zou een stuk minder zijn, als de mainstreammedia het putdeksel ‘gewoon’ op het riool zouden laten]]></title>
      <description><![CDATA[<p>Soms krijg ik te horen dat ik de gevaren van sociale media te groot maak. Meestal onder verwijzing naar de stompzinnigheid van televisie, het medium dat onze nieuwsvoorziening al decennia debiliseert en de massa richting populisten kan drijven. Denk aan de vorige week overleden Silvio Berlusconi, die er groot mee werd. Toch meen ik dat het probleem van sociale media anders is. Allereerst is er het praktische verschil dat het nu eenmaal heel moeilijk is om een televisiezender te beginnen, laat staan het medialandschap te domineren. Sociale media hebben ervoor gezorgd dat iederéén zijn domheid aan anderen op kan dringen en alle filters en toetredingsbarrières zijn weggenomen. Daarnaast zijn sociale media in tegenstelling tot televisie internationaal, met als gevolg de ironische globalisering van het extreem-rechtse anti-globalisme. Maar het grootste probleem is dat de vuiligheid van sociale media niet beperkt blijft tot sociale media. De ellende van sociale media zou een stuk beperkter zijn, wanneer de mainstreammedia het putdeksel ‘gewoon’ op het riool zouden laten. Dan zou de invloed van sociale media niet verder reiken dan het riool zelf. Maar men kan het niet laten; onderbetaalde tikgeiten zien Twitter als hun ChatGPT en hun bazen worden afgerekend op click- en kijkcijfers. Zo worden de mores van sociale media langzaamaan de mores van de mainstreammedia en, erger nog, wordt ons collectieve denken vergiftigd. Het centrale begrip daarbij is de valse balans. Zo was daar Nieuwsuur, dat tegenover de lezing van Oekraïne over de damdoorbraak de mening van de extreem-rechtse Amerikaanse vlogger Tucker Carlson zette. Hoe is het in hemelsnaam mogelijk dat de eindverantwoordelijken bij zo’n programma toestaan dat iemand als Carlson het ‘tegengeluid’ mag verzorgen? Vraag desnoods de eeuwige Rob de Wijk, maar niet een gevaarlijke propagandist die zelfs voor Fox News te ver ging, en nu alleen nog maar op Twitter zit. RTL Nieuws sprak van een ‘harde uithaal’ na een volstrekt normaal en fatsoenlijk statement van Sigrid Kaag over het weghalen van een filmpje van haar ministerie nadat extreem-rechtse horden de medewerker uit het filmpje racistisch belaagd hadden. De NOS tot slot, beschreef deze week een reclame van een Amerikaanse biermerk met een transgender als een ‘polariserende reclamestunt’. De boodschap van beide omschrijvingen: het benoemen van racisme of een transgender in een reclame is ‘provocerend’. En dit is slechts de oogst van één week, van nota bene gerespecteerde nieuwsinstituten. Door de voortdurende tapijtbombardementen van extreem-rechts op sociale media wordt onze realiteitszin aangetast. We hebben in Nederland te veel talkshows, die allemaal met elkaar in voortdurende concurrentie zijn, aangejaagd door stompzinnige media-over-media. Dat heeft tot gevolg dat redacties bij elk onderwerp naar de grootst mogelijke tegenstelling zoeken, omdat die immers de grootste kans op vuurwerk geeft. Dat De Telegraaf of de VVD zich bezondigt aan een valse balans is te verwachten, maar dat neutrale kwaliteitsmedia zich daaraan voortdurend vergrijpen is een grote schande. De valse balans is een instrument van extreem-rechts, en elke keer dat fatsoenlijke mensen in die val trappen is een overwinning. Veelzeggend is dat Elon Musk momenteel wanhopig naar linkse propagandisten op Twitter zoekt; die heeft hij nodig om een valse balans met eerdergenoemde Carlson te creëren. Wanneer staatsgevaarlijke extremisten als tegengeluid worden opgevoerd bij Nieuwsuur, wordt hun waanzin genormaliseerd. Wanneer een transgender in een reclame provocerend wordt genoemd, wordt discriminatie gewoon. Wanneer een fatsoenlijk statement over racisme een ‘harde uithaal’ wordt genoemd, wordt dat racisme in het redelijke getrokken. Eindverantwoordelijken bij kwaliteitsmedia moeten hun verantwoordelijkheid nemen en het putdeksel op het riool laten liggen.</p>]]></description>
      <guid>https://www.volkskrant.nl/columns-van-de-dag/de-ellende-van-sociale-media-zou-een-stuk-minder-zijn-als-de-mainstreammedia-het-putdeksel-gewoon-op-het-riool-zouden-laten~be947947/</guid>
      <pubDate>Mon, 19 Jun 2023 00:00:00 +00:00</pubDate>
    </item>
    <item>
      <title><![CDATA[De overheid kan beter te veel betalen, dan is ze in elk geval van het gezeik af]]></title>
      <description><![CDATA[<p>Rutger Bregman zat een week geleden aan tafel bij Eva Jinek voor een rondje ongemakkelijke waarheden. De eerste was dat Formule 1-coureur Max Verstappen ‘gewoon’ belasting zou moeten betalen. Vanzelfsprekend stond Gewoon Nederland meteen klaar om het recht op belastingontwijking van een onsympathieke sportmiljonair te verdedigen. Minder aandacht kreeg een tweede opmerking, over de overcompensatie van Groningers. Bregman benoemde dat er duidelijke signalen zijn dat er in Groningen flink wat mensen worden overgecompenseerd voor aardbevingsschade. Gedupeerden hoeven tegenwoordig de schade alleen nog maar te melden, en niet meer te bewijzen. Net als bij de toeslagenaffaire kan het geld dus bij de verkeerde terechtkomen. Kamerleden Pieter Omtzigt en Sandra Beckerman (SP) protesteerden en vertelden dat mensen met écht grote schade zich niet meer melden, omdat dat vernederend zou zijn. Het probleem is volgens hen niet de overcompensatie van de verkeerden, maar de ondercompensatie van de juisten. De discussie raakt aan een terugkerend thema in de Nederlandse politiek; one-size-fits-all of maatwerk? Het eerste heeft als groot voordeel eenvoud in de uitvoering, en als groot nadeel het risico op verspilling van overheidsgeld. Het tweede heeft als groot voordeel dat iedereen in theorie krijgt waar hij recht op heeft, maar als groot nadeel dat dat in de praktijk vaak anders uitpakt. Hoewel ik, net als iedereen, een hekel heb aan verspilling van overheidsgeld, begin ik toch te denken dat one-size-fits-all op lange termijn de betere overheidsstrategie is. Het onvermogen om maatwerk te leveren heeft affaires opgeleverd die tot veel grotere schade leiden dan overcompensatie zou hebben gedaan. Kijk naar ons waardeloze toeslagenstelsel; niet alleen een pleister op ons totaal oneerlijke belastingstelsel en feitelijk een subsidiering van ons bedrijfsleven, maar ook een grote mislukking door de rammelende uitvoering. En kijk naar Groningen waar tien jaar aanrommelen met maatwerk niets meer heeft opgeleverd dan groeiende woede en hoge rekeningen van consultants. Ondertussen heeft one-size-fits-all vooral in coronatijd bewezen succesvol te kunnen zijn. De NOW wordt algemeen aanvaard als geslaagd, ook al hebben sommige ondernemers zich onterecht verrijkt en ook al zullen er alsnog bedrijven failliet gaan die toen al failliet hadden moeten gaan. Hetzelfde geldt voor de compensatie van de energieprijzen afgelopen winter; ook daar hoor je niemand meer over. Al lijkt de overheid soms nog niet helemaal overtuigd. Zo werd de STAP-regeling na verhalen over misbruik van cryptocowboy’s, zweefzwendelaars en andere oplichters maar helemaal afgeschaft, terwijl het overgrote deel van de gelden goed besteed werd. Overheden kunnen niet langer slechts naar de eerlijkheid en efficiëntie van beleid kijken, maar zullen ook de kosten van negatieve beeldvorming op de korte en lange termijn moeten meewegen. Het zijn niet makkelijk te kwantificeren kosten, maar dat affaires als met de toeslagen en Groningen enorme maatschappelijke kosten hebben veroorzaakt, omdat ze het vertrouwen in de democratie en overheid ondermijnen, staat buiten kijf. Inzake Groningen gaat de overheid na lang dralen nu dan ook voor de afkoopstrategie, en praat overcompensatie en de omkering van de bewijslast goed met de term ‘ereschuld’. Rationele denkers hebben terecht moeite met verspilling en onrecht, maar in tijden van populistische ondermijning van onze democratie is verspilling te begrijpen. De verhouding tussen de omvang van het onrecht en de maatschappelijke onrust is in een verveeld en verwend land als Nederland al snel zoek, dus is het logisch dat de overheid zich opstelt als de rijkaard in een scheiding met zijn golddigger: dan maar te veel betalen, ben je in ieder geval van het gezeik af.</p>]]></description>
      <guid>https://www.volkskrant.nl/columns-van-de-dag/de-overheid-kan-beter-te-veel-betalen-dan-is-ze-in-elk-geval-van-het-gezeik-af~ba0fc36e/</guid>
      <pubDate>Sun, 11 Jun 2023 00:00:00 +00:00</pubDate>
    </item>
    <item>
      <title><![CDATA[Progressievelingen laten het gesprek over rolmodellen en mannelijkheid over aan de markt en sociale media]]></title>
      <description><![CDATA[<p>De Amerikaanse actieheld MacGyver concurreerde in de late jaren ’80 met veel plattere concurrenten als de A-Team en Knightrider, maar was duidelijk de meest inspirerende van allemaal. De ex-spion verafschuwde geweld en verfoeide vuurwapens – his brain was his weapon. Als een soort super-Delftenaar, inclusief de verlegenheid bij vrouwen, maakte hij vallen en bommen van duct-tape, kauwgom en lucifers. MacGyver stond altijd klaar om mensen te helpen en bestreed onrecht waar hij kon. Ik moest aan mijn jeugdheld denken bij het lezen van het boek Of Boys and Men van Richard Reeves. In zijn boek schetst hij een overtuigend beeld van de groeiende achterstand van jongens en mannen in de VS, met name in het onderwijs. De man is ingehaald door de vrouw, en kan zich niet meer beroepen op het eervolle kostwinnerschap. En dat leidt tot gevoelens van overbodigheid, achterstand en uiteindelijk rancune. Toch wordt het probleem met mannen meestal voorgesteld als een probleem van mannen. De man moet gerepareerd, want de man is niet meer van deze tijd, zo klinkt het. Maar daarmee worden structurele problemen ontkend en wordt er geen alternatief geboden. Ook in Nederland is het bon ton om mannen op geen enkele manier serieus te nemen. Berichtgeving over mannen die achteropraken leidt tot voorspelbaar hoongelach van feministen en wittevoetjesmannen, en in reclames wordt de Nederlandse man neergezet als een eeuwige loser, die als een geslagen hond achter zijn vrouw aanhobbelt in de supermarkt. Een land vol Frank Lammersen en Thomas Acda’s: wat zullen die sukkels vandaag weer voor doms doen? In Zweden, net als Nederland ooit een progressief gidsland, is duidelijk zichtbaar waar de oplopende achterstand van mannen in het onderwijs toe leidt. Meer dan 60 procent van de studenten aan de universiteit is er vrouw. In een wereld waarin opleidingsniveau stemgedrag bepaalt, leidt dat tot een enorm verschil in stemgedrag tussen mannen en vrouwen. Zo peilen de Zweedse sociaaldemocraten 38 procent bij vrouwen, en maar 24 procent bij mannen. De extreemrechtse Zwedendemocraten peilen juist maar 14 procent bij vrouwen, en liefst 23 procent bij mannen. Die enorme verschillen tasten het weefsel aan van een maatschappij en hebben de potentie het land te verscheuren. Het doembeeld ontstaat van progressieve steden vol hoogopgeleide vrouwen en conservatieve achterlanden vol achterblijvende mannen. En dit zijn geen verschillen die door progressief beleid zijn veroorzaakt, maar juist door neoliberaal beleid. Veel Zweedse scholen zijn geprivatiseerd, met desastreuze gevolgen voor moeilijkere (en dus duurdere) jongens, die niet meer de aandacht krijgen die nodig is. Zowel links als rechts koppelt mannelijkheid aan conservatisme en kapitalisme; volgens links zorgt mannelijkheid voor de excessen van beide, terwijl rechts de rijke, selfmade familieman als het ultieme mannelijke rolmodel viert. Niet gek dus dat jonge mannen weinig alternatief zien dan als een opgepompt Wallstreetwolfje te voldoen aan het stompzinnige beeld van mannelijkheid dat sociale media hem voorschotelen; welk alternatief hebben ze nu helemaal? Progressievelingen hebben geen plan voor de man. Zij ridiculiseren alle zorgelijke signalen en laten het gesprek over mannelijkheid, rolmodellen en eergevoelens over aan de markt en sociale media. Die weten er wel raad mee. Wie naar de feiten kijkt, ziet wie werkelijk het meest onder druk staat in onze maatschappij: jongens uit sociaal-economisch zwakke gezinnen, vaak met een afwezige vader. Er is geen weldenkend mens dat de geweldige vooruitgang die vrouwen de afgelopen decennia hebben geboekt wil terugdraaien, maar er lijkt mij niets progressiefs aan het negeren van de problemen van veel (jonge) mannen. Ook jongens van nu hebben recht op een MacGyver, want anders resteert Andrew Tate.</p>]]></description>
      <guid>https://www.volkskrant.nl/columns-van-de-dag/progressievelingen-laten-het-gesprek-over-rolmodellen-en-mannelijkheid-over-aan-de-markt-en-sociale-media~bbe2da2c/</guid>
      <pubDate>Sun, 4 Jun 2023 00:00:00 +00:00</pubDate>
    </item>
    <item>
      <title><![CDATA[De afstand tussen burgers en politici is niet te groot, hij is door sociale media juist te klein]]></title>
      <description><![CDATA[<p>In een pijnlijk portret in NRC werd VVD-minister Dennis Wiersma dit weekend omschreven als een streberige stapelaar, een snackbarhouderszoon die als ongeduldige sociale stijger zijn collega’s voortdurend uitkaffert, met vele overspannen ontslagen als gevolg. Mij verontrustte vooral de passage waarin Wiersma’s socialemediagebruik werd uitgelicht. Wiersma wil elke dag op Instagram, LinkedIn en Twitter aanwezig zijn, met een tekst, foto’s, een filmpje. Zijn negentien (!) communicatiemedewerkers moeten die voortdurende eigengeilerij organiseren, al bemoeit Wiersma zich er ook actief mee. Deze tijd- en geldverspilling laat goed zien hoe sociale media onze politiek in hun macht hebben. Nederlandse politici hebben het idee dat sociale media ons zijn overkomen en dat je wel mee móét. En dus veranderen onze politici in content creators en de Tweede Kamer in een Youtubestudio voor politieke vloggers. Maar waarom in hemelsnaam? Hebben onze politici dan werkelijk niet door dat ze hun eigen invloed ondermijnen door hun tijd en invloed af te staan aan de techdictaturen van Silicon Valley, waar hun eigen wetten niet gelden? Het drama van sociale media is dat het allerlei zichzelf versterkende effecten heeft. Bang om achter te blijven in onze socialemediacratie, zetten partijen in op jong talent dat ‘het goed doet’ op sociale media, met lekker veel persoonlijkheid en schaapachtig gelach. En dus hou je op een gegeven moment alleen nog maar politici die sociale media omarmen over, waarmee die sociale media nóg belangrijker worden. En Big Tech ons dus feitelijk regeert, met een Kamer vol vloggende narcisten en bewindslieden op selfiejacht. Wie Tweede Kamerleden bevraagt op hun sociale mediagebruik krijgt een zorgelijke mengeling van naïviteit en ad-hoc-argumenten te horen. Via sociale media zouden zij makkelijk contact kunnen houden met hun achterban en hun kiezers kunnen bijpraten over hun werk in de Kamer. Klinkt mooi, maar in de praktijk houden zij zich vooral bezig met het uit de context knippen van de eigen bijdrage of die van een ander, om punten te scoren. Het argument dat via sociale media het contact met de achterban verbetert, is ook problematisch. Los van de hopeloze inefficiëntie om met elke individuele burger te communiceren, en het feit dat het vroeger toch prima ging, gaat het om de kwaliteit van de interactie. Omdat iedereen zogenaamd zijn stem kan laten horen, hebben we vakbonden, verenigingen en andere collectieven maar afgeschaft. Want nu kan het Kamerlid direct communiceren met de burger. Dat is een regelrecht drama, want elk collectief bevat filters en hiërarchieën die buitengewoon belangrijk zijn voor de kwaliteit van de bijdrage. Als alleen het menstype ‘brievenschrijver’ of ‘reaguurder’ het beleid beïnvloedt, hou dan maar je hart vast. De afstand tussen burgers en politici is niet te groot, hij is door sociale media juist te klein. Beeldvorming was altijd al belangrijk in de politiek, maar het mag niet zo zijn dat zichtbaarheid een doorslaggevende succesfactor wordt. Sociale media ondermijnen immers alle bereidheid tot luisteren en compromissen, en voeden narcisten, nihilisten en agitators. Redelijke mensen die denken dat ze mee moeten doen, zullen onvermijdelijk verliezen. En dus moeten onze politici een socialemediaverbod krijgen, zodat ze weer gaan doen waarvoor ze verkozen zijn. Er zit een grote schoonheid en eer in het in alle anonimiteit trekken aan wat een dood paard lijkt. Niet de theatrale aanstellers maar de consciëntieuze onzichtbaren verdienen respect. Vooralsnog blijft de Nederlandse politiek echter hangen in de onbenulligheid van het ‘moet toch kunnen’- liberalisme. Dat is hartstikke gevaarlijk; niet tegen vooruitgang willen zijn, wordt nog eens onze ondergang.</p>]]></description>
      <guid>https://www.volkskrant.nl/columns-van-de-dag/de-afstand-tussen-burgers-en-politici-is-niet-te-groot-hij-is-door-sociale-media-juist-te-klein~b70b85b4/</guid>
      <pubDate>Sun, 21 May 2023 00:00:00 +00:00</pubDate>
    </item>
  </channel>
</rss>
