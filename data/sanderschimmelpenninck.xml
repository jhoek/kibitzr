<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Het benoemen van domheid is een enorm taboe in Nederland]]></title>
      <description><![CDATA[<p>Deze week werd ik in de best bekeken talkshow van Nederland, Vandaag Inside, voor één miljoen kijkers gecanceld. Ik zou de tafelheren dommeriken vinden en had de kijkers van dat programma in een tweet ‘domrechts’ genoemd. Nu mag ik niet meer komen. Toen een krant mij om een reactie vroeg, zwakte ik in een reflex die woorden wat af, hoewel er toch geen ander woord is dat het programma doeltreffender omschrijft dan ‘dom’. Het benoemen van domheid is een enorm taboe in Nederland, alsof je door iets ‘dom’ te noemen per definitie iets zegt over iemands intelligentie. Merkwaardig, want niet alleen een mens kan dom zijn, een gedraging, redenering, politieke beweging of televisieprogramma kan dat óók zijn. Domheid kan bovendien tijdelijk en te verhelpen zijn. Zelfs onze koning was volgens zijn vrouw ‘een beetje dom’, een opmerking die achteraf overigens heel slim bleek te zijn, maar dat wil niet zeggen dat ze haar man onveranderlijk dom vindt. Het is een tekortkoming van de Nederlandse taal dat er geen alternatief voor ‘dom’ is, voor het geval waarin je niet zozeer iets wil zeggen over iemands intelligentie, als wel over een cultuur waarin een gebrek aan interesse iets is om trots op te zijn en waarin gevoelens belangrijker zijn dan feiten. Sterker nog, door die cultuur van domheid is opleidingsniveau of intelligentie steeds minder relevant; iedereen wordt erin meegezogen. De Amerikaanse schrijver William Gaddis (1922-1998) definieerde domheid als de ‘opzettelijke cultivering van onwetendheid’. Laat dat nu precies zijn wat er in Nederland op grote schaal gebeurt. De media hebben domheid zodanig gecultiveerd dat onze minister-president geen andere mogelijkheid ziet dan aan te schuiven bij een oud-voetballer met een dildohelm op zijn hoofd, die hem vraagt of hij weleens geneukt heeft. Dezelfde oud-voetballer die na de verkiezingswinst van Caroline van der Plas in de kennelijke veronderstelling verkeerde dat zij nu alle ministers kon ontslaan. Ooit zorgde domheid voor schaamte, maar tegenwoordig is het een goedbetaald talent. Domheid is het cruciale element in de verkiezingswinsten van rechts-populisten: de onwetenden worden geëmancipeerd als Nobele Wilden en sociale media blijken een adequaat medicijn tegen hun terechte onzekerheid. De wereld is wél simpel, gevoel is nét zo belangrijk als kennis van zaken, en ook jouw onwetendheid mag er zijn! De commerciële media doen vrolijk mee met de waanzin, das Fressen komt nu eenmaal voor de moraal, en omarmen verachtelijke domheid. En dus mag een notoire onbenul als Dave Roelvink niet slechts op zijn eigen Instagrampagina, maar óók voor de camera’s van RTL Boulevard zijn mening geven over de door extreem-rechts gekaapte ‘Lentekriebels’-campagne, waarvan hij slechts met desinformatie via sociale media kennis heeft genomen. Letterlijker kan onwetendheid niet gecultiveerd worden. Wie nog waarde hecht aan feiten of ratio wordt door de leden van deze cultus van onwetendheid ‘elitair’ of ‘hautain’ genoemd en tegenspraak wordt beantwoord met afleidingstactieken. De onwetenden roepen op om zelf na te denken en je eigen onderzoek te doen, terwijl ze zelf aantoonbaar geen van beide doen. Prachtige ironie, ware het niet dat de gevolgen van deze brutale onwetendheid niet zo ernstig waren. Binnen Europa is er geen land waar domheid zo gecultiveerd wordt als in Nederland. Maar domheid is al lang niet meer om te lachen; emancipatie heeft geleid tot de dominantie van domheid, die weer kan eindigen in de terreur van de domheid. Een taboe op het benoemen van domheid in verband met de overgevoeligheid van dommeriken lijkt me daarbij weinig bruikbaar.</p>]]></description>
      <guid>https://volkskrant.nl/columns-van-de-dag/het-benoemen-van-domheid-is-een-enorm-taboe-in-nederland~be4cfd00/</guid>
      <pubDate>Sun, 26 Mar 2023 00:00:00 +00:00</pubDate>
    </item>
    <item>
      <title><![CDATA[De angst voor de boze burger is enorm en de boze burger ruikt de angst]]></title>
      <description><![CDATA[<p>De dapperste en standvastigste van onze ministers, Christianne Van der Wal, bewees deze week maar weer eens waarom ze mijn favoriet is. Op de verkiezingsavond reageerde ze koeltjes en feitelijk door te constateren dat ze gewoon doorgaat met haar stikstofbeleid. ‘We hebben dit dossier decennialang voor ons uitgeschoven. Uitstellen kan niet, ook juridisch gezien niet. Het is een zure conclusie, maar die luxe hebben we niet meer.’ Een waarheid als een koe, maar Telegraaf-journalist Wouter de Winther kwezelde dat hij dat ‘schokkend en niet meer van deze tijd’ vond. Hij was niet de enige die na de overwinning van BBB een merkwaardige logica omarmde: omdat een minderheid tijdens de Statenverkiezingen, toch een veredeld oefenpotje, een proteststem heeft geuit, zou het kabinet opeens helemaal het roer om moeten gooien. Maar er is nog steeds een acuut stikstofprobleem, daar doet de zoveelste oprisping van een groep verveelde burgers niets aan af. ‘De VVD moet zich echt serieus gaan afvragen of dit wel de juiste koers is’, aldus De Winther. Dat Van der Wal simpelweg de klus wil klaren, in het landsbelang, komt in de met politieke spelletjes geobsedeerde parlementaire pers blijkbaar niet op. CDA-leider Wopke Hoekstra bleek na de electorale oorwassing wél te willen bukken voor de boer, en benadrukte daarmee onbewust zijn eigen onvermogen als leider. Hoekstra zint nu op koerswijziging op ‘alle grote dossiers’. Maar wat is dat voor raars, om het programma van de tegenstander over te nemen, wanneer je verkiezingen verliest? Ik dacht altijd dat je als politicus de mensen vertegenwoordigt die wél op je hebben gestemd, in plaats van de mensen die niet op je hebben gestemd. De angst voor de boze burger is enorm en de boze burger ruikt de angst, als een paard de onzekerheid bij zijn ruiter. ‘Als ik dat zie, denk ik: hou gewoon even je bek’, fulmineerde een ander (anoniem) CDA-Kamerlid in reactie op Van der Wal. Zo kennen we de fatsoenspartij van Sywert weer. Er was maar weer eens sprake van een aardverschuiving, en de burger zou een ‘glashelder’ signaal hebben gegeven aan de politiek. Met ‘burger’ werd in de reacties uitsluitend de BBB-stemmer bedoeld. Bijna 70 procent van de BBB-stemmers blijkt ouder dan 50, en vaak laag opgeleid. Die simpele constatering leidde tot grote woede van BBB-stemmers en de BBB zelf, die ‘op basis van sociale media een heel ander beeld had’. Maar waarom zou de BozeBoomerBeweging zich schamen voor de eigen kiezers? Wat is er mis met 50-plussers en lager opgeleiden? Het is toch zeker hartstikke verstandig en toekomstgericht om te stemmen op een partij die de belangen van 50 duizend mensen in Nederland behartigt? In de commentaren las ik een moordende concurrentie tussen allerlei kloven als De Verklaring; die tussen stad en platteland, tussen hoog en laag opgeleid, en tussen jong en oud. In weerwil van de mode om boze burgers naar de mond te praten, lijkt het mij vooral egoïsme. Een groeiend aantal Nederlanders wil vooral het beste voor zichzelf, de tijdens corona gevraagde ‘solidariteit tussen de generaties’ blijkt maar één kant op te werken. Dat mag in een democratie, maar het lijkt me weinig zinvol om egoïsme als ‘gerechtvaardigde zorgen’ te bestempelen. Over de overwinning van BBB zijn heus positieve dingen op te merken. Zo lijken Caroline van der Plas en de haren welwillend, en weet men nog helemaal niet zo goed wat men van veel onderwerpen vindt. Dat biedt kansen om zaken te doen met BBB. Maar dan wel met de eigen agenda als vertrekpunt.</p>]]></description>
      <guid>https://volkskrant.nl/columns-van-de-dag/de-angst-voor-de-boze-burger-is-enorm-en-de-boze-burger-ruikt-de-angst~b167b43c/</guid>
      <pubDate>Sun, 19 Mar 2023 00:00:00 +00:00</pubDate>
    </item>
    <item>
      <title><![CDATA[Nu het fascistische monster zich tegen haar keert, zal Van der Plas beseffen met welk vuur ze heeft gespeeld]]></title>
      <description><![CDATA[<p>Mijn bloed kookte toen ik de beelden zag van de fascistische manifestatie in het Haagse Zuiderpark. Ene Camilla van der Burgt, getooid met een petje van omroep ON, beklom het podium voor een krankzinnige speech met ranzige leugens over de grootvaders van Mark Rutte, Arjen Lubach, Kajsa Ollongren en mijzelf. Haar lasterlijke tirade was niet alleen strafbaar, ze had bovendien geen enkele relevantie voor de komende verkiezingen of de boeren, waarvoor de bijeenkomst georganiseerd werd. Maar om de boeren draaide de bijeenkomst allang niet meer. BBB en JA21 hadden zich teruggetrokken uit angst dat de manifestatie door FvD gekaapt zou worden, wat ook precies gebeurde. Wat overbleef was een angstaanjagend vertoon van waanzin, van duizenden geradicaliseerde burgers, die hun wereldbeeld alleen nog maar via sociale media construeren. Een horde die haar domheid religieus belijdt, geïnjecteerd met fascistisch gif, opgehitst door nihilistische volksmenners die hen gebruiken voor hun eigen verdienmodellen. Grote afwezige was Caroline van der Plas, die ik eerder vorige week in Den Haag ontmoette voor een podcast. Van der Plas vertelde me te vrezen voor haar veiligheid, nadat met name Gideon van Meijeren zijn achterban tegen haar begon op te hitsen. Vrijdag kwam er een man onverwacht in de richting van het podium waarop Van der Plas aan het debatteren was, waarop ze van het podium wegvluchtte. Ik begrijp haar angst maar al te goed. De sluimerende schrikachtigheid, het gevaar zien in alle plotselinge bewegingen; het is een vreselijk gevoel. De BBB wordt door de fascisten bestempeld als ‘controlled opposition’, reden om Caroline van der Plas te bedreigen en BBB-posters te bekladden en verwijderen. De aanhang van BBB blijft niettemin ‘links’ de schuld geven van de bedreigingen. De laakbare weigering van BBB om ondubbelzinnig te benoemen uit welke hoek zij bedreigd wordt, heeft vermoedelijk niet alleen met politiek opportunisme te maken. Nu het monster zich tegen haar keert, zal Van der Plas beseffen met welk vuur ze heeft gespeeld. Ze zal inzien dat door het klakkeloos overnemen van extreem-rechtse riedeltjes, bijvoorbeeld over asielzoekers die boeren verdrijven, niet alleen haar kandidatenlijst wordt bevolkt door bedenkelijke types, maar ze ook de kiem heeft gelegd voor haar eigen onveiligheid. Als buitenstaander zou je kunnen denken dat het prima is dat populisten elkaar de tent uitvechten, maar wat hebben we eraan als het totale aantal zetels voor extreem-rechts gewoon blijft doorgroeien? Nederlanders hebben deze week rechts van de VVD keuze tussen proleet-rechts (BVNL), nationalistisch-rechts (PVV), boeren-rechts (BBB), kleinburgerlijk-rechts (JA21) en het fascistische FvD. Bij elkaar opgeteld gaat dat naar de 30 procent, waarmee populistisch-rechts de grootste politieke stroming van Nederland is. Mede dankzij de VVD, de partij die extreem-rechts blijft faciliteren, om zelf als redelijk midden aan de macht te kunnen blijven. Ook deze week kwam de VVD weer met een campagnefilmpje waarin klimaatactivisten, die zaterdag klassieke muziek speelden op de A12, werden gelijkgesteld aan het fascistische geweld iets verderop. De eerdergenoemde Camilla van der Burgt komt voort uit de gelehesjesbeweging, die in 2019 nog door Mark Rutte werd ontvangen in het Torentje. De ontmoeting verliep ongekend schofterig, maar zelfs wanneer de tanden in zijn kuiten staan, probeert onze premier de valse hond nog te aaien. Redelijk rechts moet haar lessen leren, nu het nog kan. Rutte en Van der Plas moeten het fascistische monster niet blijven voeren, maar keihard bestrijden. Politiek opportunisme mag nooit leidend zijn wanneer de rechtsstaat op het spel staat: wie geen duidelijke grenzen trekt, zit in het foute kamp.</p>]]></description>
      <guid>https://volkskrant.nl/columns-van-de-dag/nu-het-fascistische-monster-zich-tegen-haar-keert-zal-van-der-plas-beseffen-met-welk-vuur-ze-heeft-gespeeld~b65903f0/</guid>
      <pubDate>Sun, 12 Mar 2023 00:00:00 +00:00</pubDate>
    </item>
    <item>
      <title><![CDATA[We moeten de zaken niet ingewikkelder maken dan ze zijn: fietsen is goed, scooters zijn slecht]]></title>
      <description><![CDATA[<p>Terwijl de rest van de wereld zijn best doet om zoveel mogelijk op Nederland te lijken – denk aan de fietsrenaissance in Parijs onder burgemeester Anne Hidalgo – staat in Nederland zelf de fietscultuur onder druk. Dat komt vooral door de oprukkende scooter, die het fietsen in grote steden steeds gevaarlijker maakt. Op het Amsterdamse Rembrandtplein werd afgelopen week een fietser doodgereden door een deelscooter, waarna de dader vluchtte, om de scooter een stuk verderop te dumpen. Deelscooters zijn een absolute ramp voor fietsers, stadsbewoners en hulpdiensten. De bestuurders zijn vaak onervaren, hebben lak aan verkeersregels, zijn niet zelden dronken, en kwakken de scooters lukraak neer. Dat veroorzaakt een enorme hoop (loze) meldingen bij hulpdiensten, doordat scooters te water raken en omstanders denken dat er iets ergs gebeurd is. Daarnaast vliegen deelscooters geregeld in brand. Brom- en snorfietsen zijn met stip de meest gestolen gemotoriseerde voertuigen van Nederland; in 2022 werden er liefst 12.590 gestolen. Daarmee worden brom- en snorfietsen ongeveer vijftien keer vaker gestolen dan auto’s. Niet alleen zijn brom- en snorfietsen een favoriet object voor criminelen, ze zijn ook het favoriete vervoermiddel van criminelen, dankzij hun wendbaarheid en (opgevoerde) snelheid, waarmee ze via fietspaden en steegjes de politie voor kunnen blijven. Ook de gezondheidseffecten van gemotoriseerde tweewielers zijn dramatisch. Brommers veroorzaken een kwart van het fijnstof in binnensteden, terwijl het aantal mensen met overgewicht in Nederland inmiddels boven de 50 procent ligt. Steden worden dag en nacht geteisterd door het geluid van onzekere mannen; motorfietsen trekken onnodig hard op om het alarm van stilstaande bromfietsen te laten afgaan. Op snelheid worden puberale en penopauzale tweewielers vrijwel nooit gecontroleerd. Er is, kortom, werkelijk niets aardigs te zeggen over bromfietsen en scooters, die door de opkomst van de elektrische fiets sowieso al volkomen overbodig zijn geworden. De stad Nijmegen stelde eind vorig jaar al een totaalverbod op fijnstofuitstotende bromfietsen voor, en ook andere steden hebben lokale beperkingen in hun hoofd. Maar al die compromissen zijn halfslachtig, geen blijvende oplossing en nauwelijks te handhaven. De overheid zou alle brom- en snorfietsen met een benzinemotor per direct moeten verbieden, en drukke steden zouden een algeheel brom- en snorfietsenverbod moeten instellen, ongeacht de brandstof. Alleen mensen die kunnen aantonen dat zij een bromfiets nodig hebben, bijvoorbeeld voor werk, onderwijs of (mantel)zorg en niet kunnen fietsen, mogen een ontheffing aanvragen. Populisten die beginnen over een klassenstrijd en ‘vervoersarmoede’ in het kader van bromfietsen, moet je vriendelijk in hun gezicht uitlachen. Een fiets is in combinatie met het OV meer dan toereikend in stedelijk Nederland en vele malen goedkoper dan een scooter, een luxeproduct. Om huidige brom- en snorfietsbezitters te compenseren kan de overheid hen wellicht een fietscheque geven, maar de deelscooterbedrijven hebben dikke pech; hadden ze maar niet de openbare ruimte moeten vervuilen en koloniseren. De positieve effecten zullen even overweldigend als voorspelbaar zijn. Het aantal verkeersdoden zal afnemen, jongeren zullen minder overgewicht hebben, criminelen zijn hun favoriete prooi én vervoersmiddel kwijt, geluidsoverlast neemt af, fietspaden worden rustiger en de politie zal veel makkelijker kunnen handhaven. We moeten de zaken niet ingewikkelder maken dan ze zijn: fietsen is goed, scooters zijn slecht. En dus moet je het slechte verbieden, om het goede te behouden. Dat vinden we in Nederland moeilijk, door ons onbenullige idee van vrijheid, maar we zullen eraan moeten wennen dat niet alles kan in ons overvolle land. Sommige dingen zijn het waard om te beschermen; dat geldt zeker voor onze unieke fietscultuur.</p>]]></description>
      <guid>https://volkskrant.nl/columns-van-de-dag/we-moeten-de-zaken-niet-ingewikkelder-maken-dan-ze-zijn-fietsen-is-goed-scooters-zijn-slecht~b46d3740/</guid>
      <pubDate>Sun, 5 Mar 2023 00:00:00 +00:00</pubDate>
    </item>
    <item>
      <title><![CDATA[Zou Jeroen Pauw zélf weleens denken dat het aan hem ligt, met al die extreem-rechtse idioten in zijn talkshows?]]></title>
      <description><![CDATA[<p>‘Denkt u weleens: misschien ligt het ook aan mij?’ vroeg Jeroen Pauw aan Sigrid Kaag, nadat zij een paar dagen eerder door schuimbekkende fakkeldragers was opgewacht. Het was een treffende illustratie van de krankzinnige staat waarin ons nationale debat inmiddels is beland. Alsof het niet erg genoeg is dat onze politiek en nieuwsmedia worden beheerst door bedreigingen en intimidaties, wordt onder het mom van objectiviteit slachtoffers ook nog eens verweten het er zelf naar te maken. Onvervalste victimblaming en legitimering van intimidaties; het zoveelste cadeautje voor extreem-rechts. Zou Jeroen Pauw zélf weleens denken dat het misschien aan hem ligt? Heeft hij met het veelvuldig uitnodigen van extreem-rechtse idioten in zijn talkshows wellicht bijgedragen aan de normalisering van extreem-rechts? Bijvoorbeeld toen hij in 2015 NVU-voorman Constant Kusters verwelkomde? Of toen hij in 2019 in de Rode Hoed een debat tussen Thierry Baudet en Mark Rutte – ‘de grootste leiders van onze tijd’ – presenteerde? En tijdens dat debat ook nog eens een door Baudet meegebracht filmpje instartte, duidelijk nep en afkomstig van de Oostenrijkse Identitäre Bewegung? Maar dat soort ongemakkelijke vragen zal Jeroen Pauw niet snel krijgen tijdens een rondje golf op Bonaire. Het moet immers wel gezellig blijven onder de jongensmannen, zijn generatie van wandelende plaagstootjes en ironische schimpscheuten, met hun jongensachtigheid die niettemin langzaamaan uitdooft in wanhopige leren armbandjes. Nooit nemen ze iets écht serieus, en dat is gezien hun verwende levensloop volkomen begrijpelijk. Ze zijn toch zeker geen millennials, met hun vroegoude gezeik en hypocriete engagement? Ondertussen gaat extreem-rechts vrolijk door met het ontmenselijken van politieke tegenstanders op sociale media. Alsof we niet weten dat ontmenselijking altijd leidt tot het acceptabel maken van geweld. Alsof het niemand interesseert dat er in 2022 meer dan duizend meldingen van bedreigde politici waren, bijna een verdubbeling ten opzichte van voorgaande jaren. Hoe hard de olifant in de kamer ook toetert: we blijven sociale media zien als een tandeloos tijdverdrijf. Maar de realiteit is dat sociale media allang doorslaggevend zijn bij verkiezingen en in het nationale debat. Bovendien hebben ze het vak van politicus blijvend veranderd. Debatten zijn toneelstukjes geworden, evenementen waar content wordt gecreëerd voor de eigen achterban, met wie tijdens die debatten via sociale media contact wordt gehouden. De goeden trekken het steeds slechter, terwijl de slechten de destructieve kracht van sociale media maximaal benutten. Want op sociale media wint extreem-rechts altijd, omdat die groep de ranzigheid nu eenmaal het beste verdraagt. Niet dat Jeroen Pauw iets van die dynamiek afweet: hij heeft immers het privilege om niet op sociale media te hoeven zitten en kan samen met andere arrivés snoeven dat je daar gewoon niet op moet kijken. Maar dat doen alle politici en journalisten aantoonbaar wél, zeker die van de door Pauw geproduceerde talkshows. De dominantie van de extreem-rechtse logica op sociale media – progressievelingen ‘polariseren’, terwijl naar fascisten ‘beter geluisterd moet worden’ – vertaalt zich daarmee onvermijdelijk naar de media, de politiek en de echte wereld. Een dag na de wanvertoning in Diepenheim werd twee van de fakkelaars gevraagd of ze een beetje spijt van hun middeleeuwse achterlijkheid hadden. Maar nee hoor, mevrouw bleef schaamteloos doorratelen over de ‘WEF-agenda’ die door Kaag zou worden uitgerold, terwijl haar man achterbaks in de camera stond te liegen dat hij fakkels toch vooral met ‘gezelligheid’ associeerde. Hij zag werkelijk het probleem niet. Het zal de twee treurtukkers geruststellen dat Jeroen Pauw óók lijkt te vinden dat het allemaal aan Kaag zelf ligt.</p>]]></description>
      <guid>https://volkskrant.nl/columns-opinie/zou-jeroen-pauw-zelf-weleens-denken-dat-het-aan-hem-ligt-met-al-die-extreem-rechtse-idioten-in-zijn-talkshows~bf8f3eff/</guid>
      <pubDate>Sun, 26 Feb 2023 00:00:00 +00:00</pubDate>
    </item>
    <item>
      <title><![CDATA[Links moet ophouden te klagen over de prijsstijgingen van boodschappen; het kan beter vechten voor meer koopkracht]]></title>
      <description><![CDATA[<p>Tim Hofman tweette deze week een foto van een plastic boodschappentas en beweerde dat de inhoud van die zak meer dan 100 euro kostte. Dit als reactie op Ahold-topman Frans Muller, die in een Parool-interview stelde dat de stijging van de boodschappenprijzen wel meevalt. Het bonnetje wilde Hofman niet publiceren want daar had hij ‘nu al geen zin meer in.’ Tja. Wel vierduizend likes. Hoe duur de boodschappen wellicht ook voelen: Nederland had in 2021 de laagste voedselprijzen van West-Europa. Het afgelopen jaar zijn de prijzen hard gestegen, wellicht hier en daar harder dan elders, maar nog altijd is Nederland absoluut geen duur land. Grote broer Duitsland is regelmatig goedkoper, maar dat komt mede doordat A-merken hun producten daar goedkoper aanbieden - laat dat nu net zijn waar Muller in het interview terecht over klaagt. Van oudsher is er een enorm gat tussen het percentage van het inkomen dat een gemiddelde Nederlander denkt te besteden aan voedsel (zo’n beetje een kwart) en het percentage dat we daadwerkelijk besteden (zo’n tien procent). Het lijkt alsof we massaal vergeten dat voedselprijzen alleen iets zeggen als je ze afzet tegen onze inkomens; Nederland behoort samen met Duitsland tot de Europese landen die het kleinste deel van het huishoudinkomen uitgeven aan voedsel. Ook de btw is in Nederland heel gemiddeld. Dat is vooral voor de lagere inkomens goed nieuws; die geven immers een relatief groot deel van hun inkomen uit aan boodschappen en andere btw-belaste zaken. Ook de compensatie voor de energieprijzen is in Nederland royaal. Nederlanders hebben tot slot nauwelijks last van de extreem gestegen rente. Anders dan bijvoorbeeld de Britten en de Zweden, die vrijwel allemaal een variabele rente hebben op hun hypothecaire leningen. Hun besteedbaar inkomen krijgt daardoor gigantische klappen. Het is daarom jammer dat sommige linkse stemmen meegaan in het naar de mond praten van de gewone man. Van extreem-rechts weten we dat het bestaat bij de gratie van ontevreden burgers, en dus graag onvrede exploiteert, maar van links mag je meer verwachten. Voorstellen om de koopkracht van de werkenden en de minima te vergroten, bijvoorbeeld. Links zal deze populistische strijd bovendien nooit kunnen winnen van extreem-rechts; de prijsstijgingen zijn immers vooral gevolg van dingen waar links (terecht) vóór is, van klimaatmaatregelen tot de steun aan Oekraïne. Dat veel modern-linkse mensen geïnteresseerder zijn in lagere prijzen dan in lagere belastingen op werk, komt omdat ze niet van werken houden. Werk is immers kapitalistische slavernij. Maar dat is verwendheid verpakt als idealisme: voor een welvarend, groen en sociaal Nederland is groei en méér werken nodig. Natuurlijk moeten de rijken en grote bedrijven méér belasting betalen, maar het is een illusie om te denken dat we de taart alleen maar anders hoeven te verdelen; de taart moet ook groter. En dus moeten we slimmer belasting heffen om werken aantrekkelijker te maken, in plaats van klagen over de prijzen. Dat is namelijk weinig anders dan klagen over het weer. Een volgende ongemakkelijke waarheid voor links: op het gebied van de koopkracht gaat het onder dit centrum-rechtse kabinet eigenlijk best de goede kant op. Er zijn fikse loonstijgingen en vrijwel iedereen die wil werken heeft een formidabele onderhandelingspositie. Links zou er dus verstandig aan doen niet te veel te neuzelen over prijzen, maar het moment te pakken, en te vechten voor (nog) meer koopkracht. Ook dan blijven er heus genoeg stokken over om dit kabinet mee te slaan.</p>]]></description>
      <guid>https://volkskrant.nl/columns-van-de-dag/links-moet-ophouden-te-klagen-over-de-prijsstijgingen-van-boodschappen-het-kan-beter-vechten-voor-meer-koopkracht~b363a529/</guid>
      <pubDate>Sun, 19 Feb 2023 00:00:00 +00:00</pubDate>
    </item>
    <item>
      <title><![CDATA[De Noren lijken, zoals het verwende kinderen betaamt,  niet eens te genieten van hun welvaart]]></title>
      <description><![CDATA[<p>Het is een merkwaardig gezicht, de 50 kilometer lange file aan de andere kant van de weg. Een oneindige rij Tesla’s, Porsches, Audi’s, Volvo’s en Bentley’s slingert Oslo uit, langs vieze sneeuwmuren die verraden dat het al even niet gesneeuwd heeft. Ik moet denken aan een sketch uit Jiskefet, waarin Kees Prins een ‘Norenhater’ opvoert, een groezelige man die met verbetenheid het Noorse volk absurde verwijten maakt, zoals het voortdurend pochen met hun fjorden en hun ‘net irritante lengte’. Geen volk zo braaf en nietszeggend als de Noren, zo zal Prins destijds gedacht hebben – ideaal voor een absurdistische sketch. Nu wil ik niet suggereren dat Prins eigenlijk een vooruitziende blik had met zijn Norenhaat, maar Noorwegen heeft na een midweekje wel degelijk iets dystopisch. Aan alles voel je dat men hier in één generatie steenrijk is geworden; het is een land van verwende, naar binnen gekeerde mensen. Veel plekken doen me denken aan hoe een vriend zijn eigen smaak schertsend omschrijft: duur en ongezellig. Het echte werk wordt uitsluitend door buitenlanders gedaan, vooral door mensen uit de Baltische staten en Polen, maar ook door Zweden. Toen Noorwegen in 1969 het Ekofisk-olieveld ontdekte, overigens vlak bij de grens van haar territoriale wateren, nam het zich heilig voor er verstandig mee om te gaan. Het moest transparant, moreel zuiver en de zogenaamde Dutch Disease moest vermeden worden. Nederland had een soortgelijke meevaller meegemaakt met de ontdekking van het Groningse aardgasveld in 1959, maar zag vervolgens de exportpositie van andere industrieën verzwakt worden door de sterke gulden. De oplossing van Noorwegen was om de olie-inkomsten te scheiden van de uitgaven. De winning van olie zou worden overgelaten aan oliemaatschappijen en de belastingheffing op bedrijfswinsten (tegen een tarief van 58 procent) zou worden gebruikt om het aandeel van de staat veilig te stellen. Deze belastinginkomsten zouden dan worden gestort in een staatsfonds, het oliefonds, om rijkdom te behouden voor toekomstige generaties. Sinds de eerste storting in 1996 is het fonds gegroeid tot ongeveer 1,2 biljoen euro. Belegd wordt er alleen in ‘fatsoenlijke’ aandelen en alles is buitengewoon goed gemanaged. Maar de Noorse rijkdom begint te wringen, in een tijd waarin de rest van Europa kampt met energiearmoede, en harde keuzes moet maken. Dankzij de oorlog in Oekraïne zijn de Noorse energie-exportinkomsten omhooggeschoten tot meer dan 200 miljard dollar per jaar. Dat komt neer op 35 duizend euro per inwoner – ongeveer het bbp per capita in de EU. Dat leidt logischerwijs tot irritaties en ongemak bij andere Europese landen, die juist verrassend solidair optrekken tegen Rusland. Maar Noorwegen vindt dat er nu grote winsten nodig zijn om de eigen groene transitie te financieren. Daar zit een volgend pijnpunt. De VN sprak over de ‘Noorse paradox’, milieuactivisten spreken van de grootste greenwashing ooit: enerzijds is het land volkomen verslaafd aan de inkomsten uit fossiele brandstoffen en boort het in dertig landen naar nieuwe velden, anderzijds is het een duurzame koploper, een land dat voor 99 procent op waterkracht draait. Buitengewoon ergerlijk voor de rest van Europa, dat op eigen kracht en met grote offers de transitie naar duurzaam moet maken. De Noren lijken zelf, zoals het verwende kinderen betaamt, niet eens te genieten van hun welvaart. Bij het laadstations wenden preppy tieners hun blik naar de grond tijdens het laden van hun Porsches, alsof ze zich bezwaard voelen door de last van overtollige rijkdom, hun moraal bezoedeld door de onverdiendheid ervan, en hun onmacht ermee te stoppen. Nee, doe mij maar de Dutch Disease.</p>]]></description>
      <guid>https://volkskrant.nl/columns-van-de-dag/de-noren-lijken-zoals-het-verwende-kinderen-betaamt-niet-eens-te-genieten-van-hun-welvaart~bdfa00eb/</guid>
      <pubDate>Sun, 12 Feb 2023 00:00:00 +00:00</pubDate>
    </item>
    <item>
      <title><![CDATA[Ons probleem is niet polarisatie, maar onze armzalige debatcultuur]]></title>
      <description><![CDATA[<p>Minister van Economische Zaken Micky Adriaansens klaagde deze week bij Op1 over ‘polarisatie’ in het debat over het vestigingsklimaat, met tegenover haar CDA’er Pieter Heerma die klaagde over, wederom, ‘polarisatie’, ditmaal in het stikstofdebat. De populaire opvatting lijkt te zijn dat elke harde tegenstelling, kritiek of tegenspraak tegenwoordig polarisatie is, zeker als de weerstand met een felle toon gepaard gaat. Het is daarmee niet langer de toon die de aandacht afleidt van de inhoud, maar het geklaag over de toon die afleidt van de inhoud. En dat is vaak ook precies de bedoeling. Het polarisatieverwijt is namelijk het broertje van het hypocrisieverwijt; beide zijn meestal een manier om het inhoudelijke debat te saboteren. Net als de hypocrisieroeper is de polarisatieroeper helemaal niet geïnteresseerd in een inhoudelijk gesprek, maar probeert hij slechts de tegenstander te diskwalificeren. Wanneer de ander hypocriet is, of polariseert, hoef je niet meer naar de ander te luisteren. En dat komt goed uit, want dat was je toch al niet van plan. De brenger van een impopulaire boodschap moet van zijn tegenstanders onfeilbaar zijn. Hij moet zich ten eerste afzonderen van de maatschappij, deelname aan de maatschappij maakt immers onherroepelijk hypocriet. Hij moet daarnaast ook nog eens volledig vrij zijn van menselijke emoties en uitsluitend op uiterst beschaafde en respectvolle wijze zijn punt maken, ook al wordt hij op de meest verachtelijke wijze aangevallen. Want anders polariseert hij. Met zulke hoge eisen is natuurlijk niemand geloofwaardig en ook dat is natuurlijk precies de bedoeling. Erger nog; het polarisatieverwijt ontaardt dikwijls in ordinaire victim blaming – zo vindt men op extreem-rechts dat minister Kaag bedreigingen aan zichzelf te wijten heeft, omdat ze ‘zo polariseert’. En Steven Berghuis moet niet zeuren over hooligans; een transfer naar Ajax is toch ook veel te polariserend? Alles wat niet bevalt wordt polariseren genoemd, en dus de schuld van de ander. ‘Het woord polarisatie suggereert dat je de uitersten, de polen, moet vermijden en dat het midden de goede plek is. Maar dat is een problematische aanname, die inhoudelijke debatten doodslaat’, zo merkte bijbelwetenschapper Janneke Stegeman terecht op in Trouw. Want er is helemaal niet altijd een midden; wie wil er nou neutraal zijn in een strijd tussen goed en fout, tussen feiten en leugens? In een tijd die vergeven is van complottheorieën heeft het geen zin om die mensen naar de mond te praten door valselijk te suggereren dat de waarheid wel ergens in het midden zal liggen. In een tijd van grote veranderingen hebben we de plicht om op het scherpst van de snede te debatteren. Soms is het belangrijk om te roeren waar het stinkt, om mensen te dwingen te kiezen. Klimaatverandering en kansenongelijkheid zijn immers geen zaak van procentpunten meer of minder. Deze tijd is van grote veranderingen, activisme en leiderschap, in plaats van kleine stapjes, diplomatie en management. Publieke stemmen zullen daarbij steeds feller worden, van mensen die door de zogenaamd fatsoenlijke Nederlander boos, polariserend en ongezellig zullen worden genoemd, als afleiding voor de eigen angst iets te moeten inleveren. Ons probleem is niet polarisatie, maar onze armzalige debatcultuur. In Nederland bestaat het idee dat fundamenteel van mening verschillen problematisch is, waarmee vrijwel alles ‘polariserend’ wordt. In een volgende Sire-campagne zou wellicht geleerd kunnen worden dat wanneer je het ergens niet mee eens bent, je een goed tegenargument moet formuleren, in plaats van te emmeren over de vorm. En daarbij geldt geen enkele verplichting om in het midden uit te komen.</p>]]></description>
      <guid>https://volkskrant.nl/columns-van-de-dag/ons-probleem-is-niet-polarisatie-maar-onze-armzalige-debatcultuur~bbc628407/</guid>
      <pubDate>Sun, 5 Feb 2023 00:00:00 +00:00</pubDate>
    </item>
    <item>
      <title><![CDATA[Met het uitsterven van de ‘fatsoenlijke’ rechtse kiezer zou de VVD terug moeten keren naar haar liberale basis]]></title>
      <description><![CDATA[<p>In de Zweedse krant lees ik dat de Zweedse premier Ulf Kristersson bepaald geen vliegende start beleeft met zijn coalitie van liberalen, christen-democraten en gedoogsteun van extreem-rechts. Wellicht heeft Kristersson te veel gekeken naar Mark Rutte, en dacht dat hij dat het nog ‘gewoon’ 2010 was; wegkomen met een gedoogconstructie met extreem-rechts, om daarna in het centrum van de macht te blijven, vrolijk aanpappend met sociaal-democraten, liberalen en christen-democraten. Maar grote liberale middenpartijen hebben hun beste tijd gehad, ook in gematigde landen als Nederland en Zweden. De traditionele achterban, de rijken en gegoede middenklasse, vormt nu eenmaal een beperkte groep mensen, en de VVD dankte haar dominantie vooral aan een tijdperk van schuldgedreven economische groei; de economische groei van het afgelopen decennium werd vooral aangejaagd door de ambitie van de middenklasse om rijk te zijn, in plaats van het daadwerkelijk te zijn. Daarbij past stemmen op een partij die de gewenste in plaats van de feitelijke portemonnee vertegenwoordigt. De Telegraaf kopte voor het weekend met een klassieke VVD-strategie voor de komende verkiezingen: links aanvallen, om zo de rechtse kiezer te verleiden tot het enige fatsoenlijke alternatief. Het probleem is alleen dat door de labbekakkerige omgang met extreem-rechts datzelfde extreem-rechts salonfähig is geworden, en de VVD helemaal niet meer het enige alternatief is. BBB, FvD, PVV en JA21 peilen samen momenteel twee keer zo veel zetels als de VVD, dus daar is het taboe echt wel af. Maar belangrijker nog; de ‘hardwerkende’ Nederlander die de VVD meent te verdedigen bestaat alleen bij de gratie van een hoogconjunctuur. De staat van de VVD hangt namelijk samen met de stand van de rente: de explosief gestegen rente betekent onvermijdelijk een einde aan het sociaal-economische Stockholmsyndroom van de middenklasse – weg is de hoop rijk te worden met schuld. Bij voortdurende economische tegenwind zal de gewone man voor de economisch-rationele (en dus linkse) optie kiezen, of voor het echte populistische werk – extreem-rechts. Dat de praatjes van de VVD aanmerkelijk rechtser dan het beleid zijn, zou je als midden of links prima kunnen vinden, maar dat is natuurlijk niet houdbaar. Je kunt niet oneindig de kleinburgers van De Telegraaf naar de mond praten, en ondertussen veel progressiever beleid voeren dan zij wensen. Andersom kun je niet elke fatsoenlijke liberaal blijven wegjagen met voortdurende populistische domheid. Niets beters kunnen verzinnen dan maar weer afgeven op links om de echte vijand (extreem-rechts) alleen maar groter te maken, laat zien waar de VVD voor staat: kortetermijnwinsten gaan voor de lange termijn. Deze even cynische als onhoudbare strategie zal niet alleen het einde inluiden van de VVD als grootste partij van Nederland. Het heeft er vooral aan bijgedragen dat de lat voor extreem-rechts alleen maar lager is komen te liggen. Hoewel de VVD zichzelf graag als buffer tegen extreem-rechts mag zien, was het eerlijker om bij de eigen beginselen te blijven en niet mee te doen met populisme. En als men zich dan toch van cynisme wil bedienen, dan zou ik zeggen dat het beste medicijn tegen extreem-rechts nog altijd een extreem-rechts kabinet zou zijn. De angst van de VVD voor een centrum-links blok is overigens wel terecht. Nederland zal net als veel andere landen steeds verder polariseren, waarbij de keuze zal worden versimpeld tot centrum-links of extreem-rechts. Met het uitsterven van de ‘fatsoenlijke’ rechtse kiezer zou de VVD er goed aan doen terug te keren naar haar liberale basis; ik heb nog wel wat goede literatuur voor ze.</p>]]></description>
      <guid>https://volkskrant.nl/columns-van-de-dag/met-het-uitsterven-van-de-fatsoenlijke-rechtse-kiezer-zou-de-vvd-terug-moeten-keren-naar-haar-liberale-basis~b4b16f19/</guid>
      <pubDate>Sun, 29 Jan 2023 00:00:00 +00:00</pubDate>
    </item>
    <item>
      <title><![CDATA[Woningbeleggers wentelen zich in misplaatst slachtofferschap]]></title>
      <description><![CDATA[<p>Het leek zo’n leuke vrouw. Maar deze week ging het mis tussen een voormalige buurvrouw en mij. De vijftiger, die huizen inricht en verhuurt, beet me uit het niets via de app toe een ‘gestoorde salonsocialist’ te zijn en voegde toe dat ik maar definitief naar Zweden moest ophoepelen – een variant op het aloude ‘dan rot je toch op naar je eigen land’. Helaas voor haar hebben ze ook daar internet. Het bleek te maken te hebben met het aanpakken van huizenbeleggers door Hugo de Jonge en Marnix van Rij – voor wier beleid ik blijkbaar verantwoordelijk ben. Het laagje beschaving van keurig lijkende Concertgebouwbezoekers is flinterdun; oh wee als je aan hun vermogens en erfenissen komt. Het gebeurde me al eerder met een boze landgoedeigenaar, die me na Sander en De Kloof wekenlang heeft gestalkt met mails over mijn zogenaamde leugens en ‘ranzige verdienmodellen’. Nee, ik heb liever een ‘ordinaire’ ondernemer, dan een ‘nette’ rentenier. NRC, de krant van de nette rentenier, voerde afgelopen week de gepensioneerde broers Hemker op. Zij leven van de verhuur van panden die hun overgrootvader (!) in de 19de eeuw verwierf. Er klonk begrip door in het stuk. ‘Voor de gebroeders Hemker is het bezit en de verhuur van woningen, anders dan voor veel andere beleggers, geen nieuwe bijverdienste.’ Alsof dat na decennia van krankzinnige waardestijgingen en onbelaste rendementen een argument is om de grijze pandjesbaas zieliger te vinden dan een hosselende Vesparijder. De jammerende gebroeders Hemker zien zich nu genoodzaakt een of misschien wel twee van hun 39 appartementen te verkopen. Van hun inkomsten blijft straks zó weinig over, zeggen ze, dat ze maar beter hun vastgoed in de verkoop kunnen zetten. Wat een leed! Dat je een huis ook kan verkopen, of ‘opeten’ zoals het in die kringen heet, kwam decennia niet in ze op. Het is voor de bezittende klasse een grondrecht geworden dat vermogen niet alleen in stand blijft, maar altijd groeit, en dat je slechts een deel van die groei hoeft te gebruiken om van te leven. Huizenbeleggers vergeten voor het gemak dat naast het rendement dat als huurinkomsten op de bankrekening binnenkomt, de waardestijging van hun vastgoed een veel belangrijkere component is geweest in hun totale rendement. Een rendement dat dankzij de historische vergissing van box 3 veel te laag is belast. Bovendien hebben velen hun pandjes in de bv-sfeer vertimmerd, met kostenaftrek, om ze daarna via een ‘ruling’ van de Belastingdienst naar de belastingvriendelijke box 3 te krijgen. Dat mensen huizen gaan verhuren als het belastingsysteem dat aanmoedigt, kun je ze niet verwijten. Dat ze moord en brand schreeuwen wanneer een grove oneerlijkheid in ons belastingsysteem wordt aangepast, en daarbij ook nog hun huurders misbruiken om sympathie te kweken, wel. Zij zouden zich moeten realiseren dat zij decennia een ongelooflijk geluk hebben gehad, in plaats van zich in een misplaatst slachtofferschap te wentelen. Het zal best dat het slechte nieuws allemaal tegelijk komt, maar het goede nieuws kwam ook allemaal tegelijk, maar dan wel tweeëntwintig jaar lang. We leven in een tijd waarin de rijken op hun grote mond worden getest, en daarvoor verdient het kabinet alle lof. Van grote bedrijven die zeuren over ‘lastige’ regels tot de genante zwanenzang van woningbeleggers: laat het maar zien dan. Verkoop maar, vertrek maar. Mijn inschatting: ze doen het niet. Wat op de woningmarkt gebeurt is belangrijk: het moest maar eens afgelopen zijn met de lachwekkende aanspraken op gegarandeerde rendementen van de bezittende klasse. Ga écht ondernemen, of werken.</p>]]></description>
      <guid>https://volkskrant.nl/columns-van-de-dag/woningbeleggers-wentelen-zich-in-misplaatst-slachtofferschap~bb98fc75/</guid>
      <pubDate>Sun, 22 Jan 2023 00:00:00 +00:00</pubDate>
    </item>
  </channel>
</rss>
