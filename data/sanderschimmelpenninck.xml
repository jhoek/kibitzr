<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Het asielbeleid is helemaal geen middenweg tussen de PVV en de zogenaamde middenpartijen VVD en NSC]]></title>
      <description><![CDATA[<p>NRC berichtte afgelopen week over de strijd die binnen de VVD woedt, tussen de kast-PVV’ers van ‘Klassiek Liberaal’ en ‘De Liberale VVD’. Die lijken in naam vrijwel hetzelfde, maar kunnen niet verder van elkaar afstaan. Klassiek Liberaal is groot voorstander van de samenwerking met PVV en de asielnoodwet, terwijl De Liberale VVD daar grote moeite mee heeft. Klassiek Liberaal hanteert daarbij hetzelfde primitieve vrijheidsbegrip als de PVV; de vrijheid van de witte, autochtone Nederlander is onbegrensd, ten koste van alle anderen en de planeet. Ikke, ikke, ikke, en de rest kan stikken. Leon van Noort, bestuurslid van Klassiek Liberaal, zegt desgevraagd dat ‘de asielcrisis de vrijheid van Nederlanders op de huizenmarkt beperkt’. Het kabinet doet ‘hele liberale dingen’. Hij ziet ook geen democratisch probleem. ‘De democratische spelregels worden gewoon toegepast, maar in een iets later stadium.’ Leugens over een verband tussen de woningmarkt en asielzoekers en het buitenspel zetten van de rechtsstaat zijn allemaal ‘liberale dingen’ in het wereldbeeld van deze ICT-consultant uit Barendrecht. Over Klassiek Liberaal heb ik hier vaker geschreven; dat zijn mannen die dezelfde beweging naar radicaal-rechts hebben gemaakt als Wilders zelf, met het verschil dat zij (in naam) bij de VVD zijn gebleven, al dan niet uit angst (overheids)klusjes te verliezen. Veel VVD’ers lijken bevangen door een soort quasipragmatisme, dat ‘policy overshooting’ wordt genoemd. Die kiezer wil een bepaald beleid, dat misschien gematigder is dan de extreme partij zegt te willen, maar stemt strategisch op de extreme partij omdat hij denkt dat op die manier het beleid de ‘goede’ kant opgetrokken wordt. De uitkomst komt ergens in het midden liggen, zo is de gedachte. Dit speelt met name op het belangrijkste onderwerp voor kiezers van rechtse partijen: migratie. De VVD-partijvariant daarvan is dat men liever de samenwerking zoekt met de PVV dan het CDA of D66, in de hoop dat de PVV de eigen partij naar rechts trekt. Maar het asielbeleid van deze regering is helemaal geen middenweg tussen de PVV en de zogenaamde middenpartijen VVD en NSC. Het is de totale overgave aan de PVV. Door te suggereren dat er sprake zou zijn van een middenweg of compromis worden de doelpalen nóg verder naar rechts verplaatst: als onvervalst PVV-‘beleid’ als middenweg wordt omarmd door de VVD, ontstaat er ruimte om met nóg extremere ideeën te komen. De vraag is en blijft wat de VVD denkt te winnen door mee te waaien met deze luidruchtige groep die even liberaal is als het haar van Wilders blond. Het is ruimschoots bewezen dat het overnemen van anti-immigrantenretoriek uitsluitend ten goede komt aan radicaal-rechts en niet van de centrumpartij die die retoriek overneemt. Er is bovendien, anders dan in andere landen, geen enkel wezenlijk verschil tussen radicaal-rechts en de verrechtste middenpartij; de PVV stemt ondanks linkse praatjes altijd mee met de VVD op economisch vlak. In weerwil van de valse romantiek over een denkbeeldige arbeidersklasse komt de recente groei van de PVV dan ook vooral van voormalige VVD-stemmers; een ‘aspirational class’ van bovengemiddeld verdienende zzp’ers, die zichzelf overigens als selfmade ondernemers zien. Denkt Leon van Noort werkelijk dat wanneer de VVD de noodwet accepteert, zijn soortgenoten opeens weer VVD gaan stemmen? Waarom zouden zij? Er verandert immers niks: een asielzoeker zagen ze sowieso al nooit, en die twee auto’s staan nog gewoon voor deur. Het is eerder andersom: met elke concessie aan de PVV wordt die partij salonfähiger. En is de kans groter dat ‘Klassiek Liberaal’ overstapt naar diezelfde PVV, waar ze overigens ook thuis horen.</p>]]></description>
      <guid>https://www.volkskrant.nl/columns-van-de-dag/het-asielbeleid-is-helemaal-geen-middenweg-tussen-de-pvv-en-de-zogenaamde-middenpartijen-vvd-en-nsc~b6210fdb/</guid>
      <pubDate>Mon, 21 Oct 2024 00:00:00 +0200</pubDate>
    </item>
    <item>
      <title><![CDATA[Wilders &amp; Co taxeren het Israël-sentiment onder de eigen achterban verkeerd]]></title>
      <description><![CDATA[<p>Ze zaten vooraan in de Amsterdamse synagoge: Dilan Yesilgöz, Caroline van der Plas en Geert Wilders. Laatstgenoemde had zelfs een keppeltje op; het ene ‘kopvod’ is het andere niet, zullen we maar zeggen. De drie regeringspartners buitelen al weken over elkaar heen om op te komen voor de Joden en de Israëlische staat. Bij sommigen heeft dat óók persoonlijke redenen, bij alle drie is het opportunisme. Yesilgoz beweerde dat iedereen die via een watermeloen-emoiji steun uitspreekt voor de Palestijnse zaak een antisemiet is, vond dat burgemeesters die protesten op 7 oktober toestonden ‘antisemitisme faciliteren’, en schoffeerde indirect de NS en haar werknemers door te verwijzen naar de Tweede Wereldoorlog. Ongehoord en leugenachtig, maar in de schaduw van de politieke hooligan Wilders kijkt niemand er nog van op. De vraag is echter waarom de drie regeringspartijen VVD, BBB en PVV zo enorm agressief pro-Israël zijn, en doen alsof elke vorm van kritiek op de Israël per definitie antisemitisme is. Dat is het natuurlijk niet, en dat snapt vrijwel iedereen, zelfs de kiezers van die partijen. Uiteraard, radicaal-rechts heeft een hekel aan moslims, en indachtig het motto ‘de vijand van mijn vijand is mijn vriend’ zou je het logisch kunnen vinden dat deze drie partijen daarom pro-Israël zijn. Maar ik geloof er niks van dat de achterban van deze partijen nou zo enorm begaan is met het lot van de Joden. De populistische aso maakt heus geen onderscheid in zijn xenofobie: moslims horen hier niet, maar Joden eigenlijk ook niet, zo vindt de Hollandse kleinburger al sinds jaar en dag. Antisemitisme is en blijft toch vooral een hobby van extreemrechts. Denk aan alle complotten rondom het World Economic Forum; niets meer dan een glossy heruitgave van de Protocollen van de Wijzen van Sion. Overigens is het medeleven met de Palestijnen zeker niet voorbehouden aan ‘islamo-links’ en ‘woke’, zoals de prostaatpopulisten van De Telegraaf hun lezers willen doen geloven; de support voor Palestina is hartstikke divers. De Nederlander heeft nu eenmaal een diepgewortelde voorkeur voor de underdog, en dat is Israël bepaald niet. Maar belangrijker nog: het leeuwendeel van de rechtse kiezers is simpelweg niet zo geïnteresseerd in het Israëlisch-Palestijnse conflict. Het buitenland is ver weg voor  de rechtse kiezer, die het vooral lekker voor zichzelf wil regelen. En dan komt het intimiderende getetter van radicaal-rechts toch net even anders binnen. Het maffiose dreigement van Wilders – de Amsterdamse burgemeester Halsema zou het land uit moeten worden gezet – viel dan ook totaal verkeerd bij de tafel van Vandaag Inside, die het (terecht) opnam voor Halsema: een unicum. X-verslaafden Van der Plas, Yesilgoz en Wilders denken op basis van het dominante sentiment daar te weten wat er leeft onder hun achterban. Als een AI-programma leest men de volkswil uit aan de hand van likes en retweets, daarmee (buitenlandse) beïnvloeding en complotten normaliserend. Maar op X is door de dominantie van extreemrechts het pro-Israëlsentiment vertekend. Als je denkt alle standpunten op basis van sociale media te kunnen bepalen, kun je je behoorlijk misrekenen. Dat overkwam eerder FvD: zó veel wappies bleken er nu ook weer niet, terwijl het ervan wemelt op sociale media. Ik vermoed, kortom, dat Wilders &amp; Co het sentiment onder de eigen achterban verkeerd taxeren. Door zo fanatiek op de pro-Israëltrom te blijven slaan, klinkt de uitzinnige toon van Yesilgoz, Van der Plas en Wilders opeens vals en wordt een deel van hun achterban wakker gekust: wat zijn dit eigenlijk voor idioten?! Een heel klein beetje goed nieuws dan toch, al hebben de arme Palestijnen er niets aan. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/wilders-co-taxeren-het-israel-sentiment-onder-de-eigen-achterban-verkeerd~b596ccd6/</guid>
      <pubDate>Mon, 14 Oct 2024 00:00:00 +0200</pubDate>
    </item>
    <item>
      <title><![CDATA[Dat de rechts-radicale kiezer zielig zou zijn, begint lachwekkend te worden]]></title>
      <description><![CDATA[<p>De column van Arie Elshout van vorige week werd driftig gedeeld door de fluisteraars van radicaal-rechts en Telegraaf-scribenten als Plasterk en Duk – ‘in de Volkskrant nog wel!’. Dan laat de inhoud zich makkelijk raden; het ging er maar weer eens over dat we beter moeten luisteren naar PVV-stemmers, die heus geen racisten zijn, maar hartstikke zielig en onbegrepen. Nu heeft Elshout op andere apologeten vóór dat hij eerlijk toegeeft last te hebben van de gevoeligheid van de sociale stijger, maar dat is dan ook het enige; dit soort quasi-redelijke betogen hebben hun onschuld wat mij betreft ruimschoots verloren. Allereerst de eeuwige suggestie dat critici van radicaal-rechts de kiezers van die partijen minderwaardig zouden vinden. Dat is niet meer dan een aanname. Paradoxaal genoeg is de bevoogdende wijze waarop het leger der volksheid veinzende vergoeilijkveteranen over diezelfde kiezer spreekt overtuigender bewijs voor dedain; alsof je volwassen medeburgers niet mag aanspreken op hun keuze voor anti-rechtsstatelijke, autocratische en racistische partijen, die bovendien evident het volk belazeren. Serieus nemen is serieus aanspreken, lijkt mij. Het dedain-argument gaat altijd gepaard met een uiteenzetting waarom de rechts-radicale kiezer zielig zou zijn, en dat begint ronduit lachwekkend te worden. Kiezersonderzoeken maken immers duidelijk dat de achterban van radicaal-rechts goed verdient en niet zelden hoogopgeleid is. Ook Elshout komt met het afgekloven cliché van ‘wijken’ van ‘laagopgeleiden’ die zouden veranderen, maar de PVV is vooral groot in spierwit, welvarend en ondernemend Vinexië. Apologeten kopiëren de leugenachtige tegenstelling tussen volk en elite van radicaal-rechts, en suggereren dat alle laagopgeleiden radicaal-rechts zouden stemmen (gelukkig niet!). Tegelijkertijd doen zij alsof radicaal-rechts in de marge verkeert en een ‘luisterend oor’ verdient. Maar hallo, radicaal-rechts is aan de macht! Mogen de volksverlakkerij, corruptie, zelfverrijking, anti-rechtsstatelijkheid, desinformatie, buitenlanderhaat en instrumentele domheid van radicaal-rechtse partijen zelfs niet benoemd worden als die in de regering zitten? De zogenaamde deplorables zitten in Vak K! Van Elshout mag je van mening verschillen, maar je mag het niet ‘in de morele sfeer trekken’, want dan ‘verklaar je je superieur aan de ander’. Het is het centrale argument van de apologeet, en ook het meest verwerpelijke. Want de politiek gaat natuurlijk óók, zo niet voorál over moraal. Moraliteit tot taboe verklaren is, u raadt het al, immoreel. Elshout en de zijnen suggereren opzettelijk onjuist dat de morele afkeuring het opleidingsniveau of de levensstijl van de rechts-radicale kiezer, zijn onveranderlijke identiteit kortom, zou treffen. Terwijl de morele afkeuring vooral de hoogst veranderlijke en problematische politieke ideeën van die kiezer treft. Dat daarbij af en toe een karikatuur van die kiezer wordt gemaakt, hoort erbij. Maar het fijne van moraliteit is juist dat ieder mens, hoog- of laagopgeleid, daar wat van snapt. En je daar ieder mens dus ook op kan aanspreken. Apologeten leggen nooit uit wat nu eigenlijk het probleem is van een veranderende bevolkingssamenstelling, zij volstaan met de constatering dat ‘het volk’ dat niet wil. Je achter een door sociale media en desinformatie gecreëerd volkssentiment verschuilen: ik vind het buitengewoon laf. Bovendien is het in strijd met de bewering dat de PVV-kiezers onbegrepen zouden zijn, en er beter naar hen geluisterd zou moeten worden. Dat je de PVV-kiezer van apologeten niet mag aanspreken heeft natuurlijk een overduidelijke reden: omdat de apologeet het – al dan niet heimelijk – met de PVV-kiezer eens is. En vindt dat we de schreeuwende minderheid haar zin moeten geven. Hoe krampachtig men ook mag beweren ‘oud-links’ te zijn of ‘niets met radicaal-rechts te hebben’. Het begint doorzichtig te worden, heren. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/dat-de-rechts-radicale-kiezer-zielig-zou-zijn-begint-lachwekkend-te-worden~b024355d/</guid>
      <pubDate>Mon, 7 Oct 2024 00:00:00 +0200</pubDate>
    </item>
    <item>
      <title><![CDATA[Het besodemieteren van de overheid krijgt tegenwoordig vooral applaus]]></title>
      <description><![CDATA[<p>Jean-Jacques Rousseau, de uitvinder van het sociale contract, niet te verwarren met de nu al mislukte partij Nieuw Sociaal Contract, constateerde in 1782 dat Nederland een land van onethische geldwolven was. In zijn Les rêveries du promeneur solitaire (Overpeinzingen van een eenzame wandelaar) schreef hij dat Nederlanders om betaling vragen wanneer je hen naar de weg of de tijd vraagt. ‘Het moet een verachtelijk volk zijn, dat zelfs aan zulke basale medemenselijkheid wil verdienen.’ Nu willen Fransen nog weleens overdrijven; zo heb ik in ieder geval nog nooit iemand een tikkie zien sturen na een vraag van een toerist, al heb ik er zelf weleens eentje opzettelijk de verkeerde kant op gewezen. Maar die ouwe Fransoos had natuurlijk wel een punt; aan ethiek, het collectief en medemenselijkheid heeft de gemiddelde Nederlander een broertje dood. Ik presenteerde vorige week een evenement voor fiscaal studenten – met als thema ethiek in het belastingrecht. Ik vroeg de studenten wie van hen zijn toekomstige werkgever (mede) selecteert op basis van ethische overwegingen. Er gingen slechts een paar handen omhoog, vrijwel allemaal van vrouwen. Een student mopperde ‘dood te worden gegooid’ met gezeur over ethiek en gewoon ‘lekker aan het werk’ te willen. Nou ja, dat was misschien nog te verwachten van jonge fiscalisten. De ontgoocheling was groter toen ik een dag later te gast was bij de FNV, die onder het motto ‘Reset the System’ een voorstel presenteerde om onze belastingen eerlijker te maken. Met als belangrijkste punt het even zwaar belasten van euro’s die aan komen waaien, als euro’s waarvoor wordt gewerkt. Een voorstel waar ik van harte achter sta. In weerwil van de toenemende armoede en (vermogens)ongelijkheid bleek het thema echter totaal niet te leven bij de achterban van de vakbond. In de zaal pasten zeker driehonderd mensen, maar er zaten er nog geen veertig. Bovendien lag de gemiddelde leeftijd boven de 65 jaar. Jammer voor de bevlogen en sympathieke vakbondsvertegenwoordigers, en tekenend voor de staat van het collectief in Nederland; het lijkt niemand te boeien dat ons sociale contract al jaren verlopen is. Het evenement was in de Veghelse cultuurfabriek, op een steenworp van het hoofdkantoor van de Brabantse grootgrutter Jumbo. De voormalige ceo Frits van Eerd, kleinzoon van oprichter Frits senior, is verwikkeld in een witwaszaak nadat er tonnen cash werden aangetroffen in zijn ijskast. Een mevrouw in het publiek vertelde met terechte ontzetting hoe dit Quote 500-lid op sociale media massaal bijval krijgt van mensen die hun eigen ijskast nauwelijks kunnen vullen, mede door de gestegen supermarktprijzen. Van Eerd zou ‘slim’ zijn, ‘hard gewerkt hebben voor de centen’ en de ‘roverheid’ zou mensen ‘met rust moeten laten’. Niemand lijkt nog collectieve verbanden te kunnen leggen en iedereen lijkt te denken dat de overheid een soort abstractie is, een monsterlijke entiteit met een eigen agenda en belangen. Een vijand in plaats van een vriend, waarbij het besodemieteren van die overheid vooral applaus verdient. ‘Als iedereen aan zichzelf denkt, wordt aan iedereen gedacht’ ontstond ooit als flauwe grap, maar het is inmiddels bij rijk en arm de nationale ideologie geworden. In Oekraïne, toch niet een land dat bekendstond om zijn belastingmoraal, heeft men tegenwoordig geen enkele moeite met het betalen van belasting. Met belastingcenten wordt het land immers verdedigd tegen de Russen, waarmee belastingontwijking zelfs gelijk is komen te staan aan landverraad. Nu gun ik Nederland natuurlijk geen oorlog of watersnood, maar ik ben bang dat het eerst écht pijn moet gaan doen, voordat Nederlanders het belang van het sociaal contract weer in gaan zien. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-besodemieteren-van-de-overheid-krijgt-tegenwoordig-vooral-applaus~ba550127/</guid>
      <pubDate>Mon, 30 Sep 2024 00:00:00 +0200</pubDate>
    </item>
    <item>
      <title><![CDATA[Een taboe op Godwin maakt de kans op herhaling van de geschiedenis alleen maar groter]]></title>
      <description><![CDATA[<p>Mijn vorige column viel goed bij Bert Vuijsje, voormalig adjunct-hoofdredacteur van deze krant. Maar: ‘als eindredacteur zou ik hebben geadviseerd om de slotzin te schrappen’, tweette hij, ‘zonder Godwin is de column even sterk, zo niet sterker’. In mijn laatste zin schreef ik dat veel Duitsers in de jaren dertig ook een Jodenprobleem ervoeren, als parallel met de onderbuikpolitiek van de huidige regering, die meent dat ‘mensen’ een asielcrisis ‘ervaren’. In beide gevallen opgehitst door extreemrechtse desinformatie. De Wet van Godwin is vernoemd naar Mike Godwin, een Amerikaanse internetjurist, en komt erop neer dat naarmate een onlinediscussie langer duurt, de kans dat er een vergelijking wordt gemaakt met de nazi’s of Hitler groeit naar 100 procent. Godwin bedacht zijn ‘wet’ rond 1990, in de context van nerds die elkaar op de eerste internetfora de tent uit vochten over kleinigheden. Maar zijn wet ging een eigen leven leiden, en wordt in Nederland gebruikt als wapen van radicaal-rechts. Bij elke verwijzing naar fascisme, de Tweede Wereldoorlog of zelfs antirechtsstatelijkheid roept men ‘Godwin!’, om daarmee het debat te saboteren. Tot verdriet van de uitvinder zelf. ‘Dat is nooit mijn bedoeling geweest’, tekende Vrij Nederland in 2017 op uit zijn mond. Volgens Godwin is het juist nodig bedreigingen door populistische of extreemrechtse bewegingen te analyseren. ‘Ik teken hierbij bezwaar aan tegen elke poging Godwin’s Law in te zetten om inhoudelijk debat af te kappen. Ik heb de wet bedacht om zinvol debat te bevorderen, niet om gesprekken te stoppen. In 2015 schreef ik in The Washington Post dat je best vergelijkingen mag maken tussen Trump en Hitler, als je maar doordachte argumenten hebt en je bewust bent van de geschiedenis.’ Vuijsje is dom noch rechts, maar zit wel te veel op sociale media, waardoor hij een domrechtse sabotagestrategie heeft omarmd. Daarin is hij niet alleen; dankzij de radicaal-rechtse overmacht op sociale media zijn niet alleen extreme standpunten genormaliseerd, maar ook verwerpelijke debattechnieken. Vuijsje maakt daarnaast deel uit van een generatie die, in reactie op de ellende die hun ouders meemaakten, besloot dat het kwaad van de Tweede Wereldoorlog uniek moest zijn, waarmee de tegenstelling tussen goed en kwaad achterhaald werd verklaard; laten we het verder gezellig houden! Een decadente misvatting, al kun je zondagskinderen moeilijk verwijten zondagskinderen te zijn. Nu democratie en rechtsstaat overal worden aangevallen en politici openlijk spreken over deportaties, is ‘de Tweede Wereldoorlog erbij slepen’ broodnodig. Die oorlog vormt immers de basis voor ons denken over rechtsstaat en democratie. Nooit meer wilden we dat een minderheid ten prooi zou vallen aan de rancune en willekeur van een door waanideeën en waarheidsvervaging geradicaliseerde meerderheid (of minderheid!). Dáárom hebben we de instituties opgebouwd die onze rechtsstaat nog beter moeten beschermen. De VN, de EU, de Universele Verklaring van de Rechten van de Mens, het Internationaal Strafhof: ze zijn allemaal ontstaan in reactie op de Tweede Wereldoorlog. Dat rechtspopulisten er alles aan doen om die instituties aan te vallen – denk aan Thierry Baudet die laatdunkend spreekt over een ‘quasi-juridische wereldorde’ – maakt de geschiedenis van honderd jaar geleden des te relevanter. Natuurlijk moet je voorzichtig zijn met historische vergelijkingen, maar de parallellen op het vlak van desinformatie, ontmenselijking en de veranderde hiërarchie tussen feiten en gevoelens, zijn onontkoombaar. Wie ‘Godwin’ roept, zou zich moeten afvragen welk doel een taboe op de geschiedenis eigenlijk dient, zeker wanneer een vergelijking gericht en duidelijk onderbouwd is. Door de geschiedenis te verzwijgen, wordt die geschiedenis niet minder afschuwelijk. En erger nog: dan wordt de kans op herhaling groter. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-taboe-op-godwin-maakt-de-kans-op-herhaling-van-de-geschiedenis-alleen-maar-groter~be308dd1/</guid>
      <pubDate>Mon, 23 Sep 2024 00:00:00 +0200</pubDate>
    </item>
    <item>
      <title><![CDATA[Kijken naar Schoof is kijken naar een man die zichzelf vernedert]]></title>
      <description><![CDATA[<p>‘Mensen ervaren een asielcrisis’, aldus minister-president Dick Schoof bij de presentatie van zijn regeerprogramma. Het was de huiveringwekkendste zin in een verder nietszeggend verhaal van de ongemakkelijkste regeringsleider ooit, en we hebben toch ook Balkenende gehad. Het kabinet wil een asielcrisis uitroepen om af te kunnen wijken van de Vreemdelingenwet. Maar op basis van alle relevante feiten is er helemaal geen crisis; het aantal asielzoekers dat Nederland opneemt ligt beneden het Europees gemiddelde. Het lastige van een niet-bestaande crisis is daarnaast dat je ook moeilijk kunt zeggen wanneer die dan weer voorbij is. De regering noemt dan ook geen termijn of streefgetallen. ‘Omdat getallen is een loos begrip’, bazelde Schoof toen hij ernaar werd gevraagd. Schoof liet bij de presentatie zien dat hij zich de instrumentele domheid van deze rechts-radicale coalitie, en vooral die van Caroline van der Plas, eigen heeft gemaakt. Hoewel Van der Plas werkelijk niets voor elkaar krijgt, zoals Sheila Sitalsing al in deze krant concludeerde, is zij wél de geestelijk moeder van de strategische domheid die nu regeringsbeleid is: wanneer je tegen een muur loopt, moet je er gewoon nóg harder tegenaan lopen. En dat dan eindeloos herhalen, tot je erbij neervalt. Caroline van der Plas verklaarde vorig jaar dat onderbuikgevoelens ‘ook gevoelens zijn’, die serieus genomen moeten worden. Maar deze regering gaat verder dan het cultiveren en normaliseren van onderbuikgevoelens; het maakt deze tot beleid. De strategie van deze regering is wat men in de thuisprovincie van Van der Plas ‘dom vedan goan’ noemt; vergelijkbaar met ‘kijken waar het schip strandt’, maar dan opzettelijk dommer, in de zin dat het zicht op mislukking duidelijk groter is bij aanvang van de missie. Van der Plas deed het al in Brussel, waar ze wel even ‘hard op tafel zou slaan’, maar met hangende pootjes terugkwam. Haar eigen minister gaat nu de veestapel inkrimpen. Maar domrechts kán niets anders dan de strategie voeren van gespeelde domheid, anders heette het ook geen domrechts. Dat woord mag je overigens niet gebruiken van Van der Plas, die de column van Sitalsing een ‘domme column’ noemde. Uit de mond van Van der Plas is dat geen dedain, want zij rookt sigaretten en eet gehaktballen, snapt u wel? De Raad van State en anders Europa zal de regering op het asielbeleid terugfluiten en dat weet de regering best. Maar dat vinden de coalitiepartijen niet zo erg; een gevecht tegen de bierkaai is immers precies waarmee je een fictieve crisis rekt. Daarbij houden de coalitiepartijen elkaar in een perverse houdgreep. De PVV en BBB willen de onderbuik van hun achterban maximaal laten borrelen, terwijl het zwalkende NSC relevantie denkt te halen uit het verzwaren van de muur waartegen deze domheid te hoop loopt. Ondertussen drukt de VVD er bij die slaapkoppen pro-rijkenbeleid doorheen, want never waste a good asielcrisis. Kijken naar Schoof is kijken naar een man die zichzelf vernedert. Hij weet immers best dat uitsluitend het door sociale media opgejutte deel van Nederland een asielcrisis ‘ervaart’, zonder overigens ooit een asielzoeker te hebben gezien of gesproken. En hij weet ook dat getallen helemaal niet ‘loos’ zijn, maar de enige relevante maatstaf als je beweert het aantal asielzoekers naar beneden te willen krijgen. Het verheffen van onderbuikgevoelens tot beleid leidt tot het witwassen van vooroordelen, wetenschapsontkenning, en erger. Wie suggereert dat onderbuikgevoelens even belangrijk zijn als feiten, verwelkomt de leugen en de post-truthsamenleving. Er waren tenslotte ook best veel Duitsers die de Joden als een probleem ervoeren. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/kijken-naar-schoof-is-kijken-naar-een-man-die-zichzelf-vernedert~b761d66f/</guid>
      <pubDate>Mon, 16 Sep 2024 00:00:00 +0200</pubDate>
    </item>
    <item>
      <title><![CDATA[Nu inzetten op méér Nederlandse kinderen is onzin, dat weet Omtzigt ook wel]]></title>
      <description><![CDATA[<p>Deze week wordt mijn dochter 1 jaar oud. Omdat ze al loopt, mag ze vanaf volgende week naar de kinderopvang – de bewierookte en vrijwel gratis Zweedse ‘dagis’ (het Zweedse koosnaampje voor de dagopvang). Daarmee zijn we aan de vroege kant; de meeste Zweden houden hun kind tot 1,5 jaar thuis. Maar als ze eenmaal naar de opvang gaan, gaan ze vrijwel allemaal fulltime, vijf dagen per week. Door het afgelopen jaar ben ik het Zweedse systeem ontzettend gaan waarderen. Ik wist al dat het royale ouderschapsverlof, gevolgd door vrijwel gratis kinderopvang, het beste aansluit bij de wetenschap, die voorschrijft dat kinderen tot 1,5 jaar vooral thuis moeten zijn en daarna juist baat hebben bij de socialiserende werking van de opvang. Maar het was ook ontzettend goed voor mijzelf. Toen ik vader werd, zeiden mijn Nederlandse vrienden vrijwel allemaal dat je als vader het eerste jaar ‘nog niet zoveel hebt’ met ‘die baby’. Nu snap ik waarom ze dat zeiden: omdat ze nauwelijks tijd met die baby doorbrengen. Het Zweedse systeem, waar je als ouders achttien maanden verlof te verdelen hebt, dwong mij véél meer tijd door te brengen met mijn dochter dan ik in Nederland zou hebben gedaan. In Nederland lijkt het kindertal opeens een politiek onderwerp te worden, aangejaagd door een merkwaardig verhaal van Pieter Omtzigt. Hij waarschuwde dat men in Ethiopië net zo veel kinderen krijgt als in de gehele EU –‘dan weet u wel wat dat betekent’. Nou, eigenlijk niet, heer Omtzigt, maar laten we maar doen alsof u dat alleen in sociaal-economische zin een probleem vindt. De vergrijzing is inderdaad een probleem, maar nu inzetten op méér Nederlandse kinderen is onzin; die kinderen zijn pas over een jaar of 25 productief, en daarmee mosterd na de maaltijd. Dat weet Omtzigt ook wel, maar omdat hij nu eenmaal tegen (arbeids)migratie is en als conservatief ook niet zal pleiten voor méér uren en productiviteit, blijft er voor hem maar één knop over om aan te draaien: het kindertal. Nederlanders willen geen migranten, ze willen niet harder werken en ze willen ook niets inleveren. Dat kan natuurlijk niet. Wanneer conservatieven menen dat méér baby’s, al dan niet wit, bijdragen aan de oplossing, zullen zij moeten vertellen hoe dat dan zou moeten. Conservatief beleid, dat gericht zou zijn op de ‘bescherming van het leven’, heeft namelijk dikwijls tegenovergesteld effect. In Polen leidde de strenge abortuswetgeving van de vorige regering tot angst bij vrouwen om zwanger te worden, waarmee het kindertal alleen maar verder zakte. Ook ‘babypremies’, zoals Zuid-Korea doet (70 duizend dollar per baby), blijken niet te werken. Vrouwen blijken überhaupt niet erg gevoelig voor financiële prikkels; wanneer de kinderopvang gratis zou zijn, willen Nederlandse vrouwen alsnog nauwelijks méér werken. Mannen zijn daarentegen wél gevoelig voor financiële prikkels. Wanneer het conservatieven als Omtzigt menens is, zullen zij dus mannen moeten overtuigen méér voor kinderen te zorgen, zonder dat dat financiële consequenties heeft. Bijvoorbeeld met een royaal verlof zoals in Zweden. Nederland zucht onder moeders die de kinderen toe-eigenen en de vader buitensluiten, als sukkels die er geen gevoel voor hebben. Daarop maken die vaders zichzelf wijs dat een kind nu eenmaal liever de moeder heeft. Hoewel ik het onbegrijpelijk vind dat de Nederlandse vrouw zo massaal kiest voor financiële afhankelijkheid, begrijp ik inmiddels óók niet waarom Nederlandse mannen zich zo makkelijk neerleggen bij de dominantie van vrouwen in de opvoeding. Ik vind het ouderschap veel leuker dan ik ooit had gedacht, en daar speelt het verstandige Zweedse beleid een grote rol in. Misschien neem ik er nog wel eentje. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/nu-inzetten-op-meer-nederlandse-kinderen-is-onzin-dat-weet-omtzigt-ook-wel~bc578260/</guid>
      <pubDate>Mon, 9 Sep 2024 00:00:00 +0200</pubDate>
    </item>
    <item>
      <title><![CDATA[De fascisten komen niet via knokploegen en zwarte laarzen aan de macht, maar via onze telefoons]]></title>
      <description><![CDATA[<p>Niet alle helden dragen een cape, maar deze toevallig wél. Alexandre de Moraes, een van de opperrechters van Brazilië, doet wat vele anderen in Europa en Amerika allang hadden moeten doen: de strijd aanbinden met het steeds kwaadaardiger wordende platform X, van geradicaliseerde eigenaar Elon Musk. Het Braziliaanse Hooggerechtshof opende begin 2023 een onderzoek naar de online activiteiten van aanhangers en bondgenoten van oud-president Jair Bolsonaro, die uitmondden in de bestorming van het Braziliaanse Congres, presidentieel paleis en het Hooggerechtshof zelf. De Moraes blokkeerde de X-accounts van een reeks lieden die ervan worden verdacht antidemocratische activiteiten uit te voeren en het Braziliaanse kiesproces te ondermijnen. Omdat X weigert medewerking te verlenen aan wat dan ook, ging het sociale medium dit weekend op zwart in Brazilië. Vanzelfsprekend reageerden de extreemrechtse superspreaders, met als aanvoerder Musk zelf, door te jammeren over censuur. In Europa stuurde Eurocommissaris Thierry Breton onlangs een brief naar Musk om hem te herinneren aan zijn wettelijke verplichtingen onder de Europese Digital Service Act. Ook dat leidde tot een ongekende hoeveelheid censuurschwalbes. Maarten Keulemans, wetenschapsredacteur van deze krant, tweette: ‘Breton die Trump en Musk ‘waarschuwt’, Starmer die social accounts op zwart wil zetten. Nóg zorgwekkender dan desinformatie: gekozen leiders die openbaar geven van meningen aan banden willen leggen.’ Merkwaardig commentaar, want waarom zou een Eurocommissaris niet mogen wijzen op de verplichting onze democratische wetten na te leven? Begrijpt Keulemans dan niet dat freedom of speech iets anders is dan freedom of reach? Weet hij dan niet dat in een liberale democratie vrijheden tegen elkaar worden afgewogen? Vindt Keulemans het (soms letterlijk) slopen van democratieën met desinformatie wérkelijk minder erg dan het blokkeren van de accounts van strafbare opruiers? Vindt Keulemans een bordje met ‘verboden toegang’ ongeoorloofde vrijheidsberoving? Allereerst is de vrijheid van meningsuiting nooit onbeperkt geweest, denk aan oplichting, fraude en meineed. De ondermijning van de democratie, bestormingen van publieke gebouwen en rellen zoals in het Britse Southport zijn daarnaast allemaal veroorzaakt door desinformatie op sociale media en rechtvaardigen daarmee een (bescheiden) inbreuk op de vrije expressie van enkele kwaadaardige lieden. Wanneer opruiers hun onlinemegafoon afgepakt wordt, kunnen ze overigens dezelfde dag nog op een zeepkistje of aan de bar hun waanzin afdraaien, waar iedereen ze evenwel straal zal negeren. Zoals het hoort. Het gejammer over censuur van radicaal-rechts blijkt helaas effectieve flauwekul, waarvoor ook serieuze mensen gevoelig zijn, omdat ook zij hun sociale en professionele kapitaal uit bereik op sociale media halen. Maar feit blijft dat op X desinformatie en extreemrechtse leugens niet slechts worden toegelaten, maar worden versterkt, door de algoritmes van een eigenaar die geen enkele moeite doet zijn politieke voorkeur te verhullen. En zelf 190 miljoen volgers heeft. De radicaal-rechtse censuurschwalbe is bovendien gillend hypocriet; op Trumps eigen Truth Social worden mensen ook ‘gewoon’ geblokkeerd en Arnold Karskens vindt dat de minister de hoofdredacteur van de NOS moet kunnen ontslaan omdat de NOS volgens Karskens niet de juiste dingen bespreekt. Ook ‘free speech absolutist’ Musk laat werknemers van Tesla zwijgcontracten tekenen. Hij ontsloeg werknemers die vakbondsfolders verspreidden en verwijdert journalisten die kritisch op hem zijn van X. De fascisten komen niet via knokploegen en zwarte laarzen aan de macht, maar via onze telefoons. Dat besef wil maar niet doordringen en ik weet werkelijk niet waarom, omdat het voor ieders neus plaatsvindt. De vrijheid van meningsuiting is niet onbeperkt, en we kunnen wél wat doen tegen het naderende onheil. Dat een dappere Braziliaan ons dat moet leren stemt droevig.</p>]]></description>
      <guid>https://www.volkskrant.nl/columns-van-de-dag/de-fascisten-komen-niet-via-knokploegen-en-zwarte-laarzen-aan-de-macht-maar-via-onze-telefoons~bb989dca/</guid>
      <pubDate>Mon, 2 Sep 2024 00:00:00 +0200</pubDate>
    </item>
    <item>
      <title><![CDATA[Het hypocrisieverwijt is de enige hamer in de verder lege gereedschapskist van domrechts]]></title>
      <description><![CDATA[<p>Deze week werd bekend dat ons bedrijf Tonny Media wordt overgenomen door het Deense Podimo. Dat leidde naast heel veel aardige reacties tot een hoogst amusante meltdown van mijn radicaal-rechtse vrienden. Zo tweette Paul Cliteur, FvD-ideoloog en schandvlek van de Universiteit Leiden, dat ‘die deugneuzen dat geld natuurlijk allemaal gaan overmaken aan goede doelen’. Cliteurs’ jaloezieboertje is een variant op het bij radicaal-rechts mateloos populaire mantra ‘links lullen, rechts vullen’. Die term komt eind jaren zeventig voor het eerst op, om in de jaren tachtig en negentig gemeengoed te worden voor met name sociaaldemocraten die – meestal op latere leeftijd – commissariaten gaan doen in het bedrijfsleven. Een van oorsprong links adagium dus, een verzuchting van brave wereldwinkelmensen die hun voormalige kameraden opeens zien zwichten voor het geld en hen verwijten hun idealen te verraden. Anno 2024 wordt het riedeltje merkwaardig genoeg vooral gebezigd door radicaal-rechts, dat natuurlijk helemaal niet om linkse idealen geeft, voor zover het überhaupt weet wat idealen zijn. Je zou zeggen dat zichzelf als ‘rechts’ afficherende mensen het ‘rechtse’ vullen dus zouden moeten toejuichen; dat is toch wat zij willen? Het is toch rechts dat de nieuwe rijken als helden vereert en roept om ‘zakenkabinetten’? Het is toch rechts dat alle kapitaalbelastingen wil afschaffen en de kansengelijkheid wil uithollen, tot de allerlaatste bibliotheek is uitgebrand? Dus waarom dan zo jaloers op andermans financiële succes? Maar ja, zoals u weet is het hypocrisieverwijt de enige hamer in de verder lege gereedschapskist van domrechts, en daarmee ook de copingstrategie bij kinnesinne. Wat er hypocriet is aan iemand die zijn eigen geld verdient, netjes zijn belastingen betaalt, en tegelijkertijd vindt dat het collectief méér moet doen om anderen ook die kans te geven, blijft onduidelijk. De vraag rijst verder hoe rechts ‘vullen’ eigenlijk nog is. Tenminste, als we vullen definiëren als geld verdienen. Nu de meute (radicaal-)rechts is geworden en de hoogopgeleiden daarop linkser worden, is geld verdienen daarmee steeds minder een rechtse bezigheid, want dat doen hoogopgeleiden nu eenmaal méér. Voor dat hogere inkomen werken zij ook aanzienlijk méér uren dan laagopgeleiden. Ondertussen zorgen zij ook méér uren voor hun kinderen; het gecombineerde verschil bij mannen, die vaker rechts stemmen, is liefst 12 uur per week. PVV-stemmers ontvangen bovendien bovengemiddeld vaak een uitkering; volgens de eigen logica zouden zij daarmee ‘rechts lullen en links vullen’. Onder de VVD-stemmers zitten dan weer bovengemiddeld veel renteniers, maar dat kun je moeilijk ‘vullen’ noemen. Eerder afromen of opsouperen. ‘Vullen’ lijkt me dus helemaal niet rechts, zeker niet in deze tijd. ‘Lullen’ is daarentegen een bij uitstek rechtse bezigheid geworden. Het is immers radicaal-rechts dat oververtegenwoordigd is op sociale media, De Telegraaf is nog immer de grootste krant, en Vandaag Inside de best bekeken talkshow: radicaal-rechts heeft door haar weigering geld te willen verdienen nu eenmaal zeeën van vrije tijd. Het naar de mond praten van deze luide minderheid is overigens ook steeds populairder bij rancuneuze ondernemers, die evenwel hun rijkdom vaak aan ‘links’ beleid te danken hebben. Denk aan Elon Musk en zijn tech bros, die hun succes vooral te danken hebben aan staatsinvesteringen, -uitvindingen en subsidies, waardoor we internet hebben en hun elektrische auto’s betaalbaar voor de massa werden. Waarom het ondernemerschap met ‘rechts’ geassocieerd wordt, is mij dan ook een raadsel. Een goede ondernemer ziet immers kansen, wil banen creëren, durft risico te nemen en kijkt vooruit; zaken die ik toch vooral progressief zou noemen. Laat rechts maar lullen.</p>]]></description>
      <guid>https://www.volkskrant.nl/columns-van-de-dag/het-hypocrisieverwijt-is-de-enige-hamer-in-de-verder-lege-gereedschapskist-van-domrechts~b0fc2b850/</guid>
      <pubDate>Mon, 26 Aug 2024 00:00:00 +0200</pubDate>
    </item>
    <item>
      <title><![CDATA[De schaamteloze lobby van eerloze en kortzichtige rijken verdient ferme weerstand]]></title>
      <description><![CDATA[<p>Ik was weer eens te mild. Vorige week schreef ik op deze plek over de erfbelasting, naar aanleiding van een offensief van ingezonden stukken van Stefan Tax, een lobbyist voor familiebedrijven. Tax blijkt echter niet zomaar een lobbyist, maar de zoon van Quote 500-lid Ben Tax (275 miljoen), eigenaar van zaadveredelingsbedrijf Rijk Zwaan. Nogal relevante informatie, die De Telegraaf en ook deze krant onvermeld lieten bij het plaatsen van zijn ‘opinie’. In zijn bijdrage beweert hij dat het ‘lachwekkend’ zou zijn de vermogensongelijkheid aan erfenissen te wijten, omdat de gemiddelde erfenis maar 26.500 euro zou bedragen. Zeer misleidend; veel mensen ontvangen immers meerdere erfenissen. Relevanter is de gemiddelde nalatenschap, die in Nederland 145.200 euro bedraagt. Tax veinst het verschil tussen mediaan en gemiddelde niet te kennen; dat de gemiddelde nalatenschap vier keer zo hoog is als de mediaan, bewijst juist de uit de klauwen gelopen vermogensongelijkheid. Tax wil helemaal van de erfbelasting af, nadat hij eerder al de bedrijfsopvolgingsregeling (BOR) op bedenkelijke wijze wist te verruimen, het zoveelste cadeautje voor de talentloze kinderen van de superrijken. Toch heeft Tax het lef een miljoenenerfenis te vergelijken met de bijstand – ‘daar is toch ook niks voor gedaan?’ Alsof het overeind houden van de zwaksten hetzelfde is als het nog verder spekken van Luzac-losers. Naast de bekende leugen dat er al belasting zou zijn betaald over een erfenis, die we kennen van ‘centrum-rechtse’ politici als Mark Rutte en Maxime Verhagen, tegenwoordig partner bij hetzelfde lobbykantoor als Tax, veegt hij bewust allerlei zaken op een hoop, om de misverstanden over de erfbelasting op te stoken. Tax is dus niet te goeder trouw: hij spant de gewone man met hele en halve onwaarheden voor het eigen egoïstische karretje. Superrijken gebruiken dezelfde tactieken bij vermogensongelijkheid als bij klimaatverandering. Ze wisselen glasharde ontkenning af met cijfergoochelarij, en suggereren dat ‘deugers’ dan maar hun eigen gedrag moeten veranderen – ‘dan geef jij je erfenis toch weg?’ Het is laakbaar om leugenachtige misleiding van zo’n opzichtig belanghebbende als ‘opinie’ in een krant te plaatsen; zelfs als advertentie zouden dergelijke bijdrages geweerd moeten worden. In een interview met het Reformatorisch Dagblad wordt duidelijk wat voor vlees we met Tax in de kuip hebben. De 36-jarige Tax is in de Here, heeft zes kinderen waarmee hij zijn vrouw thuis laat zitten, terwijl hij in een lullig kantoortje zijn leven wijdt aan het zo ongeschonden mogelijk ontvangen van de vruchten van zijn vaders werk. Deze polder-Musk is anti-abortus, heeft een hekel aan de ‘wokecultuur’, wil vrouwen ‘die eruitzien als man’ geen vrouw noemen en vindt zijn eigen huid ‘varkenskleur, niet wit’. Dan weet u genoeg: Tax zit te veel op zijn telefoontje. Herverdelende kapitaalbelastingen spelen een cruciale rol in de welvarende, veilige en innovatieve samenleving die we na de Tweede Wereldoorlog hebben opgebouwd. Een samenleving waaraan bedrijven als Rijk Zwaan hun bestaan danken. Deze kwestie is daarmee veel zwart-witter dan men lijkt te beseffen: wie van kapitaalbelastingen af wil, wil terug naar een wereld van ongelijkheid, economische stagnatie en geweld. Daar is de geschiedenis zonneklaar over. De schaamteloze lobby van eerloze en kortzichtige rijken, die niet zelden van de liberale democratie af willen, verdient dan ook ferme weerstand. Tax beroept zich met zijn primitieve bloedlijndenken op de ‘solidariteit tussen ouder en kind’. Een gotspe; alsof het dáár aan schort in onze maatschappij. Tax, zijn zes kinderen en wij overigens allemaal, zijn niet gebaat bij miljoenenerfenissen, maar bij een veilige samenleving met kansen voor iedereen, waarin je krijgt wat je verdient.</p>]]></description>
      <guid>https://www.volkskrant.nl/columns-van-de-dag/de-schaamteloze-lobby-van-eerloze-en-kortzichtige-rijken-verdient-ferme-weerstand~bc9f1162/</guid>
      <pubDate>Mon, 19 Aug 2024 00:00:00 +0200</pubDate>
    </item>
  </channel>
</rss>
