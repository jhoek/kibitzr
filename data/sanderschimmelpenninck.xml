<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Het platteland lijkt ontnuchterd, de plattelanders de schaamte voorbij]]></title>
      <description><![CDATA[<p>Hij kwam zelf enthousiast op programmamaker Danny Ghosen afgestapt. Hij was fan van zijn programma. Maar het gesprek liep anders dan de man uit Ter Apel had bedoeld; de scherpe Ghosen wist het gesprek meteen pijnlijk te maken, door de tegen het azc protesterende man er fijntjes op te wijzen dat ook hij ooit een asielzoeker was. Ja, maar Ghosen was een ‘echte’, de asielzoekers in Ter Apel zijn allemaal gelukszoekers die stelen – ‘vind ik’. Met de asielzoekers had hij zelf nog nooit gesproken– ‘ik spreek geen buitenlands’.</p>
<p>Hoewel Ter Apel in Groningen ligt, deed zijn accent me behoorlijk denken aan het Twentse accent waarmee ik ben opgegroeid. Hij was typisch het haantje van de vriendengroep, de gangmaker van de kameraden, zoals ik die in elke Twentse voetbalkantine ben tegengekomen. Het binkie dat zegt wat de mannen eigenlijk alleen onder elkaar durven te zeggen en waar de rest dan om grinnikt, omdat zij hetzelfde denken maar zelf te bescheten zijn om het publiekelijk te zeggen.</p>
<p>Toch is er een verschil met ruim twintig jaar geleden, toen ik voor het laatst rondliep in de negorij. Het racisme kwam er toen namelijk alleen uit als men zich onbespied waande. Die goede oude tijd, waarin een pilsje nog een gulden kostte en de tukker nog gewoon achterbaks was. Of opging in de massa, waar men in de Twentse supportersvakken rond de millenniumwisseling nog een gezellig ‘Geef die zwarte een banaan’ ten beste gaf, wanneer er een zwarte speler opviel bij de tegenpartij. Dat hield pas op toen FC Twente aan de hand van de Zwitsers-Congolese held Blaise Nkufo uitgroeide tot een topclub en kampioen werd. ‘Nkufo olé’ zong het taalvaardige Twentse publiek – de man heeft er terecht een standbeeld voor gekregen.</p>
<p>Maar het racisme en de achterlijkheid zijn er bepaald niet minder op geworden. Het platteland zucht onder een gebrek aan diversiteit. Waar regio’s als Twente, Drenthe en Groningen vroeger een mengelmoes vormden van conservatieve CDA-stemmers en PvdA-stemmende arbeiders, begint alles buiten de Randstad massaal naar populistisch rechts te hangen. Waar mijn Twentse school twintig jaar geleden nog bestond uit timide maar fatsoenlijke ‘boeren’, uitgesproken linkse alto’s en een handjevol kakkers, is de huidige plattelandscultuur angstaanjagend eenvormig. Links is een universeel scheldwoord geworden; er bestaan hoogstens verschillen in hoe rechts men is.</p>
<p>Het platteland lijkt ontnuchterd en de plattelanders de schaamte voorbij. Heus, er zullen ook humane Albergers zĳn, er zijn immers ook heus aardige Russen, maar er liepen wel érg veel mensen mee in een Ku Klux Klan-achtige mars met omgekeerde vlaggen. Een mars met verbijsterend veel kleine kinderen bovendien; racisme is tegenwoordig een gezinsuitje. Van een tegenbeweging ontbreekt ieder spoor; in Ter Apel of Albergen betekent opstaan tegen een xenofobe meerderheid tegenwoordig sociale zelfmoord. Zelfs de dominee, leraar, politieman of voetbaltrainer weet de jongeren niet meer te bereiken of te corrigeren. Of erger nog; die ‘begrijpt de onvrede’ en zit zelf in de avonduurtjes de tweets van Thierry, Wierd en Raisa te liken.</p>
<p>Extreem-rechts heeft Nederland in de houdgreep en de fatsoenlijken zijn muisstil. Uit onderschatting, maar vooral uit angst. Het fysieke machtsvertoon van trekkers en vlaggen maakt indruk in het toch weinig revolutionaire Nederland. Bovendien legitimeert onze minister-president deze lafheid door nooit eens te gaan stáán voor de rechtsstaat, handhaving en humaniteit, ondanks de evident doodlopende weg van zijn wegduikpolitiek. En dus radicaliseert het platteland, waar volgens de legende noaberschap op één zou staan, vrolijk verder, in de veronderstelling dat men gelijk heeft.</p>]]></description>
      <guid>https://volkskrant.nl/columns-opinie/het-platteland-lijkt-ontnuchterd-de-plattelanders-de-schaamte-voorbij~b1d5584d/</guid>
      <pubDate>Sun, 11 Sep 2022 00:00:00 +00:00</pubDate>
    </item>
    <item>
      <title><![CDATA[De Zweedse politiek is een aangename tijdreis voor wie Nederland niet te harden vindt]]></title>
      <description><![CDATA[<p>In Göteborg is na een lange, warme zomer de herfst begonnen. De aanplakbiljetten voor de traditionele augustusconcerten van lokale held Håkan Hellström en van Rammstein, waarvoor de Zweden een merkwaardig zwak hebben, zijn verwisseld voor sobere campagneposters; Zweden gaat op 11 september naar de stembus. In Zweden bekennen de partijen, die een kiesdrempel van 4 procent moeten halen, voortijdig kleur en sluiten zich aan bij een links of een rechts blok, waarvan er één wint en waarbinnen de grootste partij de premier levert. Overigens hoeven niet alle partijen in dat blok ook mee te regeren, gedogen kan ook, zoals nu met het minderheidskabinet, uitsluitend gevormd door de Sociaaldemocraten van premier Magdalena Andersson.</p>
<p>Het Zweedse blokkensysteem zorgt voor een interessante dynamiek en spanning, die we in Nederland door de dominantie van de VVD al lang missen. De klassieke tweestrijd tussen de Sociaaldemocraten en de Gematigden (een soort VVD) wordt al een tijdje verstoord door de opkomst van de rechts-nationalistische Zwedendemocraten, die overigens een stuk gematigder zijn dan de veertig tinten bruin die het Nederlandse parlement inmiddels bevolken.</p>
<p>De Zwedendemocraten (SD) lijken nu groter te worden dan de Gematigden, maar nog steeds flink achter de Sociaaldemocraten. Daarmee staat rechts voor een paradox en een dilemma; hoe waarschijnlijker het wordt dat het rechtse blok de SD laat meeregeren, des te meer gematigde rechtse kiezer zullen overstappen naar het linkse blok, omdat ze de Zwedendemocraten verachten. Nu de wat boekhouderige premierskandidaat van de Gematigden geen potten kan breken, lijkt de angst voor een te grote SD een last-minute vlucht van gematigde kiezers naar het linkse blok van premier Andersson te veroorzaken.</p>
<p>Als Nederlander voelt het vaak alsof de Zweedse politiek een jaar of twintig achterloopt. Begin juli was ik in Gotland tijdens de Almedalsveckan, een week waarin het gehele Zweedse maatschappelijke en politieke veld samenkomt om ideeën uit te wisselen. Volledig publiek toegankelijk, met nauwelijks beveiliging. Juist toen ik concludeerde dat dat in Nederland absoluut niet meer zou kunnen, kwam het bericht dat de rechtsextremist Theodor Engström een steenworp verderop de forensisch psychiater Ing-Marie Wieselgren had vermoord. Later bleek dat hij het ook voorzien had op Annie Lööf, de partijleider van de toch weinig aanstootgevende Centrumpartij, momenteel deel van het linkse blok.</p>
<p>Immigratie is hét thema. De naïviteit en de besmuiktheid viel me na de enorme instroom van 2015 nog op, alsof ik in het Nederland van vóór Fortuyn was. Maar de Sociaaldemocraten hebben snel geleerd en slaan tegenwoordig een pragmatische toon aan die SD wind uit de zeilen neemt. Sowieso zijn de onderlinge verschillen lang niet zo groot als in Nederland, al lijkt ook in Zweden de groeiende ongelijkheid een tikkende tijdbom. Het neoliberalisme is hier zelfs zo ver doorgevoerd dat veel scholen zijn geprivatiseerd, en een deel van de onderwijsbudgetten als winst in de zakken van buitenlandse aandeelhouders belandt.</p>
<p>Maar wat vooral opvalt, is dat het rabiate anti-overheidssentiment dat Nederland teistert hier volkomen afwezig lijkt. Natuurlijk, de SD heeft zijn wortels in bedenkelijke clubjes, maar is economisch links en staat achter de sterke Zweedse welvaartsstaat. De complotdenkerij en revolutionaire agressie van alt-right ontbreken bovendien; SD-partijleider Jimmy Åkesson wil graag salonfähig zijn en doet meer denken aan een opportunist als Joost Eerdmans dan aan Thierry Baudet. In Zweden staat het collectief nog sterk, kortom, en lijken de Sociaaldemocraten voorlopig nog ‘gewoon’ de baas; een prettige reis terug in de tijd voor iedereen die het Nederland van nu niet te harden vindt.</p>]]></description>
      <guid>https://volkskrant.nl/columns-opinie/de-zweedse-politiek-is-een-aangename-tijdreis-voor-wie-nederland-niet-te-harden-vindt~b344e83a/</guid>
      <pubDate>Sun, 4 Sep 2022 00:00:00 +00:00</pubDate>
    </item>
    <item>
      <title><![CDATA[De angst dat rijken iets krijgen, is groter dan de wens om armen vooruit te helpen]]></title>
      <description><![CDATA[<p>De zomer lijkt de geijkte tijd voor proefballonnen. Het parlement is met een lange vakantie en dat geeft anderen de ruimte om wat ideeën te lanceren. Als muizen die op tafel dansen, wanneer de kat van huis is. De meeste rimpeling verzorgde econoom Barbara Baarsma met haar plan voor een verhandelbaar CO2- budget, maar er was ook een idee voor het gratis maken van menstruatieproducten, dat in Schotland onlangs praktijk werd.</p>
<p>Bij de critici van dergelijke progressieve ideeën, en daar reken ik ook het plan van Baarsma toe, viel iets op dat ik ‘populistische chantage’ zou willen noemen. Dat werkt als volgt. In een ideale wereld helpt de overheid alleen mensen die dat echt nodig hebben, met maatwerk. Zoals we allemaal weten is maatwerk echter lastig en vaak onuitvoerbaar door een gebrek aan techniek, mankracht of beide. Wanneer het tóch wordt geprobeerd, loopt het onvermijdelijk in de soep, zoals bij ons hopeloze toeslagenstelsel. Het contrast met de effectiviteit, efficiëntie en snelheid van niet-maatwerk, zoals bijvoorbeeld de NOW-regeling, is zonneklaar.</p>
<p>Maar waar we het bedrijfsleven of banken graag lijken te helpen met een ‘one size fits all’-oplossing, vinden we dat té oneerlijk en onverteerbaar bij gewone burgers. Zo betoogden tegenstanders van het voorgestelde gratis verstrekken van menstruatieproducten dat ‘gratis niet bestaat’ en dat ook de niet-armen hiervan zouden profiteren, terwijl zij die producten probleemloos kunnen betalen. Een vergelijkbaar argument was te horen rondom het voorstel van Baarsma: dat armen nieuwe inkomsten zouden krijgen die ze nu niet hebben, werd compleet ondergesneeuwd in de woede over een elite die gewoon door kon blijven vliegen.</p>
<p>Dit is populistische chantage; de angst dat de rijken iets krijgen dat ze niet nodig hebben, is groter dan de wens om de armen erop vooruit te laten gaan. Het is het punt waarop populisten van links en rechts elkaar vinden in een primitieve elitehaat, die alle progressiviteit saboteert. Voor rechtse populisten is het belang duidelijk: zij vinden elk progressief beleid dat het klimaat, vrouwen of minima ten goede komt onzin, zeker als dat met algemene middelen betaald zou moeten worden. Bij links-populisten is de emotie complexer, zo liet de discussie over Baarsma’s C02-budget zien.</p>
<p>Populistisch links vond het een erekwestie, men vond het een belediging om CO2-rechten te verkopen. Het zou een aalmoes zijn. Hoewel het ook niet mijn oplossing zou zijn, werd het progressieve karakter van het voorstel daarmee ontkend: de rijken moeten véél meer betalen, terwijl de armen nieuw inkomen krijgen. Eind van het liedje is evenwel dat er door deze emotionele argumenten niets gebeurt, rijk goedkoop blijft vliegen, en arm, dat toch al niet vloog, geen cent extra krijgt. Maar emotionele argumenten winnen tegenwoordig altijd: zelfs Pieter Omtzigt, toch bekend met de makke van toeslagen, hamert momenteel op inkomensgebonden maatwerk als het gaat om compensatie voor de gestegen energieprijzen.</p>
<p>Populistische chantage is het laatste wat we kunnen gebruiken in crisistijden. Zaken als gratis menstruatieproducten en kinderopvang zijn, net als CO2-beprijzing, pure vooruitgang. En ja, dat betekent dat de grote groep welvarende middenklassers (die vermeende elite is in Nederland vooral een fictie) soms iets krijgt dat het zelf ook wel kan betalen. Maar het lijkt me vele malen belangrijker dat we de groeiende groep mensen aan de onderkant snel, uitvoerbaar en praktisch helpen. Bovendien krijgt die verwende en verrechtste middenklasse dan meteen een goed antwoord op haar eeuwige vraag – wat doet de overheid ooit voor mij? Nou, dit!</p>]]></description>
      <guid>https://volkskrant.nl/columns-opinie/de-angst-dat-rijken-iets-krijgen-is-groter-dan-de-wens-om-armen-vooruit-te-helpen~b594e89f/</guid>
      <pubDate>Sun, 28 Aug 2022 00:00:00 +00:00</pubDate>
    </item>
    <item>
      <title><![CDATA[Het pro-boerensentiment is een door sociale media aangejaagde uiting van het internationale fascisme]]></title>
      <description><![CDATA[<p>Na romances met de grootste fascistfluencer van Nederland (Thierry Baudet) en Frankrijk (Julien Rochedy), is de pas 25-jarige Eva Vlaardingerbroek nu de verloofde van Will Witt, een populaire ‘conservatieve’ vlogger in Amerika. Nadat Vlaardingerbroek een tijdje voor Forum voor Democratie in Brussel zat, en in Stockholm wat videootjes maakte voor een Youtubekanaal van de Zwedendemocraten, verschijnt ze tegenwoordig af en toe bij de show van Tucker Carlson op</p>
<p>Fox News</p>
<p>. Zoals afgelopen week, toen ze de kijkers op een stortvloed aan leugens over de stikstofcrisis trakteerde, met als uitsmijter dat Nederland een communistische dictatuur is.</p>
<p>Nu kan het goed dat dit alles u geen bal interesseert en hoewel dat op zich vóór u pleit, wil ik hiermee een belangrijke en angstaanjagende ontwikkeling illustreren: het ontstaan van een internationaal fascisme. Want de ‘carrière’ van Vlaardingerbroek laat zien hoe extreemrechts van lullige Janmaatzaaltjes is gegroeid naar een internationale franchise, met volop uitwisseling en een zekere glamour, voor wie geen last heeft van smaak.</p>
<p>Hoewel extreemrechts zich voortdurend druk maakt over de ‘globalisten’, is er weinig zo snel geglobaliseerd als extreemrechts. De complottheorieën gaan altijd over het World Economic Forum (WEF), zijn verspreid over de hele wereld, en de boosdoeners zijn overal dezelfde Amerikaanse miljardairs en een zekere Duitse meneer Schwab.</p>
<p>Het liberalisme wordt overal anders uitgelegd en ook de sociaal-democratie en christen-democratie hebben in zo’n beetje ieder Europees land hun eigen variant, zo bewijst de Europese fractie van de christen-democraten, waartoe tot 2021 zowel de CDU/CSU van Angela Merkel als het Fidesz van de Hongaarse potentaat Victor Orbán behoorde.</p>
<p>Maar het internationale fascisme is opvallend eenvormig en geglobaliseerd; met wereldwijd dezelfde onderwerpen (migratie, klimaat) en dezelfde trukendoos van misplaatst slachtofferschap, selectief gejammer over de vrijheid van meningsuiting, platitudes over ‘niet gehoord worden’ en aangifteschwalbes bij elke vorm van kritiek.</p>
<p>Onze eigen Tucker Carlson, Wierd Duk, noemde de boeren deze week ‘frontsoldaten in het conflict tussen de grondgebonden somewheres en de welvarende anywheres, die de rest van de samenleving het liefst een veganistische levensstijl willen opdringen’. In de wetenschap dat de nazi’s en de communisten over ‘Heimatlosen’ respectievelijk ‘kosmopolieten’ spraken wanneer ze op de Joden doelden, de zoveelste bedenkelijke hondenfluit van historicus Duk.</p>
<p>Het is bovendien precies andersom. Wie de agressieve borden en spandoeken langs onze snelwegen leest, met verwijzingen naar het WEF en de ‘communistische agenda’ van onze ‘linkse dictatuur’, ziet toch vooral een vergezochte globalistische verklaring voor het toch zeer lokale Nederlandse stikstofprobleem. Het pro-boerensentiment is dus allesbehalve grondgebonden, het is een door sociale media aangejaagde uiting van het internationale fascisme.</p>
<p>Wie denkt dat wat in Amerika gebeurt ver weg is, is naïef. Nederland is het meest Amerikaanse land van Europa: bijna net zo rijk en conservatief, en met een vergelijkbare culturele en intellectuele armoede, die ervoor zorgt dat het vrijheidsbegrip niet verder strekt dan opkomen voor het eigen belang en plat anti-overheidssentiment.</p>
<p>Ook hier is een online ecosysteem ontstaan met een groep redelijk lijkende figuren, die echter allemaal een ordinaire gateway drug zijn naar de echte radicalen. Dat er zoveel vrouwen meedoen, zowel passief als actief, laat de brede aantrekkingskracht zien van dit welvaartsfascisme; de decennialang met aanrechtsubsidies gestimuleerde achterlijkheid wreekt zich nu in de vorm van wellnessrechts.</p>
<p>Ik maak de komende zes weken plaats op deze plek om vakantie te vieren, en te werken aan een boekje onder de werktitel</p>
<p>Sander en de Brug</p>
<p>, als vervolg op mijn serie</p>
<p>Sander en De Kloof</p>
<p>. Misschien kom ik in september wat hoopvoller terug, maar ik zou er niet op rekenen.</p>]]></description>
      <guid>https://volkskrant.nl/columns-opinie/het-pro-boerensentiment-is-een-door-sociale-media-aangejaagde-uiting-van-het-internationale-fascisme~b109ad4e/</guid>
      <pubDate>Sun, 10 Jul 2022 00:00:00 +00:00</pubDate>
    </item>
    <item>
      <title><![CDATA[Waarom leggen we het bonnetje van het uitkopen van boeren niet bij de winnaars van de agro-industrie?]]></title>
      <description><![CDATA[<p>De nieuwe Piketty is gelukkig een stuk dunner dan zijn eerdere standaardwerken</p>
<p>Kapitaal in de 21e eeuw</p>
<p>(812 pagina's) en</p>
<p>Kapitaal en Identiteit</p>
<p>(1136 pagina's). In</p>
<p>A Brief History of Equality</p>
<p>(288 pagina's, verschijnt in september in Nederlandse vertaling als</p>
<p>Een kleine geschiedenis van gelijkheid</p>
<p>) schrijft de Franse stereconoom bovendien een stuk toegankelijker, met opvallend veel ruimte voor de slavernij en het koloniale verleden van Europese landen en de VS. Ik noem dat overigens uitsluitend opvallend, omdat ik nu eenmaal (te) weinig weet van die periode en tot mijn schaamte te weinig stilsta bij de enorme gevolgen van de koloniale tijd en slavernij voor de ongelijkheid in en tussen landen.</p>
<p>Vooral Piketty’s beschrijving van de compensatie voor de slavenhouders is ronduit schokkend. De Britse afschaffingswet, die in 1833 werd aangenomen, omvatte een volledige compensatie voor eigenaren van slaven. Er werden relatief geavanceerde schalen opgesteld op basis van de leeftijd, het geslacht en de productiviteit van de slaven, zodat de vergoeding zo ‘eerlijk’ en exact mogelijk was. Op deze manier werd ongeveer 20 miljoen pond sterling – ongeveer 5 procent van het nationale inkomen van het Verenigd Koninkrijk destijds – uitbetaald. Omgerekend naar vandaag zo’n 39 miljoen euro voor ieder van de vierduizend slavenhouders.</p>
<p>Ook in Nederland werd een schadevergoeding van 300 gulden per slaaf aan de eigenaar betaald als compensatie voor het ‘verloren eigendom’. In totaal bedroeg de tegemoetkoming bijna 12 miljoen gulden, ongeveer 10 procent van de rijksuitgaven in 1863.</p>
<p>Hoewel de Nederlandse boeren natuurlijk geen slavenhouders zijn, vallen parallellen niet te ontkennen. Want ook nu is er sprake van een bedrijfstak die onder maatschappelijke druk moet veranderen, en ook nu zat dat er al decennia aan te komen. En ook nu staat de overheid klaar om de verkeerde groep te compenseren. Het stikstoffonds van 25 miljard euro, oftewel ruim 3 procent van het nationaal inkomen, is immers vrijwel uitsluitend bedoeld om boeren uit te kopen.</p>
<p>Zowel slavenhouders als veehouders zijn afhankelijk van maatschappelijk draagvlak voor hun werk. De wereld is constant in verandering, en de bevolking groeit en emancipeert. Wanneer een maatschappij vindt dat iets niet meer van deze tijd is, dan worden de regels aangepast. Al in de jaren negentig van de vorige eeuw werd met de uitbraken van de gekkekoeienziekte, varkenspest en mond-en-klauwzeer duidelijk dat de Nederlandse veehouderij volstrekt onhoudbaar was geworden. Mocht daar onduidelijkheid over bestaan: de te hoge stikstofuitstoot van de veehouderij is primair het probleem van die sector zelf.</p>
<p>De logica van hoge uitkoopsommen voor sommige boeren ontgaat mij dan ook. Het is immers niet de maatschappij die heeft geprofiteerd van de agro-industrie, dus waarom zou zij dan wel de uitkoop moeten betalen? Dat is bovendien niet eerlijk ten opzichte van verstandige boeren die al eerder hun bedrijfsvoering aanpasten of stopten. Natuurlijk is het vermogen van de boeren niet te vergelijken met de ongekende rijkdom van slavenhouders, maar waarom kijken we niet wat beter wie nu eigenlijk de échte winnaars zijn van decennia agro-industrie? En leggen we het bonnetje niet bij hén?</p>
<p>Op een enkele cryptofascist na zal iedereen nu vinden dat niet de slavenhouders destijds gecompenseerd hadden moeten worden, maar de tot slaaf gemaakte mensen. En dat de slavenhouders en de verrijkte westerse staten die compensatie hadden moeten betalen. Dat koeien en varkens niet om herstelbetalingen kunnen vragen, is geen reden om nu niet het juiste te doen. Geef de sector een redelijke termijn om de veestapel weer in evenwicht te brengen met de beschikbare grond en biedt daarbij (financiële) hulp, maar maak niet een oude fout, door de hardste schreeuwers en beste lobbyisten te compenseren.</p>]]></description>
      <guid>https://volkskrant.nl/columns-opinie/waarom-leggen-we-het-bonnetje-van-het-uitkopen-van-boeren-niet-bij-de-winnaars-van-de-agro-industrie~bdfa8e79/</guid>
      <pubDate>Sun, 3 Jul 2022 00:00:00 +00:00</pubDate>
    </item>
    <item>
      <title><![CDATA[De boerenproblematiek laat zien hoe weinig meritocratisch Nederland is]]></title>
      <description><![CDATA[<p>De boer liet zich deze week weer vrolijk misbruiken als de mascotte van extreemrechts, onder leiding van de toch wat onverwachte messias Caroline van der Plas. Zeker sinds ze het hondenfluitje van Baudet in bruikleen heeft en de stikstofproblematiek één op één toeschrijft aan de vermeende woonbehoefte van immigranten, is de BakkenBradenBeweging zo’n beetje de grootste partij van Nederland. De hordes lopen in boerenkiel achter wéér een nieuwe rattenvanger aan, ditmaal eentje die ze ook nog stukjes kaas en worst geeft én er net zo gewoon uitziet als zij zelf.</p>
<p>Een onderbelicht element in de stikstofproblematiek en de ophanden zijnde inkrimping van de veestapel, is het eeuwige eigendomsrecht dat sommige boeren menen te hebben. De boer zit al generaties op zijn land, en dus heeft zijn nageslacht een eeuwigdurend recht op dat bezit, met de bijbehorende baangarantie, zo redeneren velen. Het volk romantiseert de strijd van de boeren als existentieel, als een gevecht van het volk tegen de elite. Maar in werkelijkheid is het andersom; een gezondere leefomgeving en een betere verdeling van de schaarse ruimte is in het belang van het volk, terwijl boeren als grootgrondbezitter en ondernemer uitsluitend voor hun eigen belang staan.</p>
<p>Hoewel de boeren in financiële zin dikwijls bij de elite horen – het aandeel miljonairs bedraagt 18,2 procent in de landbouw, bij melkveehouders is zelfs 43 procent miljonair – horen ze cultureel gezien wél tot het volk. En daarmee neemt het volk tegenwoordig genoegen. Het zou misschien een idee zijn voor de Oranjes: als Maxima en de prinsessen hun blonde haar nu eens inwisselen voor auberginekleur met wetlook en zich dagelijks met speklappen en hamburgers op de barbecue laten fotograferen, valt de monarchie wellicht nog een generatie te rekken.</p>
<p>De huidige romantisering van de boer zorgt voor een verwrongen zelfbeeld, waarin geen plaats is voor zelfreflectie en zelfrelativering. Men ziet zich als uitverkorenen, die niets in de weg mag worden gelegd bij hun goddelijke taak ons allen van voedsel te voorzien. Ondertussen gaven zelfs de radicaalste boeren, die van de FDF, al meermaals toe dat hun intimidaties slechts deel zijn van een ordinaire onderhandelingsstrategie: voor de juiste prijs zijn ze gewoon te koop. Het is niet voor niets dat ‘boerenslim’ in Nederland de manier is om handige zakenlui te omschrijven.</p>
<p>Maar tijden veranderen, en de kinderen van mensen die generaties lang een trekschuit, smidse of leerlooierij hadden, zijn ook wat anders gaan doen. Sommige boeren zullen moeten stoppen, andere zullen doorgaan. Dat is niets nieuws; ook tijdens mijn schooltijd op het Twentse platteland in de jaren negentig waren er voortdurend boeren die er de brui aan gaven. De boerenzonen en -dochters in mijn klas waren overigens vrijwel allemaal hartstikke slim, en kregen zonder uitzondering mooie banen, wanneer zij het bedrijf van hun ouders niet konden overnemen.</p>
<p>Eeuwigdurende eigendom is geen mensenrecht. De mogelijkheid om bezit te verwerven en te houden is dat wel. Het recht om bezit na te laten is dan weer geen mensenrecht. Maar belangrijker nog: je kunt prima verdedigen dat mensen eigendom moeten kunnen nalaten én verdedigen dat er grenzen zijn aan hoeveel en wat er precies (onbelast) nagelaten kan worden. Net zoals het goed verdedigbaar is dat sommige boeren zullen moeten stoppen, in het belang van het collectief.</p>
<p>De boerenproblematiek laat zien hoe weinig meritocratisch Nederland is, en hoe wijdverspreid het conservatieve dynastiedenken is. De vele Nederlanders die een goudgerande en gegarandeerde toekomst voor hun kroost eisen, zou ik toch vooral willen vragen hoe het toch kan dat zij zó weinig vertrouwen hebben in de zelfredzaamheid van hun eigen kinderen?</p>]]></description>
      <guid>https://volkskrant.nl/columns-opinie/de-boerenproblematiek-laat-zien-hoe-weinig-meritocratisch-nederland-is~bd92ca7f/</guid>
      <pubDate>Sun, 26 Jun 2022 00:00:00 +00:00</pubDate>
    </item>
    <item>
      <title><![CDATA[Met de toeslagenaffaire scoor je altijd in een tijd van anti-overheidssentiment]]></title>
      <description><![CDATA[<p>Natuurlijk was het cringy, die speech van Sophie Hermans. Het is zoals met sommige Nederlandse films; zinnen die in het Engels goed werken, werken in het Nederlands vooral op de lachspieren – vraag maar aan Jesse Klaver. Er mankeerde overigens wel meer aan haar oppervlakkige verhaal. De manier waarop Hermans de patatliberale fictie van kansengelijkheid en meritocratie beleed met haar ‘Ik sta hier omdat ik mezelf ben’, verraadde ook een problematisch wereldbeeld.</p>
<p>Het kan natuurlijk beide waar zijn; dat Sophie Hermans op haar merites is komen bovendrijven bij de VVD – hoe moeilijk kan het immers zijn? – én dat ze zich op beslissende momenten in haar carrière niet bepaald heeft hoeven invechten, zoals VVD’ers wel van migranten verwachten. Maar dat is blijkbaar te ingewikkeld, dus dan maar een halfuur kansenpakkenflauwekul om de inhoudelijke leegte te verhullen.</p>
<p>Dat neemt niet weg dat de manier waarop Hermans de afgelopen week werd aangepakt al snel onsmakelijk en hier en daar seksistisch werd. Toen Geert Wilders haar de tassendrager van Rutte noemde in de Tweede Kamer, brak Hermans. Niet verwonderlijk lijkt me, maar Nederland vond het belachelijk; dan moest ze maar niet de politiek ingaan. Een huilende tv-presentator van een onbenullig ontbijtprogramma, dat vinden we mooi, maar een politicus die het even te kwaad heeft na een week van voortdurende aanvallen op uiterlijkheden is een aansteller.</p>
<p>Een terugkerende folklore bij aanvallen op politici is het misbruiken van de toeslagenaffaire. De toeslagenaffaire is blijkbaar het ultieme leed, dat elk ander onrecht doet verbleken, en elke politicus die daar niet dagelijks om huilt, is een vieze vuile hypocriet zonder voeling met de Nederlandse bevolking. Nog even, en de terroristen van de Farmers Defence Force vergelijken zichzelf niet langer met de Joden in de Tweede Wereldoorlog, maar met de toeslagenouders.</p>
<p>Met de toeslagenaffaire scoor je namelijk altijd in een tijd van plat anti-overheidssentiment. Het is de ultieme jij-bak, het ideale vehikel voor de eigen hijgerigheid en een prachtig excuus om maar weer eens een paar duizend likes op te halen bij de hordes op Twitter. Dat extreemrechts de meeste krokodillentranen plengt om de toeslagenaffaire, met een irritante plechtigheid die empathie moet suggereren, is al helemaal een gotspe: als het aan die partijen lag, zouden veel van de toeslagenouders (dikwijls met dubbele nationaliteit) al lang het land uit zijn gezet.</p>
<p>In de psyche van de ontevreden ophefmens wordt het leed van de toeslagenouders het eigen leed; het werkelijke leed van een ander wordt vermengd met vermeend eigen leed over klimaat- of coronaregels, als extra brandstof in de molotovcocktail van boosheid, die steeds vaker leidt tot intimidatie van politici. Die politicus wordt ondertussen verondersteld bovenmenselijk te zijn; een wonder van empathie, dat uitsluitend emoties kan voelen bij het leed van een ander, en lachend een week van voortdurende aanvallen en intimidaties doorstaat. Maar politici zijn mensen, en laten we eerlijk zijn: wanneer heeft u voor het laatst gehuild om het leed van een anonieme ander?</p>
<p>Dat de sneer van Wilders voor zijn doen redelijk mild was, en bovendien niet onwaar, maakt niet uit: emoties laten zich nu eenmaal niet rationaliseren of categoriseren. En als we dat dan toch gaan doen: gezien de hoeveelheid ellende die politici continu van alle kanten over zich heen krijgen, kan ik me uitstekend voorstellen dat een opmerking van de grootste parlementaire pestkop even te veel kan zijn. Menselijkheid bij politici lijkt me uitstekend; wie goed luisterde kon horen dat zelfs Wilders na het incident van toon veranderde.</p>]]></description>
      <guid>https://volkskrant.nl/columns-opinie/met-de-toeslagenaffaire-scoor-je-altijd-in-een-tijd-van-anti-overheidssentiment~b627d171/</guid>
      <pubDate>Sun, 19 Jun 2022 00:00:00 +00:00</pubDate>
    </item>
    <item>
      <title><![CDATA[De heropvoeding van de middenklasse is begonnen]]></title>
      <description><![CDATA[<p>We konden afgelopen week weer lachen om Wierd Duk, de grootste schandvlek van de Nederlandse journalistiek. De ‘verslaggever’ van</p>
<p>De Telegraaf</p>
<p>vroeg op 3 juni zijn Twittervolgers of zij zich soms (ook) ontheemd voelen in Nederland, door immigratie, klimaatbeleid, woke en andere stenen des aanstoots voor rechts. Een week later verscheen zijn pièce de résistence, met voorspelbaar prostaatgepruttel van drie witte mannen van zijn eigen leeftijd. Je eigen volgers interviewen, om je eigen onderbuik als ‘steeds meer mensen’-journalistiek te presenteren: buitengewoon gênant.</p>
<p>Bedwelmd door de geur van zijn eigen windjes werkt Duk nu aan een stuk over een zelfverzonnen ‘diaspora’ van Nederlanders in Hongarĳe, een land dat dankzij de autocratische premier Orbán onderwerp van extreemrechtse verhuisfantasieën is. Het schijnt dat Duk inmiddels een hele camping bij het Balatonmeer en drie bussen met PVV-stemmers heeft ingehuurd om dat volgende verhaal rond te krijgen.</p>
<p>Naast medelijden met de échte journalisten van</p>
<p>De Telegraaf</p>
<p>, die deze charlatan als uithangbord van hun krant moeten dulden, blijft vooral de hemeltergende verwendheid van de Nederlandse kleinburger hangen. Verwendheid waardoor de Nederlander het gelukkigst van heel Europa is, maar die als een boemerang terugkomt tijdens crises, omdat hij óók het meest te verliezen heeft. Na corona, oorlog en inflatie wacht ons volgens de banken ook nog een recessie.</p>
<p>Pijnlijk, voor een middenklasse die zich slachtoffer waant, maar in werkelijkheid al decennia boven zijn stand leeft. Het eigen huis is daarvan het beste voorbeeld. Dikwijls goedkoop gekocht en decennia gestookt met Gronings gas, met een aftrekbare hypotheekrente en bij verkoop hoefde over de overwaarde geen cent belasting betaald te worden. We wonen bovendien gróót in dit dichtbevolkte, en deels onder zeeniveau liggende land: gemiddeld hebben we hier 65 vierkante meter huis per persoon, veel meer dan bijvoorbeeld de Duitsers (46 vierkante meter) en de Britten (44 vierkante meter).</p>
<p>Door de aarde leeg te roven zijn prijzen kunstmatig laag geweest, en het is hoog tijd daarvan af te kicken. Van kiloknallers tot het kostwinnersmodel; dingen die we in Nederland als erfgoed zien, zullen snel ongewoon gaan worden. Deze tijd is namelijk niet te duur, de vorige was te goedkoop. We moeten zo snel mogelijk van fossiel naar duurzaam, en de belasting dient te verschuiven van arbeid naar kapitaal. Daarbij is de impopulariteit van dit kabinet mogelijk een voordeel: de kiezer vindt toch alles al stom, dus laat het kabinet zijn impopulariteit aangrijpen om die kiezer hartelijk te negeren.</p>
<p>Het lijkt alsof Rutte, toch aan het einde van de rit, dat ook inziet; de weigering de burger verder te compenseren voor stijgende prijzen en het stikstofbesluit zijn stappen op de juiste weg. De weerstand zit misschien nog wel het meest bij zijn eigen partij, die afgelopen weekend een volstrekt infantiele motie over het verhogen van de maximumsnelheid op snelwegen aannam. Rutte zal dergelijk egoïsme moeten leren weglachen.</p>
<p>Inleveren is makkelijk gezegd vanuit een ivoren toren, hoor ik de hordes al schreeuwen, en daar hebben ze gelijk in. Daarom zouden maatregelen de rijken harder moeten raken en de armen moeten sparen, bijvoorbeeld door prijzen voor zaken als energie progressief te maken, of door een persoonlijk CO2-budget. Belangrijk is dat het kabinet impopulaire maatregelen bundelt en zoveel mogelijk als pakket presenteert. Dus niet alleen de boeren op een stikstofbesluit trakteren, maar tegelijkertijd vermogend Nederland een nieuwe vermogenswinstbelasting voorschotelen, en een autoloze zondag invoeren. Laat het een tijd worden van vele impopulaire, maar verstandige besluiten; de Nederlander groeit vanzelf over zijn puberteit heen.</p>]]></description>
      <guid>https://volkskrant.nl/columns-opinie/de-heropvoeding-van-de-middenklasse-is-begonnen~bb0b247f/</guid>
      <pubDate>Sun, 12 Jun 2022 00:00:00 +00:00</pubDate>
    </item>
    <item>
      <title><![CDATA[De claim dat de ranzigheid op de Wallen ‘erfgoed’ of ‘traditie’ zou zijn is belachelijk]]></title>
      <description><![CDATA[<p>De coronacrisis bood een aantal kansen om grote veranderingen door te voeren, maar in tegenstelling tot gangbare complottheorieën is er in werkelijkheid niet één benut. Dat geldt zeker voor de intensieve toeristenhouderij in Amsterdam, waar met groezelige types volgestouwde Franse Renaultjes en roedels brallende Britten de grachten weer volledig verstoppen. Het massatoerisme is terug</p>
<p>with a vengeance</p>
<p>; waar de culturele toerist nog voorzichtig doet, draait het paupertoerisme weer op volle toeren.</p>
<p>Vorige week</p>
<p>ging een filmpje van Frits Rouvoet</p>
<p>, die met zijn hulporganisatie Bright Fame tegen mensenhandel strijdt, rond op Twitter. Op het filmpje is te zien hoe Easyjetzombies over de Wallen schuifelen in een afzichtelijke mensenmassa, het oud-Hollandse ‘kijken kijken niet kopen’ praktiserend. Naakte vrouwen achter glas, als dieren in de dierentuin, om je aan te vergapen. Allemaal in de openbare ruimte. Het deed me denken aan een prent die ik ooit zag van een expositie van Afrikaanse mensen in Brussel, een jaar of honderdtwintig geleden.</p>
<p>‘De Wallen horen bij Amsterdam’, zo krijgt iedereen te horen die de eigendomsclaim van de toeristische industrie op het oudste deel van onze hoofdstad betwist. De half-criminele ondernemers, mensen- en drugshandelaren en andere ‘echte Amsterdammers’ worden daarbij overigens gesteund door een merkwaardige kongsi van oudlinkse luitjes die denken dat</p>
<p>Turks Fruit</p>
<p>nog steeds in Tuschinski draait, de Amsterdamse smeerboel met vrijgevochten ideeën te maken heeft en alle kritiek op mensenhandel, ranzigheid, overlast en drugscriminaliteit afdoet als ‘christelijk’.</p>
<p>‘Arme jongen, ging nooit naar de hoeren in zijn studententijd en retweet nu een vent die elke dag langs sekswerkers gaat om ze te bekeren tot het christendom’ beet iemand, een seksuologe nota bene, mij toe toen ik mopperde over de Wallen. Het moet de meest Nederlandse poging tot belediging ooit zijn; iemand beschuldigen van het niet bezoeken van prostituees.</p>
<p>Om eerlijk te zijn durf ik me niet te branden aan de vraag of prostitutie in de basis wenselijk is of niet, daarvoor ken ik het verband met verkrachtingscijfers en de tevredenheid over het eigen werk van prostituees te slecht. Maar dat wij als volk volkomen eerloos zijn, door in het oudste en mooiste deel van onze hoofdstad het allersmerigste soort toerisme toe te staan, lijkt me glashelder. Een volk waarbij de interesse in de buitenwereld ophoudt bij de eigen schutting en tegentuin, en dat bij het aanschouwen van zo’n evidente wantoestand slechts ‘moet je maar niet in Amsterdam gaan wonen’ kan uitboeren.</p>
<p>Wij hebben onszelf decennia wijsgemaakt dat ons drugs- en prostitutiebeleid een voorbeeld voor de wereld is, maar in werkelijkheid staan we voor paal. Probeer één keer aan een buitenlander de merites van het Nederlandse beleid uit te leggen en de absurditeit van ons nationale verhaal wordt haspelend zonneklaar. De claim dat de ranzigheid op de Wallen ‘erfgoed’ of ‘traditie’ zou zijn is al helemaal belachelijk; alsof prostitutie en drugs op andere plekken in de wereld niet bestaan.</p>
<p>Dat wij nog steeds parasiteren op de schoonheid van eeuwen geleden, omdat we ondanks onze welvaart niet in staat zijn om mooie nieuwe steden te bouwen, is al erg genoeg, maar wellicht zouden we dat met een béétje klasse kunnen doen. Het is de hoogste tijd om de gijzeling van de Amsterdamse binnenstad door als ondernemers vermomde maffiosi te stoppen. Koop ze uit, bouw desnoods naast Lelystad Airport een Wallenpretpark, waar we de buitenlandse hordes kunnen leegkloppen. Maar bescherm in hemelsnaam de schoonheid van onze hoofdstad, zolang de boel nog niet onder water staat.</p>]]></description>
      <guid>https://volkskrant.nl/columns-opinie/de-claim-dat-de-ranzigheid-op-de-wallen-erfgoed-of-traditie-zou-zijn-is-belachelijk~b59ead1d/</guid>
      <pubDate>Mon, 6 Jun 2022 00:00:00 +00:00</pubDate>
    </item>
    <item>
      <title><![CDATA[Zo min mogelijk werken is onze nationale sport geworden]]></title>
      <description><![CDATA[<p>Voor zover de urgentie nog niet duidelijk was, luidde de SER afgelopen week nog maar eens de noodklok over de krapte op de arbeidsmarkt. Vooral in essentiële beroepen als onderwĳs, zorg en opsporing zĳn de personeelstekorten pĳnlĳk aan het worden, en het regent overal annuleringen en vertragingen wegens personeelstekorten. De oplossing van dit steeds pregnanter wordende probleem lijkt zo eenvoudig en haalbaar: een klein beetje meer werken. Immers, wanneer vrouwen in het onderwĳs 34 minuten meer werken, of in de zorg 48 minuten meer werken, zĳn de tekorten opgelost, zo berekende McKinsey.</p>
<p>Maar de Nederlander lijkt met geen mogelĳkheid te verleiden tot meer werk. Corona heeft veel mensen geïnspireerd minder te werken in plaats van méér, en zo min mogelĳk werken is onze nationale sport geworden. Wie oppert dat je niet alleen voor jezelf werkt, maar ook voor mensen die niet kúnnen werken, zoals jongeren, ouderen en gehandicapten, krijgt een glazige blik.</p>
<p>Die Nederlandse werkweigering heeft te maken met drie zaken; een vermeende burn-out- en werkstresspandemie, slecht bestuur en spaargeld. Allereerst die burn-out en stress; die is vooral bij jonge mensen zorgelijk, maar valt internationaal gezien mee. Met het aantal gewerkte uren lijken burn-out en werkstress bovendien weinig te maken te hebben; vrouwen krĳgen immers vaker een burn-out dan mannen, terwĳl ze aanzienlijk minder (uren) werken.</p>
<p>Waar het dan wél aan ligt is onduidelijk, en verdient beter onderzoek, gezien het maatschappelijke belang en het breed levende idee dat half Nederland aan het werk onderdoor gaat. Niet zozeer de werkdruk als wel het vermogen om te ontspannen lijkt belangrijk; de hobby was misschien wel het best bewaarde geheim van de werkende man. Maar jonge mensen hebben geen hengels of Märklin-treintjes meer, en kijken de hele dag naar het groenere gras bij de buren op sociale media. Hoewel stress dus wordt opgevoerd als argument om minder te willen werken, lijkt juist de behoefte van parttimers alles te willen combineren eerder de oorzaak van stress.</p>
<p>Deze vicieuze cirkel van stress en minder willen werken is de rekening die onze overheid en werkgevers gepresenteerd krijgen voor kortetermĳndenken en het gebrek aan investeringen in collectieve voor­zieningen als kinderopvang. Jarenlang hebben werkgevers de parttimecultuur gefaciliteerd en tot norm verheven; met voldoende aanbod biedt een rooster met veel parttimers de werkgever immers lekker veel flexibiliteit. De inefficiëntie van parttimewerk met fulltime regeldruk en reistijd werd afgewenteld op de werknemer, die zich vaak onbewust tekort heeft gedaan.</p>
<p>Ondertussen had de overheid veel eerder moeten onderkennen dat betere collectieve voorzieningen zoals kinderopvang noodzakelijk zouden zijn in een land waar de welvaartscultuur van eenverdieners en ‘veel voor weinig’ eindig is. Welvaart die er overigens toe heeft geleid dat veel Nederlanders zich zelfs in tijden van enorme inflatie zich kunnen permitteren om minder te werken dan het collectief vraagt.</p>
<p>Daarmee heeft de Nederlandse werknemer zelden een sterkere positie gehad dan nu, en lijkt dat onbewust te beseffen door ‘hard to get’ te spelen, zolang de spaarpot dat nog toelaat. Het is aan de overheid en werkgevers om met een serieus pakket aan maatregelen en betere beloningen te laten zien dat zij hun lessen hebben geleerd, en serieus willen afrekenen met de parttimecultuur en een arbeidsmoraal waarin de collectieve dimensie geheel ontbreekt. Wie klaagt over verwende kinderen, moet immers ook eerst naar de ouders kijken.</p>]]></description>
      <guid>https://volkskrant.nl/columns-opinie/zo-min-mogelijk-werken-is-onze-nationale-sport-geworden~b3378e71/</guid>
      <pubDate>Sun, 29 May 2022 00:00:00 +00:00</pubDate>
    </item>
  </channel>
</rss>
