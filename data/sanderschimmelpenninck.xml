<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Rechts wil niets liever dan dat het over de toon gaat, want dat leent zich uitstekend voor een valse balans]]></title>
      <description><![CDATA[<p>Informateur zal ik wel niet meer worden, nu blijkt dat je zelfs in privé-appjes niet lelijk over mensen mag praten. Alhoewel, ik praat juist in het openbaar lelijk over mensen, privé ben ik veel aardiger, dus misschien ben ik in deze tijd eigenlijk wel heel geschikt, bedenk ik nu. Maar wie neemt na de hallucinante feeksnieuwsrel rondom Hans Wijers nog zijn telefoon op voor een rondje formeren? Natuurlijk zijn wij Nederlanders geen wonderen van subtiliteit. Winston Churchill omzeilde ooit de regel dat je een andere parlementariër geen leugenaar mocht noemen, door de leugenaar in kwestie ‘terminological inexactitude’ toe te schrijven. En de politieke domheid waar ik geregeld over schrijf, wordt in de Engelse literatuur ‘premeditated ignorance’ genoemd. Prachtig, maar vertaal het maar eens naar begrijpelijk Nederlands. Wat mij betreft gaat de Wijersrel om de voortdurende gelijkstelling van toon en inhoud, en het klaarblijkelijke onvermogen dit te herkennen als strategie van rechts. Dat wil niks liever dan dat het over de toon gaat, omdat dat onderwerp zich ideaal leent voor een valse balans. Niemand is immers perfect en ook goede mensen zeggen soms onaardige dingen. Door een valse balans op de vorm op te tuigen, raakt de meute succesvol afgeleid van de inhoud: het zijn allemaal kleine kinderen daar in Den Haag! Maar dat zowel democraten als antidemocraten elkaar voor rotte vis uitmaken, betekent niet dat die antidemocraten daarmee minder antidemocratisch zijn. De fophef gaat samen met schijnfatsoen; het zijn altijd naar radicaal-rechts afgedreven types als Caroline van der Plas die het meest jammeren over ‘polarisatie’. Politici als Trump en Wilders maken geen enkele indruk meer wanneer zij hun stompzinnige leugens en krachttermen op ons afvuren, maar o wee als een tegenstander zijn kritiek iets te puntig formuleert. Over de inhoud gaat het zo steeds minder. De (terechte) constatering dat rechts nog veel lelijkere dingen zegt, is frustrerend genoeg koren op de molen van extreemrechts: op die manier gaat het gesprek uitsluitend nog over de toon. Maar let op: Wilders is een extreemrechts en antidemocratisch politicus omdat hij daadwerkelijk discriminerende wetsvoorstellen doet, en minder omdat hij hoofddoeken ‘kopvodden’ noemt. De tranen om ‘tassendrager van Rutte’ van Sophie Hermans (VVD), die daarna doodleuk in een PVV-kabinet ging zitten, vormen het ultieme bewijs van de verkeerde focus. Na de ‘feeks’ van Wijers las ik dat vrouwen het in de politiek zwaarder hebben dan mannen. Ik ben daar niet zeker van; de seksistische omschrijvingen van publieke vrouwen zijn verwerpelijk, maar tegelijkertijd ook erg generiek. Als elke politica een hoer of heks wordt genoemd gaat de lading er wel een beetje vanaf. Iemand als Frans Timmermans werd veel gerichter aangevallen, met online complottheorieën over omkoping. Dáárover heb ik de NRC, en overigens geen enkele krant, gehoord. Ik vind laster aanmerkelijk erger dan een platte belediging, omdat het leugenachtiger, strategischer, gemener en moeilijk te weerleggen is. Het gaslighten van rechts is vrij eenvoudig te herkennen: critici wordt verweten te polariseren, te schelden of ‘boos te zijn’, net zo lang tot dat een soort geaccepteerde waarheid wordt. In dat licht is het treurig dat NRC de Wijers-fophef bracht onder het mom van onderzoeksjournalistiek; in commentaren wordt hij al op één hoop gegooid met schertsfiguren Gom van Strien en Ronald Plasterk, die om heel wat meer terugtraden dan een privé-appje. Zouden er bij NRC geen mensen zijn die hun collega’s in privéberichten een ‘klootzak’ of ‘feeks’ noemen? Of eigenlijk, die vergelijking is beter, hun collega’s van de Volkskrant? Natuurlijk wel. En dat zouden we ze heus vergeven.</p>]]></description>
      <guid>https://www.volkskrant.nl/columns-van-de-dag/rechts-wil-niets-liever-dan-dat-het-over-de-toon-gaat-want-dat-leent-zich-uitstekend-voor-een-valse-balans~b50af320/</guid>
      <pubDate>Mon, 17 Nov 2025 00:00:00 +0100</pubDate>
    </item>
    <item>
      <title><![CDATA[De VVD is een partij van wannabe’s, van bange kleinburgers die hun eigen tegeltuin willen verdedigen]]></title>
      <description><![CDATA[<p>‘Rust in de portemonnee’, zo luidde een slogan van de VVD in de afgelopen campagne. In blessuretijd voegden de voormalige liberalen daar nog het cynische ‘Toch maar weer VVD’ aan toe, maar de grote vraag bleef: wat bedoelen ze nou eigenlijk met ‘rust in de portemonnee’? Welk groter plan heeft de VVD eigenlijk met onze economie? Partijleider Dilan Yesilgöz, meedeinend op het algoritme van het extreemrechtse X, kwam afgelopen week met een soort van antwoord. Ze retweette een lofzang op het Argentinië van de libertaire maniak Javier Milei. In de originele tweet (Yesilgoz kan niet eens zelf een tweet verzinnen) prees econoom Lex Hoogduin Milei als iemand die weet hoe je de ‘kettingzaag’ in de overheid moet zetten. Net als Elon Musk, die van diezelfde Milei een gouden kettingzaag cadeau kreeg op Trumps corrupte privatiseringsfeestje. De kettingzaag als symbool voor het onder vriendjes verdelen van overheidstaken is – onbedoeld – goed gekozen; snoeien doe je er immers niet mee. Omzagen wel. De vergelijking met Argentinië, een volstrekt disfunctioneel land met een  geschiedenis van hyperinflatie, is natuurlijk idioot. Mileis beleid is bovendien helemaal geen eenduidig succes: hoewel hij de inflatie (naar Argentijnse begrippen) enigszins onder controle heeft, had hij wel een financiële injectie van 20 miljard dollar van Trump nodig om zijn onzalige experiment levend te houden; libertarisme als ideologische dekmantel voor semi-maffioos cliëntelisme. In het algoritme van Yesilgöz is Hoogduin echter een vooraanstaand econoom, in plaats van de zoveelste raaskallende pensionado die doet alsof Reagan en Thatcher wél gelijk hadden, rijkdom op wonderlijke wijze down tricklet en je primaire levensbehoeften of bedreigingen als klimaatverandering prima aan de markt kan overlaten. Ook al stemt het lezerspubliek van De Telegraaf inmiddels vaker PVV dan VVD, Yesilgöz weet simpelweg niks anders te verzinnen dan het copy-pasten van de prostaatpopulisten die daar de kolommen vullen. Als het de VVD menens zou zijn met dat snoeien in de overheidsuitgaven, dan zou men eens moeten beginnen met de hypotheekrenteaftrek. Maar ja, dat geeft onrust in de portemonnee van de bezittende klasse. Dus dan maar onrust in de portemonnee van de lagere inkomens; geen ander partijprogramma doet de armoede meer stijgen dan dat van de VVD. De VVD heeft weinig andere economische ideeën dan het luisteren naar rijke egoïsten. Een kabinetsvoorstel van voorganger Eddy van Hijum werd door demissionair VVD-minister Mariëlle Paul (Sociale Zaken) teruggetrokken, onder invloed van de arbeidsmigratielobby. In het voorstel werd de mogelijkheid om de kosten voor woonruimte (lees: mensonwaardige hokken) in te houden op het minimumloon afgebouwd. Daar kan niemand tegen zijn, maar Paul had, achttien dagen nadat ze aantrad, een ‘andere politieke weging’. Tja, hoe zou dat nou toch komen? De VVD was ooit een partij voor de ondernemers, ambitieuze mensen uit de voorhoede. Mensen ook die begrepen dat je om te oogsten, eerst moet zaaien. Die tijd is voorbij; de VVD is een partij van wannabe’s, van bange kleinburgers die hun eigen tegeltuin willen verdedigen en daarvoor denken óók de superjachten van de nieuwe superrijken te moeten verdedigen. Het economische onbenul raakt nu ook de VVD zélf; afgelopen week kwam naar buiten dat de partijkas leeg is en de VVD nu overweegt om alle leden die een namens de partij een betaalde politieke functie vervullen een verplichte afdracht aan de partij te laten doen. Je kan Yesilgöz uit de SP halen, maar de SP niet uit Yesilgöz, zullen we maar zeggen. VVD-donateurs zullen zich een breuk lachen; nergens op aarde is het zó goedkoop om sukkels voor hun karretje te spannen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-vvd-is-een-partij-van-wannabe-s-van-bange-kleinburgers-die-hun-eigen-tegeltuin-willen-verdedigen~b7a11f3f/</guid>
      <pubDate>Mon, 10 Nov 2025 00:00:00 +0100</pubDate>
    </item>
    <item>
      <title><![CDATA[Als je een fascist zijn zondebok afpakt, komt hij gewoon met een nieuwe]]></title>
      <description><![CDATA[<p>Als u deze week in de rij bij de supermarkt staat, heeft elke klant voor of achter u  extreemrechts gestemd. Hoezeer de (internationale) kranten ook mogen jubelen over een ‘terugkeer naar het midden’, is dat toch mijn belangrijkste conclusie. Het is prettig dat Wilders niet langer de grootste is, en D66 heeft het heel knap gedaan, maar ik zie het Nederland van nu als het Amerika van eind 2020, toen Biden de verkiezingen van Trump won: een meevaller, maar toch zeker geen trendbreuk. Wilders ziet het overigens ook zo, door net als Trump destijds leugens over onrechtmatigheden bij de stembusgang te verspreiden. De elf zetels die de PVV verloor, zijn er bij JA21 en FVD bijgekomen. Daarmee blijft het aandeel van extreemrechts ongeveer hetzelfde, ondanks het totale fiasco van de regeringsdeelname van de PVV. Met de BBB erbij, kom je op bijna een derde van het parlement. Dat is onverminderd beangstigend, zeker zolang de rest zich naïef blijft tonen. Op de verkiezingsavond zat ik naast de sympathieke sociaaldemocraten Sharon Dijksma en Ahmed Aboutaleb. Beiden betoogden dat het resultaat voor extreemrechts weer een duidelijk ‘signaal’ was om nu echt eens werk te maken van ‘verstandig’ en ‘streng’ asielbeleid. Als we het asielvraagstuk nou maar zouden oplossen, dan komen de mensen weer terug naar het midden, zo klonk het. Ik begrijp die gedachte, zeker van twee burgemeesters met ruime ervaring met grootstedelijke problematiek. Sociaaldemocraten denken dat kiezers rationeel zijn, geïnteresseerd in concrete verbeteringen van hun levensstandaard; vertrekkend partijleider Timmermans geloofde er heilig in dat wanneer je het leven van de gewone man beter maakt, die gewone man genezen wordt van zijn extreemrechtse hondsdolheid. Maar veruit de meeste kiezers wonen helemaal niet in een verloederde multiculturele achterbuurt en zijn evenmin arm. Een nieuwe energiezuinige ijskast is géén medicijn tegen blinde  buitenlanderhaat. Rechtsextremisme, ik blijf het hier stug herhalen, is een irrationele woede, die gaat over gevoelens, met spook- en vijandbeelden die worden aangepraat. De opwinding over asiel staat immers in geen verhouding tot de ernst en omvang van die  problematiek. Net zoals eerder de opwinding over bestaansonzekerheid – weet u nog? – in geen verhouding stond tot de ernst en omvang van de bestaansonzekerheid. Het ging er deze campagne niet één keer over, maar ons grootste probleem is de opwinding an sich. Het is de almaar toenemende consumptie van steeds onbetrouwbaardere media die onze democratie naar de rand van de afgrond brengt. Zolang de volgevroten meute in haar opwinding blijft hangen – Nederland is kapot! – komen we tot niets meer. Wie goed luistert, hoort bovendien dat het allang niet meer (alleen) om asiel gaat. Het gaat over etniciteit, ‘omvolking’ en remigratie, het deporteren van mensen die hier geboren zijn.Als je een fascist zijn zondebok afpakt, komt hij gewoon met een nieuwe. Wanneer er geen immigratie meer zou zijn, gaat de focus naar ‘links’, transgenders en Nederlandse moslims; de keuze is reuze. Het geloofspakket van extreemrechts is overigens veel breder dan asiel, en bevat ook libertarische ideeën over de economie  en cultureel conservatisme. Niemand ontkent nog dat verstandig en realistisch asielbeleid, waarbij de lasten eerlijker verdeeld worden, broodnodig is. Maar het idee dat welke asielmaatregel dan ook een acuut einde maakt aan de extreemrechtse hondsdolheid, is volstrekt naïef. Het is van levensbelang dat het politieke midden (GL-PvdA, D66, CDA, VVD) gaat samenwerken en verregaande maatregelen neemt tegen de online verspreiding van fascisme en de desastreuze invloed van buitenlandse algoritmes. De Verenigde Staten laten zien dat het zomaar eens de laatste kans kan zijn. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/als-je-een-fascist-zijn-zondebok-afpakt-komt-hij-gewoon-met-een-nieuwe~b69b864d/</guid>
      <pubDate>Mon, 3 Nov 2025 00:00:00 +0100</pubDate>
    </item>
    <item>
      <title><![CDATA[Asociale en xenofobe burgers horen voortdurend dat ze slechts ‘bezorgd’ zijn]]></title>
      <description><![CDATA[<p>Een gamechanger was het SBS-debat ditmaal niet, een schandalige vertoning niettemin. De ondraaglijk lollige Wilfred Genee leek nog high van zijn Televizier-Ring, terwijl sidekick Merel Ek ten onterechte de suggestie wekte dat het CBS verkeerde cijfers publiceert over statushouders. Nog bedenkelijker waren de ‘gewone’ burgers die geselecteerd waren met vragen voor de lijsttrekkers. Vier (!) van de zes vragen gingen direct of indirect over migratie. Klimaat, economie, onderwijs; het kwam allemaal niet aan bod. Twee jaar na het doorslaggevende toneelstukje met PVV-fan Cindy Slaper, die als een valse vechthond in de kuiten van Timmermans ging hangen, was er ditmaal een boze man uit Aalten die tegen de komst van een azc was. Hij vroeg waarom er niet naar ‘het volk’ geluisterd werd. Onder in beeld werd de man omschreven als ‘bezorgde burger’. Maar wie bepaalt dat? Dat deze man, die eerder de media zocht in zijn protest tegen een azc, ‘bezorgd’ zou zijn, is net zo subjectief als dat de man een ongeïnformeerde racist is. We weten het niet, beide zijn even speculatief en dus hoort in beeld gewoon ‘inwoner van Aalten’ of ‘omwonende’ te staan. Of zijn we soms vergeten dat Cindy Slaper óók als bezorgde burger werd opgevoerd, heel zielig bovendien, maar in werkelijkheid in een koophuis vol peperdure raskatten bleek te wonen en een uitkering bleek te trekken die ze niet nodig heeft? Wie iemand ‘bezorgd’ noemt, sympathiseert met die persoon. Bezorgd zijn we immers over gerechtvaardigde zaken zoals onze kinderen of gezondheid. Als je iemand bezorgd noemt, wil je begrip kweken; het is allerminst een neutrale aanduiding. Daarnaast: zijn die mensen die vóór de komst van een azc in Aalten betoogden dan geen ‘bezorgde burgers’? Waarom worden klimaatactivisten nooit ‘bezorgde burgers’ genoemd? Waarom zijn 1.500 fascistische hooligans in Den Haag ‘het volk’, en 250 duizend Rode Lijners ‘linkse elite’? Toen ik bovenstaand punt over framing maakte bij RTL Tonight, werd ik zelf geframed. Entertainmentdeskundige Albert Verlinde en WNL-presentator Sam Hagens verdraaiden mijn woorden en verweten mij de man uit Aalten een ‘racist’ te noemen. Presentator Renze Klamer probeerde nog te corrigeren, maar het gretige onbenul was simpelweg te groot om nog een normaal gesprek te voeren. Natuurlijk namen GeenStijl en Johan Derksen een dag later de opzettelijke misinterpretatie van mijn woorden over en had ik weer een weekend vol doodsbedreigingen. De al dan niet opzettelijke domheid van Verlinde en Hagens staat niet op zich; in rechtse media worden extreemrechtse kiezers al jaren consequent ‘bezorgde burgers’ genoemd en als minderheid tot ‘het volk’ gepromoveerd. Nobele Wilden waarover geen onvertogen woord gesproken mag worden, terwijl de progressieve burger wordt weggehoond als elitaire grachtengordeldeuger en wordt bekogeld met vuurwerk. Het SBS-debat is het summum van de debilisering van de Nederlandse politiek en het sluitstuk van de emancipatie van opzettelijke domheid. Asociale en xenofobe burgers horen al twintig jaar dat ze slechts ‘bezorgd’ zijn, en dat zij nooit als racist ‘weggezet’ mogen worden: precies het medicijn dat zij nodig hadden tegen hun laatste restje schaamte. De wereld is wél simpel, kennis van zaken hoeft niet, luisteren evenmin, en het ligt altijd aan een ander! In Amerika zien we wat er gebeurt als de (politieke) cultuur wordt overgenomen door agressieve domheid. Dan is er geen geduld meer voor de complexiteit van de democratie en rechtsstaat en worden beide in sneltreinvaart afgeschaft. Nu wil ik heus niet zeggen, beste Johan en Albert, dat die zwakzinnige gastoeter van Genee het voorportaal van fascisme is. Maar wel een béétje. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/asociale-en-xenofobe-burgers-horen-voortdurend-dat-ze-slechts-bezorgd-zijn~bd7f2cba/</guid>
      <pubDate>Mon, 27 Oct 2025 00:00:00 +0100</pubDate>
    </item>
    <item>
      <title><![CDATA[Het infantiele uitsluitingsspelletje van de VVD is een historische vergissing]]></title>
      <description><![CDATA[<p>Door het geklungel van Dilan Yesilgöz vergeet men nog weleens dat een van haar meest genoemde opvolgers, demissionair defensieminister Ruben Brekelmans, zich deze campagne óók volstrekt ongeloofwaardig blijft maken. Vrijdag vertelde hij bij Café Kockelmann dat de VVD niet in een ‘links’ kabinet met CDA en GroenLinks-PvdA gaat zitten. Dus ook niet als het CDA of D66 die coalitie als grootste zou leiden. In september, bij Buitenhof, liet Brekelmans de deur naar GL-PvdA juist nog open, om daar een dag later via X half op terug te komen. Partijleider Yesilgöz liet vorige week al weten een ‘kabinet-Timmermans’, een coalitie met GL-PvdA als grootste partij dus, niet te willen, maar vrijdag deed Brekelmans de deur naar de sociaaldemocraten dus helemaal dicht. Dat terwijl de ‘RTL-coalitie’ (VVD, CDA, GL-PvdA en D66) in de peilingen op een solide meerderheid staat. De VVD-top baseert zijn koers op peilingen die aangeven dat een meerderheid van de VVD-stemmers (58 procent) de oppositie verkiest boven een coalitie met GL-PvdA. De vraag is echter hoeveel waarde daaraan moet worden gehecht; de VVD is immers de helft van haar kiezers kwijt. De rechtse variant die de VVD voor ogen heeft (VVD, D66, CDA en JA21) heeft bovendien geen meerderheid, ook niet met de BBB erbij, en kan niet zonder een groot JA21, een partij die vooral kiezers van de VVD afsnoept. Los van de zoveelste strategische misrekening is er een fundamenteler probleem met het uitsluitingsspelletje van de VVD: het ontkent namelijk de essentie van de Nederlandse politiek. De VVD doet al de hele campagne alsof Nederland een tweepartijenland is dat ‘linksaf’ of ‘rechtsaf’ kan afslaan, maar dat is helemaal niet zo. Nederland is een coalitieland, waar we traditioneel meewarig kijken naar landen als de VS met hun tweepartijenstelsels en ons (terecht) gelukkig prijzen met meer smaakjes (al mag het wel wat minder). Tegenover die grotere keuze staat alleen wel de noodzaak tot een compromis. Maar wanneer centrumrechts geen compromissen wil sluiten met centrumlinks, worden we vanzelf dat tweestromingenland dat we ooit verafschuwden. De laatste twee kabinetten die de volle vier jaar hebben volgemaakt, zijn Kok I en Rutte II, met, u raadt het al, VVD en PvdA samen in een coalitie. Dat is niet onlogisch: juist als de verschillen groot zijn, word je gedwongen goede afspraken te maken. Je zou zelfs kunnen zeggen dat opposites attract, maar Ruben Brekelmans, een Brabander die met zijn Brabantse vriendin woonachtig is in Brabant, is duidelijk niet iemand die daar de lol van inziet. Bij de VVD (en overigens ook bij D66) klinkt het vaak dat ze bij GL-PvdA zo ‘ongezellig’ zijn. Dat zal best, maar er is meer in het leven dan gezelligheid. Klaas Dijkhoff trok eerder dit jaar de lijn tussen democratische en ondemocratische partijen, in de steeds ijdeler hoop dat zijn eigen VVD aan de goede kant van die lijn zou blijven. Op basis van het infantiele uitsluitingsspelletje dat de VVD momenteel speelt, kun je daar een scheidslijn aan toevoegen: de lijn tussen verantwoordelijke partijen die concessies willen doen en partijen die dat niet willen. Begin jaren tachtig, toen Brekelmans nog geboren moest worden, pleitte een voormalig Telegraaf-columnist en VVD-leider voor een ‘nationaal kabinet’ van CDA, PvdA, VVD en D66. Zijn naam? Hans Wiegel. Dat de jongste generatie VVD’ers samenwerken met sociaaldemocraten onoverkomelijk vindt is volstrekt onverantwoordelijk én een historische vergissing. De Nederlandse traditie van het compromis is namelijk precies wat nodig is om extreemrechts buiten de deur te houden. Daar heeft óók de VVD bij te winnen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-infantiele-uitsluitingsspelletje-van-de-vvd-is-een-historische-vergissing~bbaa71be/</guid>
      <pubDate>Mon, 20 Oct 2025 00:00:00 +0200</pubDate>
    </item>
    <item>
      <title><![CDATA[Zo snel als je in de fabeltjesfuik verstrikt raakt, zo langzaam kom je eruit]]></title>
      <description><![CDATA[<p>Volt weigerde vorige week een klimaatdebat met FvD. Begrijpelijk wat mij betreft, maar het leidde tot voorspelbaar onbegrip. Binnenhofveteraan Frits Wester, met wie ik erover sprak bij RTL Tonight, verwoordde het dominante sentiment bij de Nederlandse politici en media als volgt: ‘Als je niet in debat wil met Forum, dan zeg je eigenlijk dat je niet in debat wil met de mensen die daarop willen stemmen. Blijf met elkaar in gesprek!’ Maar een gesprek met mensen die ontkennen dat de huidige klimaatverandering door mensen wordt veroorzaakt ís geen gesprek. Het is dus ook niet Volt dat een debat weigert, maar FvD, omdat het zich niet aan de basisregels voor een normaal debat wil houden. ‘Het gesprek aangaan’ klinkt redelijk, maar als je tijdens dat gesprek alleen maar leugens moet weerleggen, heb je niks te winnen. Los van het feit dat zo’n debat leugens normaliseert en geen enkele kiezer van mening zal doen veranderen, is het belangrijk om stil te staan bij de fundamentele denkfout van Wester en co. Namelijk dat extreemrechtse politici iets of iemand vertegenwoordigen, terwijl ze dat evident niet doen. Er is immers niemand die geboren wordt als klimaatontkenner of op basis van zijn eigen waarneming of ervaring op het idee komt om door mensen veroorzaakte klimaatverandering te ontkennen. Iedereen die beweert dat klimaatverandering niet bestaat, is dat volledig aangepraat. Waar volksvertegenwoordiging bottom-up werkt, werkt extreemrechtse influencing top-down. In het eerste geval is er sprake van een duidelijk belang bij een groep mensen, waarvoor een politicus wordt gevonden die dat belang moet verdedigen. In het tweede geval is het juist de politicus die (online) op zoek gaat naar mensen die hij zijn leugens op de mouw kan spelden. Dat begint meestal met halve waarheden over immigratie, waarna de leugens in aantal en grofheid toenemen, tot de rite de passage eindigt in het volwaardige lidmaatschap van de extreemrechtse cult; reden waarom er geen klimaatontkenner is die niet óók xenofoob is. Vervolgens probeert de politieke ondernemer zijn achterban te gelde te maken door die – tegen het eigen belang – in te laten stemmen met lagere belastingen voor de superrijken bijvoorbeeld of, in het geval van FvD, door ze maaltijdboxen te verkopen. Dat de aanhang van Wilders verhardt, en dus geen rationele conclusies trekt uit zijn evidente onkunde en pariastatus, bewijst dat extreemrechtse kiezers op macroniveau niet meer te overtuigen zijn met de waarheid. Dat het gros van de journalisten en politici beweert van wel, is daarmee niet langer naïef maar nalatig. Dat gezegd hebbende is het belangrijk om onderscheid te maken tussen predikers en discipelen. Tussen macro en micro. Met de predikers moet je geen debat aangaan, maar met de discipelen moeten we het blijven proberen. Van extreemrechtse politici, vrijwel altijd hoogopgeleid, kun je hun kwaadaardigheid aannemen: zij liegen bewust en strategisch. Van hun discipelen kun je die niet aannemen; velen van hen zijn hoogstens onwetend of, via hun telefoon, onwetend gemaakt. Rob Jetten gaf onlangs het goede voorbeeld door bij Eva Jinek in gesprek te gaan met een jonge woningzoekende die had meegedaan aan de extreemrechtse protesten in Den Haag. Een D66-stemmer wist Jetten niet van hem te maken, maar hij kon wel ‘eeuwig respect’ van de jongeman in zijn zak steken. Het terugwinnen van mensen uit de extreemrechtse cult zal jaren, misschien wel generaties duren; zo snel als je in de fabeltjesfuik verstrikt raakt, zo langzaam kom je eruit. Maar daar komen we niet eens aan toe wanneer we leugens blijven normaliseren. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/zo-snel-als-je-in-de-fabeltjesfuik-verstrikt-raakt-zo-langzaam-kom-je-eruit~b9b502eb/</guid>
      <pubDate>Mon, 13 Oct 2025 00:00:00 +0200</pubDate>
    </item>
    <item>
      <title><![CDATA[Nergens in Den Haag was antifa te bekennen, wat een werkschuw tuig is het toch]]></title>
      <description><![CDATA[<p>‘Wij zijn met meer!’, zeiden de 150 duizend vreedzame demonstranten bij de Rode Lijn-manifestatie afgelopen juni. ‘Wij zijn Nederland!’, scandeerden de 1.500 frikandelfascisten dit weekend, terwijl ze brandstichtend en vechtend door Den Haag trokken. Het kan niet beide waar zijn, en dat is het dan ook niet. Nederland is het kantelpunt voorbij, althans in de Tweede Kamer. Die stemde afgelopen week met nipte meerderheid tégen hulp aan ernstig zieke en gewonde kinderen uit Gaza. En stemde nipt vóór een rechtstreeks uit Trumps Amerika geïmporteerde motie om antifa te verbieden. Dat laatste kan helemaal niet, omdat ‘antifa’ een paraplubegrip is en het parlement daar helemaal niet over gaat, maar dat maakt niet uit in een politieke surrealiteit die gedomineerd wordt door columnisten van De Telegraaf, volksmenners van SBS 6 en uit Amerika gekopieerde mediahypes. De symbolische betekenis is niettemin enorm. In de nasleep van de moord op de Amerikaanse rechtsextremist Charlie Kirk, Trumps eigen Horst Wessel, bestempelt het Nederlandse parlement antifascisme nu als terrorisme. En daarmee fascisme dus als normaal: een naoorlogs dieptepunt. Laffe VVD’ers, die met deze bruine ballon van FvD meestemden, zullen ongetwijfeld zeggen dat het om de organisatie ‘Antifa’ gaat, en niet antifascisme an sich. Maar er bestaat helemaal geen antifa, zo ondervonden ook de schuimbekkende PVV-hooligans dit weekend. Toen ze inzagen dat het een beetje raar is om te demonstreren tegen een regering die net als zij extreemrechts is, zochten ze de confrontatie met antifa. De politiek had immers net antifa verboden en bovendien horen we toch ook al 25 jaar dat de kogels van links komen. Maar nergens in Den Haag was antifa te bekennen; wat een werkschuw tuig is het ook! VVD’er Klaas Dijkhoff had het eerder dit jaar over de nieuwe scheidslijn tussen democraten en antidemocraten. Maak daar maar antifascisten en fascisten van. Want net als met de democratie is het onmogelijk om je neutraal te verhouden tot het fascisme; je bent óf een antifascist óf een fascist. Dat de VVD meestemt met een onzinmotie om antifascisme als terrorisme aan te merken, maakt die partij dus fascistisch. Kort door de bocht, zegt u? Fascist, zeg ik. Het zijn niet de laagopgeleide hooligans die ik vrees, maar al die hoogopgeleide buurmannen, salesmanagers en huisvrouwen die het stiekem met ze eens zijn. Niet Wilders, maar de kleingeestige egoïsten uit de achterban van VVD, JA21, SGP en BBB. Die 20 procent die er nu in elk land nu eenmaal wel is, maakt Nederland niet tot een extreemrechts land; die 30 procent verveelde kleinburgers die meewaaien wél. U weet wel, die mensen die ‘Timmermans ook heel heftig vinden’ en menen dat je PVV-stemmers ‘niet mag buitensluiten’. Veel Nederlanders hebben zichzelf wijsgemaakt dat het ‘maar’ een kwart is, of misschien een derde. Maar het is gewoon de helft. Wat er dit weekend in Den Haag gebeurde, is een rechtstreekse vertaling van de retoriek van Wilders, Baudet, Van der Plas en Yesilgöz. Hun woorden werden een-op-een omgezet in daden. Niet door een gemankeerd individu, maar door een opgehitst collectief. In het fascisme van de jaren dertig was racistische haat voor de meeste kiezers niet het leitmotiv; dat was toch vooral een obsessie van Hitler en de mensen om hem heen. Nu is het juist de haat waarvoor de massa warmloopt, bij gebrek aan materiële noden. ‘Blijf kalm als het ondenkbare gebeurt’, schrijft Timothy Snyder, de bekendste fascismewetenschapper van het moment. Nou, mij lukt het niet. Maar goed dat ik even op vaderschapsverlof ga, want met mijn vaderland wil ik even helemaal niks te maken hebben. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/nergens-in-den-haag-was-antifa-te-bekennen-wat-een-werkschuw-tuig-is-het-toch~bf1c93e3/</guid>
      <pubDate>Mon, 22 Sep 2025 00:00:00 +0200</pubDate>
    </item>
    <item>
      <title><![CDATA[Charlie Kirk én zijn moordenaar zijn slachtoffer van het haatkapitalisme]]></title>
      <description><![CDATA[<p>Ironischer wordt het niet: de Amerikaanse influencer Charlie Kirk werd vorige week doodgeschoten terwijl hij het opnam voor vrij wapenbezit en transgenders (onterecht) de schuld gaf van schietpartijen op onderwijsinstellingen. De rechts-extremist pleitte eerder voor openbare executies en vond dat de vele schietpartijen op scholen een ‘acceptabele’ prijs zijn voor het recht een wapen te dragen. De moordenaar lijkt een witte 22-jarige man uit een Republikeins gezin, in een ‘rode’ staat met extreem lakse wapenwetten. Zijn politieke voorkeur is nog onduidelijk, maar er zijn steeds meer tekenen dat hij gevangen zat in een online subcultuur, die eerder nihilistisch dan ideologisch is. Dit alles tot grote teleurstelling van extreemrechts; dat had gehoopt op een transgender, een immigrant of een vrouw met paars haar. Elon Musk, eigenaar van X, wist vóór Kirks dood werd bevestigd al dat de Democraten –‘de partij van de dood’ – verantwoordelijk waren. SBS, De Telegraaf en BBB-politici probeerden de afgelopen dagen steeds wanhopiger de Amerikaanse cultuuroorlog naar Nederland te importeren. Wierd Duk, die voor diens dood nog nooit over Kirk schreef, ging als gebruikelijk voor in de smeerlapperij. Na de moord wist hij zeker dat het om een door ‘woke’ gehersenspoelde jongeman ging. Toen bleek dat de verdachte uit een Republikeins nest kwam, maakte het opeens niet meer uit ‘wie of wat de moordenaar was’. Het ware probleem was, volgens de schuimbekkende Duk, dat er werd ‘gejuicht’. Als bewijs werd een Franse studente aan de UvA gevonden die het wel best vond dat Kirk dood was. Het onsmakelijke vingerwijzen en de zelfbetrekking van polderpopulisten ten spijt, is er natuurlijk geen weldenkend mens die juicht bij de dood van een jonge vader. Ook de Democraten niet, die waardig en vol medeleven reageerden. Uitzoomend is de moord op Kirk vooraleerst een typisch Amerikaanse aangelegenheid, een symbool voor de krankzinnigheid van de wapenwetten en het verheerlijken van vuurwapens als ‘vrijheid’. Toch is er één element dat niet alleen Amerikaans is en valt te herkennen bij zowel de verdachte als de hitserige lieden die in Nederland cultuuroorlogje willen spelen: een online dynamiek die mensen (vooral mannen) volslagen gek draait. Hoewel er nog geen zekerheid is over het motief van de dader, wijzen inscripties op ongebruikte kogels op een wereld van gamers, memes en trolling, waarin wordt gevochten om aandacht. Het doet denken aan de ‘Erasmusschutter’ Fouad L., die drie mensen in Rotterdam vermoordde. Eveneens een ‘saladebarterrorist’; eenzame en gekrenkte mannen zonder doorleefde ideologie die radicaliseren op de platformen van miljardairs, dankzij algoritmes die extremiteiten belonen. Daarmee is de moord op Kirk veel minder politiek dan die in beginsel lijkt; zowel Kirk als zijn moordenaar is in zekere zin slachtoffer van het haatkapitalisme, waarin likejesdopamine mensen aanspoort politieke emoties op te poken voor aandacht of geld. Dat geldt ook voor de gretige verdachtmakingen op sociale media direct na de moord. Waar iedereen ongeduldig wacht op de toedracht van de moord, weten de algoritmes van sociale media daar wel raad mee; die jagen gebruikers nog verder hun fuik in, met allerlei theorieën die aansluiten bij de online identiteit. De manier waarop er in het socialemediatijdperk wordt omgegaan met wereldnieuws is even potsierlijk als weerzinwekkend. Alle menselijkheid en nuance verdwijnt door sturende algoritmes, en een verband tussen de emoties van gebruikers en de feiten is er nauwelijks nog. De virale opwinding van mensen, de onstuitbare neiging tot zelfbetrekking en vingerwijzen: alles om de menselijke leegte met een online clubgevoel op te vullen. Met politiek heeft het al lang niks meer te maken. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/charlie-kirk-en-zijn-moordenaar-zijn-slachtoffer-van-het-haatkapitalisme~bc2e45c0/</guid>
      <pubDate>Mon, 15 Sep 2025 00:00:00 +0200</pubDate>
    </item>
    <item>
      <title><![CDATA[Voor een land dat rijk is geworden van handel hebben Nederlanders een abominabel economisch verstand]]></title>
      <description><![CDATA[<p>In een democratie hebben de rijken een probleem: de niet-rijken zijn altijd met meer. Daarom verzinnen ze voortdurend een list, daartoe in staat gesteld door hun tijd en middelen. De hypotheekrenteaftrek is zo’n list. Dankzij de hypotheekrenteaftrek en de kapitalistische propaganda waarin bezit ‘slim’ is, hebben de rijken de massa het gevoel gegeven óók rijk te zijn. Ook al zijn ze volgehangen met schuld, de Nederlandse massa behoort tot de bezittende klasse, en dat vergemakkelijkt het uitdelen van cadeautjes aan de rijken enorm. De ironie wil dat de aftrek werd geïntroduceerd in 1892 (!) als tegemoetkoming voor de rijken, in een breder pakket van de liberale minister Pierson, die juist de lagere inkomens wilde helpen. Dankzij de rammelende naoorlogse ideologie van het eigen woningbezit – huizenbezitters zouden verantwoordelijker burgers zijn – en slinkende kapitaalbelastingen hoeven die rijken helemaal niet meer tegemoetgekomen te worden (integendeel!) en is de hypotheekrenteaftrek verworden tot een ordinaire subsidie. Hoe duurder een huis, hoe hoger de hypotheek, hoe hoger de aftrek. Dat kost de overheid 11 miljard per jaar en heeft bijgedragen aan extreem hoge huizenprijzen. De discussie over de afschaffing wordt echter op dezelfde manier vertroebeld als de discussie over klimaatverandering. Hoewel er absolute consensus is over de noodzaak van afschaffing, liegen als ‘expert’ vermomde lobbyisten op de voorpagina van De Telegraaf dat starters geen huis kunnen kopen zónder. Voor de VVD is de hypotheekrenteaftrek dan ook het allerheiligste huisje: het is zowel een cadeautje aan de eigen achterban als een wervingsmiddel. Maak zoveel mogelijk mensen verslaafd aan het schuldenkapitalisme en je zit geramd voor de toekomst. Met het liberalisme heeft dat, zo zou ook die goede oude Pierson vinden, alleen niets van doen. ‘Het kan wel 500 euro netto per maand schelen, en dat gaan wij niet zeggen tegen mensen die net hun zaakjes op orde hebben’, zei de huidige VVD-partijleider dit weekend op het congres. Met ‘netjes op orde’ bedoelt ze ‘volgehangen met schulden’. Dat de VVD als rijkenpartij de hypotheekrenteaftrek verdedigt, is natuurlijk niet vreemd; zonder had men nooit de grootste partij van Nederland kunnen worden. Dat de PVV en kleiner domrechts hetzelfde doen, met hun sociaal-economisch zwakkere achterban, is dat wél. Voor alle centrum- en linkse partijen is de hypotheekrenteaftrek daarmee een ideale stok om te doen wat oud-spindoctor Roy Kramer vorige week in deze krant betoogde: keihard polariseren. Donald Trump schijnt het taalgebruik van een kind uit groep 5 te hebben en zo’n kind zou deze boodschap dus waarschijnlijk verpakken als ‘u steelt van arme mensen en geeft het aan de rijke mensen die het niet nodig hebben’. Dat is overigens aanmerkelijk minder kort door de bocht dan alles wat Wilders zelf zegt, dus scrupules zijn niet nodig. Maar het kan ook beeldender. De dijken zijn doorgebroken, en rechts geeft sommige mensen zandzakken. Vervolgens vertellen ze de mensen, gewend aan de zandzakken, dat links de zandzakken komt afpakken. Terwijl links de dijken wil herstellen, zodat zandzakken niet nodig zijn. Deze ogenschijnlijk makkelijke boodschap is nog moeilijk genoeg; weinig werken en veel lenen is ook hier de cultuur geworden. Voor een volk dat rijk werd met de handel hebben Nederlanders bovendien een abominabel economisch verstand – vraagt u voor de grap uw hoogopgeleide buurvrouw eens naar haar eigenwoningforfait. We weten waar de koffie het goedkoopst is, maar hebben een blinde vlek voor de (kapitaal)inkomstenkant, waar het echte verschil gemaakt wordt. Penny wise, pound foolish; precies zoals de rijken de meute het liefst hebben. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/voor-een-land-dat-rijk-is-geworden-van-handel-hebben-nederlanders-een-abominabel-economisch-verstand~b9c52ce8/</guid>
      <pubDate>Mon, 8 Sep 2025 00:00:00 +0200</pubDate>
    </item>
    <item>
      <title><![CDATA[Eindelijk dringt het door dat de extreemrechtse kiezer niet voor rede vatbaar is]]></title>
      <description><![CDATA[<p>Het tijdperk van ‘when they go low, we go high’ is voorbij. Het aforisme van Michelle Obama, uitgesproken tijdens de Democratische campagne van 2016, bleek een ongelooflijke misrekening: Trump won, en in 2024 wéér. Obama was niet de enige die dacht dat de rechtspopulistische golf weerstaan kon worden door ‘erboven te staan’ en simpelweg te wachten tot de kiezer weer bij zinnen zou komen. Nu extreemrechts, ondanks de evidente incompetentie, corruptie en immoraliteit van haar leiders en bewindslieden, gewoon door blijft groeien, begint het dan eindelijk te dagen. In Amerika werpt de Californische gouverneur Gavin Newson zich op als de Democratische uitdager van Trump door vuur met vuur te bestrijden. Onder leiding van Camille Zapata, zijnjonge sociale mediastrateeg, kopieert hij Trumps maniakale communicatiestijl, tot ontzetting van de Republikeinen. Hij kan rekenen op de complimenten van Barack Obama en komiek Bill Maher, die treffend zei dat je ‘de tegenstander niet slimmer, maar dommer af moet zijn’. In Nederland begint de linkse oppositie ook te snappen dat alle retorische middelen geoorloofd zijn tegen extreemrechts. Zo wist Stephan van Baarle (Denk) Wilders neer te zetten als een klein jongetje, door simpelweg foto’s te tonen van vermoorde Palestijnse kinderen – ‘ga toch weg man’ was het enige dat de wegkijkende gifmenger kon uitbrengen.Esther Ouwehand wist Eric van der Burg, ooit de liberale hoop in bange VVD-dagen, te verleiden tot een platte scheldpartij. Ouwehand was een ‘kutwijf’ en de NSC-fractie bestond uit ‘teringlijers’. Een even effectieve als publieke ontkrachting van het nepfatsoen van domrechts, dat tegenstanders altijd ‘schelden’ en ‘polarisatie’ verwijt wanneer er inhoudelijke kritiek wordt geleverd. Het was nota bene Eric van der Burg die Frans Timmermans op hoge toon ‘schelden’ verweet toen hij NSC’er Diederik Boomsma een huichelaar noemde. Van der Burg zei dat hij die dag ‘ontzettend slecht’ in zijn vel zat. ‘Collega’s zeggen de ergste dingen. Zoals dat ik een genocide vergoelijk en dat ik bloed aan m’n handen heb. Ik krijg ook veel foto’s van dode kinderen opgestuurd. Dat gaat je allemaal niet in de koude kleren zitten.’ Ja, de werkelijke slachtoffers zijn de opvarenden van Schoofs modderschuit en niet de tienduizenden vermoorde Palestijnen. Het idee dat de extreemrechtse golf zal overwaaien als men maar netjes blijft was gestoeld op het volstrekt naïeve idee dat extreemrechtse kiezers rationeel zijn. Dat idee leidt tot beschouwingen waarin die kiezers daadwerkelijk iets te klagen hebben; anders zouden ze toch niet zo ontevreden zijn? Laten we dus ‘nog beter te luisteren’ naar ‘ontevredenheid’ en ‘zorgen’ van kiezers, riep men. Maar het probleem is: extreemrechtse kiezers stemmen helemaal niet op basis van rationele, materiële zorgen, voor zover ze die überhaupt hebben. Deze fundamentele misvatting leidt vervolgens tot de gedachte dat wanneer extreemrechts aan de macht is en faalt, die extreemrechtse kiezer daarvan leert en voortaan zal stemmen op die gematigde partij ‘die erboven stond’. Uit de peilingen blijkt hoezeer dat onzin is; de aanhang van de PVV verhardt, precies zoals te verwachten valt van een irrationele, gehersenspoelde (online) cult, met eigen waarheden en alternatieve feiten. Erboven staan betekent eronder eindigen. Extreemrechts heeft haar kiezers inhoudelijk niets te bieden, daarom kan het weinig anders dan het aanjagen van relletjes, racisme en nationalisme. Progressieve partijen hebben lang gedacht dat inhoudelijke superioriteit genoeg zou zijn om kiezers (terug) te winnen, maar lijken nu te beseffen dat óók zij de modderpoel in moeten. Daarbij heeft men bovendien weinig te verliezen: het is onmogelijk een rationele kiezer kwijt te raken aan extreemrechts. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/eindelijk-dringt-het-door-dat-de-extreemrechtse-kiezer-niet-voor-rede-vatbaar-is~bd36041e/</guid>
      <pubDate>Mon, 1 Sep 2025 00:00:00 +0200</pubDate>
    </item>
  </channel>
</rss>
