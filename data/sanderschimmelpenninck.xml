<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[De weerzinwekkende bedreigingen tegen Amalia moeten een alarmbel zijn voor ons land]]></title>
      <description><![CDATA[<p>Geen enkel mens zou moeten worden belast met de verwachting staatshoofd te worden, bewees deze week maar weer eens. Nog steeds is de familie Van Oranje-Nassau niet bevrijd uit haar beklagenswaardige gijzeling door het Nederlandse volk, en blijft het inhumane tentoonstellen, tewerkstellen en gevangenhouden van deze mensen doorgaan. Hoewel de Oranjes zelf wellicht denken dat ze graag willen dat de monarchie blijft, lijkt die wil mij onvrij en beïnvloed door een erfelijk stockholmsyndroom.</p>
<p>Juist in die stad viel het koningspaar deze week groot medeleven ten deel, zelfs bij de hardvochtigste republikein. Het verdrietige nieuws over de onvrijwillige terugkeer in het ouderlijk huis van dochter Amalia, in verband met ernstige bedreigingen, raakte veel mensen. Ook mij; het is verschrikkelijk dat een student die niets heeft misdaan en niet voor haar positie heeft gekozen niet kan genieten van haar studententijd, en dat ze op haar jonge leeftijd al met een bataljon beveiligers over straat moet. Wat Amalia overkomt, is een menselijk drama en een absolute schande voor een land waar we de ellende voor publieke personen onderschatten en bagatelliseren.</p>
<p>De koningskinderen worden op deze manier gedwongen in het buitenland te gaan studeren, iets dat Amalia juist niet wilde. Ze wilde net als haar vader ‘gewoon’ in Nederland studeren. Maar met rust gelaten worden gaat niet meer, want de horden zijn door de sociale media stapelgek geworden en voelen geen enkele aandrang meer hun primitieve driften te beheersen, online noch offline. Niet eerder in de naoorlogse periode werden er zo veel politici, advocaten en journalisten bedreigd als nu.</p>
<p>Die onveiligheid heeft voornamelijk te maken met twee zaken die de Nederlandse samenleving totaal verzieken: drugscriminaliteit en sociale media. Nu zijn beide plagen niet exclusief Nederlands, maar voor beide geldt dat Nederland er wel erg veel last van heeft. Van de Mocromaffia, die verantwoordelijk zou zijn voor de dreigementen aan het adres van Amalia, tot onze slappe opstelling tegenover extreem-rechts, dat met het ongereguleerde Twitter een ongekende megafoon heeft – in Nederland regeert de onderschatting.</p>
<p>De misinformatie, ophitserij en geweldsfantasiën op sociale media hebben geen bal met de vrijheid van meningsuiting te maken. Waarom zijn anonieme accounts nog steeds toegestaan? Waarom staan we toe dat een engerd als Elon Musk straks de regels op het grootste dorpsplein bepaalt? Waarom is doxen nog steeds niet strafbaar? Wanneer Urgenda naar de rechter kan gaan om de overheid te dwingen scherpere klimaatambities te formuleren, zou het Nederlandse volk diezelfde staat moeten kunnen dwingen het volk beter te beschermen tegen de desastreuze gevolgen van sociale media voor de mentale gezondheid en de veiligheid van burgers.</p>
<p>The Economist</p>
<p>pleitte deze week voor legalisering van cocaïne, de drug die ook in Nederland voor de meeste criminaliteit zorgt. Hoewel het een duivels dilemma is, denk ik dat het Britse zakenblad gelijk heeft: er hangen zóveel ellende en kosten aan de georganiseerde misdaad, dat de nadelen van legalisering bijna niet groter kunnen zijn. Met legalisering en door de staat gecontroleerde verkoop is de maffia haar handel kwijt en wordt de cocaïne veiliger en belast.</p>
<p>De weerzinwekkende bedreigingen tegen Amalia moeten een alarmbel zijn voor Nederland. De gekte gaat niet weg, de heftigheid wordt niet minder en het huidige drugsbeleid is doodlopend. Zolang we de oorzaken van de onveiligheid niet aanpakken en denken dat het beveiligen van jan en alleman een oplossing is, gaat het van kwaad tot erger. Met als gevolg dat niemand zich nog wil inzetten voor het algemeen belang.</p>]]></description>
      <guid>https://volkskrant.nl/columns-opinie/de-weerzinwekkende-bedreigingen-tegen-amalia-moeten-een-alarmbel-zijn-voor-ons-land~bbd38f19/</guid>
      <pubDate>Sun, 16 Oct 2022 00:00:00 +00:00</pubDate>
    </item>
    <item>
      <title><![CDATA[De vermarkting van de openbare ruimte door bedrijven moet stoppen]]></title>
      <description><![CDATA[<p>Nu is irritatie heus niet altijd een goede reden om ergens vanaf te willen, maar soms gelden irritaties wel degelijk als problematische zaken. Ik sta weer eens met mijn fiets in een file van bestelbusjes, en zelfs via de stoep inhalen is onmogelijk door twee foutgeparkeerde deelscooters. Ik probeer te bedenken waarom ik me over deze ergernis heen zou moeten zetten, maar het lukt me niet. Hier zijn alleen maar commerciële bedrijven die de openbare ruimte koloniseren, waar niemand behalve die bedrijven zelf iets aan hebben.</p>
<p>Ja, de consument wint een beetje tijd. Maar die tijd wordt alleen maar gebruikt om nóg langer wezenloos naar een beeldscherm te staren, waar de consument overtuigd wordt om nóg meer onzin te bestellen, waardoor mensen onderaan de streep langer en meer aan het shoppen zijn dan vroeger, simpelweg omdat de gewonnen tijd volledig wordt besteed aan… nog meer consumeren. Dat moet ook wel, anders zou het verdienmodel van gratis bezorging niet rond rekenen.</p>
<p>Goed dus dat Pieter Grinwis, Tweede Kamerlid van de ChristenUnie, afgelopen week een nieuwe bezorgbelasting voorstelde. Die zou moeten bestaan uit een vast basisbedrag, aangevuld met een percentage van de waarde van de bestelling. Hiermee heeft Grinwis twee doelen: het helpen van het mkb en het terugdringen van de CO₂-uitstoot. Met voldoende financiële prikkels springt de hardnekkig huiselijke Hollander wel op de fiets voor</p>
<p>the last mile</p>
<p>van zijn pakketje, zo is de hoop.</p>
<p>Een prima idee, al zijn er meer manieren om het oneigenlijke voordeel van webshops, die onze wegen overbelasten en geen precariobelasting betalen, weg te nemen. In andere Europese landen, waar mensen dikwijls in appartementen wonen, worden pakketten vaak in een pakketkluis bezorgd, maar dat is in Nederland bij minder dan 1 procent van de bezorgingen het geval. Pas wanneer de Nederlander onverhoopt de voordeur niet kan openen, misschien zelfs wel omdat hij aan het werk is, gaat het pakketje naar het postkantoor. Dat moet anders; bezorging zou standaard naar een centrale ophaalplek of -kluis moeten, en thuisbezorging alleen tegen een forse extra betaling.</p>
<p>Maar ik zou verder gaan: de bezorging van post en pakketten zou weer exclusief door een staatsbedrijf verzorgd moeten worden, met slimme verzamel- en ontvangstpunten aan de randen van de stad en pakketkluizen in elke buurt. De overgebleven thuisbezorging geschiedt met één efficiënt busje, in plaats van vijf verschillende, zoals nu. Daarnaast zou kosteloos retourneren (in 2021 ging het om 57 miljoen pakketten) verboden moeten worden, en dozen gestandaardiseerd en herbruikbaar. Met een eerlijke prijs kunnen bezorgers bovendien fatsoenlijk betaald worden, en worden trouwe werknemers na zeventien jaren dienst wellicht niet meer afgescheept met een doosje Merci, zoals de 69-jarige Hermien de Wit overkwam.</p>
<p>De door corona aangejaagde bezorgdecadentie hangt samen met de bredere toeëigening en vermarkting van de openbare ruimte door bedrijven. Dat moet stoppen. De voortdurende verwarring van luiheid met vooruitgang heeft ons land verminkt; overal in het land staan monsterlijke distributiedozen, onze steden raken verstopt door alle busjes en onze internetverslaafde bevolking komt De Ander steeds minder tegen. Mensen moeten weer gewoon een beetje leren lopen, fietsen en plannen, heel gezond.</p>
<p>Nu stijgende lonen en energiekosten bezorgingen nóg verliesgevender maken, heeft de overheid een prachtige kans om deze neoliberale uitwas definitief de nek om te draaien. Wanneer er aan alle kanten niets deugt aan een bepaalde praktijk, moeten we er gewoon mee stoppen. En geef toe: u heeft dat boek en die stofzuiger heus niet écht morgen nodig.</p>]]></description>
      <guid>https://volkskrant.nl/columns-van-de-dag/de-vermarkting-van-de-openbare-ruimte-door-bedrijven-moet-stoppen~b8884c1f/</guid>
      <pubDate>Sun, 9 Oct 2022 00:00:00 +00:00</pubDate>
    </item>
    <item>
      <title><![CDATA[We ondermijnen onze eigen jeugd door online gokken toe te staan]]></title>
      <description><![CDATA[<p>In de eerste helft van 2022 werd bijna een half miljard euro vergokt in online casino’s, vaak door jongvolwassenen. Onder aanvoering van lobbyist en voormalig VVD-Kamerlid Helma Lodders werd de onlinegokmarkt eind 2021 gereguleerd en gelegaliseerd. Vorig jaar, toen online gokken nog illegaal was, werd er ook een half miljard vergokt, maar dan in een héél jaar. En dan moet het WK in Qatar nog komen.</p>
<p>Bereid u dus voor op nog veel meer reclames met Wesley’s en Andy’s die de Dylans en Melvins op de bank ervan moeten overtuigen geld dat ze niet hebben te vergokken. Dylans en Melvins die overigens de afgelopen jaren massaal in de crypto’s stapten, een ‘belegging’ die natuurlijk ook gewoon in de cijfers over online gokken mee zou moeten tellen. Maar nu de koers van cryptomunten muurvast zit, gaan de financieel kwetsbaren weer gewoon gokken.</p>
<p>De verwerpelijke beroepsgroep der</p>
<p>finfluencers</p>
<p>, die consumentisme, fear of missing out en gokverslavingen bij financieel kwetsbare jongeren aanjaagt, heeft ondertussen een nieuw verdienmodel gevonden: het geven van STAP-cursussen. Dat STAP staat voor Stimulans ArbeidsmarktPositie, en is een subsidieregeling waarmee werkenden en werkzoekenden maximaal 1.000 euro mogen uitgeven aan een scholings- of ontwikkelingstraject, waarmee zij hun kansen op de arbeidsmarkt kunnen vergroten. Helaas heeft de overheid weer eens zitten slapen bij het accepteren van cursusaanbieders, bij wie dit belastinggeld wordt uitgegeven.</p>
<p>Zo kreeg zelfbenoemd cryptogoeroe Madelon Vos groen licht voor een STAP-cursus waarbij ze onnozelaars ‘technische analyse’ leert, oftewel hoe je de koersontwikkeling van onvoorspelbare cryptomunten voorspelt. Hoe iemand daarmee zijn kans op de arbeidsmarkt vergroot is mij een raadsel, maar dat is nog niet het ergste. De cryptocommunity leeft immers op rabiaat anti-overheidssentiment en indoctrineert jongeren met een libertarisch en egoïstisch wereldbeeld, met een flinke overlap tussen extreem-rechtse complotdenkers en de cryptocommunity als gevolg. Zo subsidieert de overheid dus haar eigen sabotage.</p>
<p>Dat jongeren lijden onder een giftige beeldcultuur en een buitengewoon proleterige opvatting van geluk is niet hun eigen schuld. Mede dankzij de ‘onderwijsvrijheid’ van artikel 23 van de Grondwet zijn kinderen in Nederland immers bezit van hun ouders. Dat werkt goed voor de kinderen van ouders die verstandig met geld om kunnen gaan, maar is een drama voor de kinderen van ouders die dat niet hebben geleerd. Op school wordt er vrijwel geen aandacht besteed aan het huishoudboekje en financieel onderwijs, want dat vinden we in Nederland, net als gezond eten, ‘privé’.</p>
<p>Daarmee creëren we erfelijke financiële kwetsbaarheid, met desastreuze gevolgen. Een flink deel van onze bevolking kan absoluut niet met geld omgaan, waarbij naast spilzieke jongeren de bedroevende financiële zelfredzaamheid van vrouwen een extra zorg is. In plaats van te investeren in kansengelijkheid en financiële kennis voor iedereen, sturen we mensen onvoorbereid en kwetsbaar het leven in, vatbaar voor desinformatie en uiteindelijk dikwijls afhankelijk van toeslagen, subsidies en familiehulp. Dat gebrek aan zelfredzaamheid wordt vrolijk doorgegeven aan de volgende generatie, die 25 procent kans op laaggeletterdheid heeft en naar gesegregeerde scholen gaat.</p>
<p>De klassenmaatschappij is alive and kicking, maar de massa is verdoofd door het als vrijheid vermomde consumentisme. Crises en bestaansonzekerheid zijn niet nieuw, maar de ongekend destructieve kracht van sociale media wél. Doe daar dus wat aan. We ondermijnen onze eigen jeugd niet alleen door hen financieel onderwijs en gelijke kansen te ontzeggen, maar ook door evident slechte zaken als online gokken toe te staan. Een drama, want een overheid die haar jongeren niet beschermt, kan ook niet verwachten dat die jongeren later die overheid beschermen.</p>]]></description>
      <guid>https://volkskrant.nl/columns-opinie/we-ondermijnen-onze-eigen-jeugd-door-online-gokken-toe-te-staan~beb7505a/</guid>
      <pubDate>Sun, 2 Oct 2022 00:00:00 +00:00</pubDate>
    </item>
    <item>
      <title><![CDATA[Nederlanders hebben last van een hardnekkige compensatie- en declaratiereflex]]></title>
      <description><![CDATA[<p>De afgelopen weken heb ik twee keer de Nederlandse televisie aangezet, en beide keren was daarop een tranentrekkend verhaal van een bijstandsmoeder te zien die haar rekeningen niet meer kan betalen. Werken wilde ze niet, want dan kon ze haar schoolgaande kinderen niet de aandacht geven ‘die ze nodig hadden’. Het zal vast toeval zijn, maar het beeld dat wordt geschetst is duidelijk: in Nederland kunnen grote groepen mensen hun rekeningen niet meer betalen, en de overheid moet acuut bijspringen. Dat doet die overheid dan ook, met een pakket ter waarde van ruim 17 miljard.</p>
<p>Maar dat is een klassiek staaltje paniekvoetbal, zoals de Raad van State ook constateerde. Zoals de verlaging van de accijnzen op benzine, waar vooral de rijken van profiteren, dat ook al was. Allereerst omdat de huidige inflatie- en koopkrachtcijfers een vertekend beeld geven: die berekening gaat er namelijk ten onrechte van uit dat alle Nederlanders elke maand een nieuw (variabel) contract afsluiten en dus het toptarief betalen. Maar belangrijker nog: ‘Het haastige proces staat een zorgvuldige besluitvorming over andere onderwerpen, zoals de vermogensverdeling, in de weg.’</p>
<p>Dat er ook een andere kant aan het koopkrachtverhaal zit, wil men niet horen. ‘Een groeiende groep Nederlanders heeft moeite om rond te komen, maar met z’n allen hebben Nederlandse huishoudens nog steeds tientallen miljarden euro’s coronaspaargeld over’, zo tweette Peter Hein van Mulligen van het CBS. Een waarheid als een koe, maar blinde woede was zijn deel: hoe haalde hij het in zijn hoofd het enorme leed van vele Nederlanders zo te bagatelliseren? En als je je hoofd in de oven stopt, en je voeten in de vrieskist, dan geeft de thermometer in het midden ook 37 graden aan; dat zegt toch niks?</p>
<p>Nederlandse burgers en bedrijven hebben last van een hardnekkige compensatie- en declaratiereflex: alle risico’s moeten worden afgedekt door de overheid. Dat hebben ze afgekeken van de grote jongens, die immers hun winsten mogen houden, maar dikwijls hun verliezen kunnen afwentelen op het collectief. De overheid geeft onder de populistische druk altijd toe, zo weten zij. Wanneer het NOS-journaal de bijstandsmoeders van stal haalt, weet je wel hoe laat het is.</p>
<p>Maar er is meer dan genoeg spek op de botten in Nederland, vooral bij de burger zelf. In de krankzinnig grote pensioenpot van 1.800 miljard bijvoorbeeld, die overigens voor het absurde bedrag van 16 miljard per jaar wordt beheerd door vermogensbeheerders die Nederland uit dank daarvoor jaarlijks de WC-Eend-award voor ’s werelds beste pensioenstelsel overhandigen. Maar ook in de overwaarde van al die eigen huizen, die in coronatijd soms met tonnen is gestegen.</p>
<p>Het probleem zit dus niet zozeer aan de uitgavenkant, maar in de manier hoe we onze moddervette spaarpot verdelen en belasten. En in ons gebrek aan liquiditeit, dat zich wreekt bij crises. Ondertussen betaalt het kabinet dus liever de bonnetjes van het schadeherstelbedrijf, dan dat het de weg eens fatsoenlijk asfalteert. Dat alles onder druk van populistische stemmen die het leed van de gewone man overdrijven en daarmee het kabinet dwingen tot kortetermijnplannen, waar langetermijnplannen nodig zijn.</p>
<p>Gelukkig waren er, tegen de achtergrond van de inmiddels folkloristische vuilbekkerij van extreem-rechts, ook goede ideeën die door de Kamer kwamen deze week. Zo zijn de bonus voor deeltijdwerkers die naar voltijd gaan, de gratis kinderopvang én de gratis schoollunches in ‘moeilijke’ wijken pure vooruitgang. Nu de pleisters zijn geplakt, kunnen we het dan nu dan eindelijk over de lange termijn gaan hebben?</p>]]></description>
      <guid>https://volkskrant.nl/columns-opinie/nederlanders-hebben-last-van-een-hardnekkige-compensatie-en-declaratiereflex~b109473f/</guid>
      <pubDate>Sun, 25 Sep 2022 00:00:00 +00:00</pubDate>
    </item>
    <item>
      <title><![CDATA[Extreem-rechts moet terug de verdomhoek in, waar het hoort]]></title>
      <description><![CDATA[<p>De bewuste provocatie van Ongehoord Nederland – bij de NPO werden ‘negers’ ervan beticht ‘blanken’ massaal in elkaar te slaan, met nog geen flinter bewijs – zou weleens een zegen kunnen blijken. Allereerst leidt de middelvinger misschien wel tot de volkomen verdiende verbanning van de omroep. Maar belangrijker nog: polariserende figuren als ‘presentator’ Blommestijn zijn de beste remedie tegen de plaag van de valse balans. Onnozelaars die haar ten tijde van corona dapper vonden, en dat waren er nogal wat, zien nu tot welk duister kamp ze behoort.</p>
<p>False balance</p>
<p>of</p>
<p>bothsideism</p>
<p>, laten we het in het Nederlands maar valse balans noemen, is wanneer journalisten in hun neutrale ijver de twee kanten van een debat als gelijk presenteren, zelfs wanneer slechts één van die twee kanten zich op feiten beroept en het andere kamp zich uitsluitend bedient van leugens en complottheorieën. Zo kan het dat je in een talkshow een totale nitwit ‘met oprechte zorgen’ tegenover een wetenschapper kan zien zitten, of dat absurde redenaties – ‘racisme en intimidatie zijn vervelend, anderzijds voelen mensen zich niet gehoord’ – normaal zijn geworden.</p>
<p>Niet alleen de media doen mee aan deze gevaarlijke onzin, zo bleek uit een lezing van minister Yesilgöz van Justitie en Veiligheid. In een tijd waarin de rechtsstaat onder vuur ligt en journalisten worden vermoord, koos zij ervoor om de gevaren van ‘woke’ tegenover extreem-rechts te zetten: een klassiek staaltje valse balans. Agressief beleden slachtofferschap is heus irritant, maar toch zeker geen politieke ideologie of partij, laat staan een beweging die politieke invloed heeft. Dat is volkomen anders met extreem-rechts, een bewezen, maar nog immer onderschatte bedreiging voor onze democratie en veiligheid. Maar door de twee gelijk te stellen, positioneerde Yesilgöz de VVD waar het zo graag zit: in het redelijke midden.</p>
<p>Het lijkt logisch dat in landen met een cultuur van compromissen, zoals Nederland, de neiging tot het zoeken van een valse balans groter is dan in meer revolutionaire landen. Voeg daarbij onze kleinburgerlijke behoefte aan fatsoen en ‘in gesprek met elkaar blijven’, en je begrijpt waarom Nederland vergeven is van de slecht afgestelde weegschalen. We willen toch zeker niet polariseren?</p>
<p>Toch is polarisatie soms precies wat nodig is. Het is namelijk een onderschatte kwaliteit van polarisatie om het midden te dwingen partij te kiezen. Iets wat het midden in Nederland niet graag doet en lang ook niet hoefde; het zou absurd zijn om de keuze tussen sociaal-democraten of christen-democraten als een keuze tussen goed en kwaad voor te stellen. Zo’n zwart-wittegenstelling is er nu echter wél, en dat maakt dat het midden zijn instinctieve en cultureel bepaalde drang naar consensus moet loslaten.</p>
<p>Extreem-rechts aan tafel uitnodigen en naar de mond praten heeft extreem-rechts alleen maar groter en extremer gemaakt. Polariseren is dus niet altijd slecht, omdat het de grote groep redelijken dwingt de waarheid onder ogen te zien: het betreft hier geen ‘gewone’ afwijkende meningen. Extreem-rechts moet terug de verdomhoek in, waar het hoort, en ons systeem moet minder tolerant zijn voor misbruik door intoleranten.</p>
<p>Er is verschil tussen een afwijkende mening en racisme, net als kritiek en leugens niet hetzelfde zijn. Democratische partijen zijn wezenlijk anders dan fascistische partijen, en een onderbuikondernemer met een ‘juicekanaal’ is geen journalist. Wanneer we echter doen alsof al die zaken gelijkwaardig zijn, creëren we de valse balans die zo duidelijk het cruciale ingrediënt is voor de groei van extreem-rechts. Blijkbaar moet het eerst misgaan voordat we dat snappen.</p>]]></description>
      <guid>https://volkskrant.nl/columns-opinie/extreem-rechts-moet-terug-de-verdomhoek-in-waar-het-hoort~b4497bf1/</guid>
      <pubDate>Sun, 18 Sep 2022 00:00:00 +00:00</pubDate>
    </item>
    <item>
      <title><![CDATA[Het platteland lijkt ontnuchterd, de plattelanders de schaamte voorbij]]></title>
      <description><![CDATA[<p>Hij kwam zelf enthousiast op programmamaker Danny Ghosen afgestapt. Hij was fan van zijn programma. Maar het gesprek liep anders dan de man uit Ter Apel had bedoeld; de scherpe Ghosen wist het gesprek meteen pijnlijk te maken, door de tegen het azc protesterende man er fijntjes op te wijzen dat ook hij ooit een asielzoeker was. Ja, maar Ghosen was een ‘echte’, de asielzoekers in Ter Apel zijn allemaal gelukszoekers die stelen – ‘vind ik’. Met de asielzoekers had hij zelf nog nooit gesproken– ‘ik spreek geen buitenlands’.</p>
<p>Hoewel Ter Apel in Groningen ligt, deed zijn accent me behoorlijk denken aan het Twentse accent waarmee ik ben opgegroeid. Hij was typisch het haantje van de vriendengroep, de gangmaker van de kameraden, zoals ik die in elke Twentse voetbalkantine ben tegengekomen. Het binkie dat zegt wat de mannen eigenlijk alleen onder elkaar durven te zeggen en waar de rest dan om grinnikt, omdat zij hetzelfde denken maar zelf te bescheten zijn om het publiekelijk te zeggen.</p>
<p>Toch is er een verschil met ruim twintig jaar geleden, toen ik voor het laatst rondliep in de negorij. Het racisme kwam er toen namelijk alleen uit als men zich onbespied waande. Die goede oude tijd, waarin een pilsje nog een gulden kostte en de tukker nog gewoon achterbaks was. Of opging in de massa, waar men in de Twentse supportersvakken rond de millenniumwisseling nog een gezellig ‘Geef die zwarte een banaan’ ten beste gaf, wanneer er een zwarte speler opviel bij de tegenpartij. Dat hield pas op toen FC Twente aan de hand van de Zwitsers-Congolese held Blaise Nkufo uitgroeide tot een topclub en kampioen werd. ‘Nkufo olé’ zong het taalvaardige Twentse publiek – de man heeft er terecht een standbeeld voor gekregen.</p>
<p>Maar het racisme en de achterlijkheid zijn er bepaald niet minder op geworden. Het platteland zucht onder een gebrek aan diversiteit. Waar regio’s als Twente, Drenthe en Groningen vroeger een mengelmoes vormden van conservatieve CDA-stemmers en PvdA-stemmende arbeiders, begint alles buiten de Randstad massaal naar populistisch rechts te hangen. Waar mijn Twentse school twintig jaar geleden nog bestond uit timide maar fatsoenlijke ‘boeren’, uitgesproken linkse alto’s en een handjevol kakkers, is de huidige plattelandscultuur angstaanjagend eenvormig. Links is een universeel scheldwoord geworden; er bestaan hoogstens verschillen in hoe rechts men is.</p>
<p>Het platteland lijkt ontnuchterd en de plattelanders de schaamte voorbij. Heus, er zullen ook humane Albergers zĳn, er zijn immers ook heus aardige Russen, maar er liepen wel érg veel mensen mee in een Ku Klux Klan-achtige mars met omgekeerde vlaggen. Een mars met verbijsterend veel kleine kinderen bovendien; racisme is tegenwoordig een gezinsuitje. Van een tegenbeweging ontbreekt ieder spoor; in Ter Apel of Albergen betekent opstaan tegen een xenofobe meerderheid tegenwoordig sociale zelfmoord. Zelfs de dominee, leraar, politieman of voetbaltrainer weet de jongeren niet meer te bereiken of te corrigeren. Of erger nog; die ‘begrijpt de onvrede’ en zit zelf in de avonduurtjes de tweets van Thierry, Wierd en Raisa te liken.</p>
<p>Extreem-rechts heeft Nederland in de houdgreep en de fatsoenlijken zijn muisstil. Uit onderschatting, maar vooral uit angst. Het fysieke machtsvertoon van trekkers en vlaggen maakt indruk in het toch weinig revolutionaire Nederland. Bovendien legitimeert onze minister-president deze lafheid door nooit eens te gaan stáán voor de rechtsstaat, handhaving en humaniteit, ondanks de evident doodlopende weg van zijn wegduikpolitiek. En dus radicaliseert het platteland, waar volgens de legende noaberschap op één zou staan, vrolijk verder, in de veronderstelling dat men gelijk heeft.</p>]]></description>
      <guid>https://volkskrant.nl/columns-opinie/het-platteland-lijkt-ontnuchterd-de-plattelanders-de-schaamte-voorbij~b1d5584d/</guid>
      <pubDate>Sun, 11 Sep 2022 00:00:00 +00:00</pubDate>
    </item>
    <item>
      <title><![CDATA[De Zweedse politiek is een aangename tijdreis voor wie Nederland niet te harden vindt]]></title>
      <description><![CDATA[<p>In Göteborg is na een lange, warme zomer de herfst begonnen. De aanplakbiljetten voor de traditionele augustusconcerten van lokale held Håkan Hellström en van Rammstein, waarvoor de Zweden een merkwaardig zwak hebben, zijn verwisseld voor sobere campagneposters; Zweden gaat op 11 september naar de stembus. In Zweden bekennen de partijen, die een kiesdrempel van 4 procent moeten halen, voortijdig kleur en sluiten zich aan bij een links of een rechts blok, waarvan er één wint en waarbinnen de grootste partij de premier levert. Overigens hoeven niet alle partijen in dat blok ook mee te regeren, gedogen kan ook, zoals nu met het minderheidskabinet, uitsluitend gevormd door de Sociaaldemocraten van premier Magdalena Andersson.</p>
<p>Het Zweedse blokkensysteem zorgt voor een interessante dynamiek en spanning, die we in Nederland door de dominantie van de VVD al lang missen. De klassieke tweestrijd tussen de Sociaaldemocraten en de Gematigden (een soort VVD) wordt al een tijdje verstoord door de opkomst van de rechts-nationalistische Zwedendemocraten, die overigens een stuk gematigder zijn dan de veertig tinten bruin die het Nederlandse parlement inmiddels bevolken.</p>
<p>De Zwedendemocraten (SD) lijken nu groter te worden dan de Gematigden, maar nog steeds flink achter de Sociaaldemocraten. Daarmee staat rechts voor een paradox en een dilemma; hoe waarschijnlijker het wordt dat het rechtse blok de SD laat meeregeren, des te meer gematigde rechtse kiezer zullen overstappen naar het linkse blok, omdat ze de Zwedendemocraten verachten. Nu de wat boekhouderige premierskandidaat van de Gematigden geen potten kan breken, lijkt de angst voor een te grote SD een last-minute vlucht van gematigde kiezers naar het linkse blok van premier Andersson te veroorzaken.</p>
<p>Als Nederlander voelt het vaak alsof de Zweedse politiek een jaar of twintig achterloopt. Begin juli was ik in Gotland tijdens de Almedalsveckan, een week waarin het gehele Zweedse maatschappelijke en politieke veld samenkomt om ideeën uit te wisselen. Volledig publiek toegankelijk, met nauwelijks beveiliging. Juist toen ik concludeerde dat dat in Nederland absoluut niet meer zou kunnen, kwam het bericht dat de rechtsextremist Theodor Engström een steenworp verderop de forensisch psychiater Ing-Marie Wieselgren had vermoord. Later bleek dat hij het ook voorzien had op Annie Lööf, de partijleider van de toch weinig aanstootgevende Centrumpartij, momenteel deel van het linkse blok.</p>
<p>Immigratie is hét thema. De naïviteit en de besmuiktheid viel me na de enorme instroom van 2015 nog op, alsof ik in het Nederland van vóór Fortuyn was. Maar de Sociaaldemocraten hebben snel geleerd en slaan tegenwoordig een pragmatische toon aan die SD wind uit de zeilen neemt. Sowieso zijn de onderlinge verschillen lang niet zo groot als in Nederland, al lijkt ook in Zweden de groeiende ongelijkheid een tikkende tijdbom. Het neoliberalisme is hier zelfs zo ver doorgevoerd dat veel scholen zijn geprivatiseerd, en een deel van de onderwijsbudgetten als winst in de zakken van buitenlandse aandeelhouders belandt.</p>
<p>Maar wat vooral opvalt, is dat het rabiate anti-overheidssentiment dat Nederland teistert hier volkomen afwezig lijkt. Natuurlijk, de SD heeft zijn wortels in bedenkelijke clubjes, maar is economisch links en staat achter de sterke Zweedse welvaartsstaat. De complotdenkerij en revolutionaire agressie van alt-right ontbreken bovendien; SD-partijleider Jimmy Åkesson wil graag salonfähig zijn en doet meer denken aan een opportunist als Joost Eerdmans dan aan Thierry Baudet. In Zweden staat het collectief nog sterk, kortom, en lijken de Sociaaldemocraten voorlopig nog ‘gewoon’ de baas; een prettige reis terug in de tijd voor iedereen die het Nederland van nu niet te harden vindt.</p>]]></description>
      <guid>https://volkskrant.nl/columns-opinie/de-zweedse-politiek-is-een-aangename-tijdreis-voor-wie-nederland-niet-te-harden-vindt~b344e83a/</guid>
      <pubDate>Sun, 4 Sep 2022 00:00:00 +00:00</pubDate>
    </item>
    <item>
      <title><![CDATA[De angst dat rijken iets krijgen, is groter dan de wens om armen vooruit te helpen]]></title>
      <description><![CDATA[<p>De zomer lijkt de geijkte tijd voor proefballonnen. Het parlement is met een lange vakantie en dat geeft anderen de ruimte om wat ideeën te lanceren. Als muizen die op tafel dansen, wanneer de kat van huis is. De meeste rimpeling verzorgde econoom Barbara Baarsma met haar plan voor een verhandelbaar CO2- budget, maar er was ook een idee voor het gratis maken van menstruatieproducten, dat in Schotland onlangs praktijk werd.</p>
<p>Bij de critici van dergelijke progressieve ideeën, en daar reken ik ook het plan van Baarsma toe, viel iets op dat ik ‘populistische chantage’ zou willen noemen. Dat werkt als volgt. In een ideale wereld helpt de overheid alleen mensen die dat echt nodig hebben, met maatwerk. Zoals we allemaal weten is maatwerk echter lastig en vaak onuitvoerbaar door een gebrek aan techniek, mankracht of beide. Wanneer het tóch wordt geprobeerd, loopt het onvermijdelijk in de soep, zoals bij ons hopeloze toeslagenstelsel. Het contrast met de effectiviteit, efficiëntie en snelheid van niet-maatwerk, zoals bijvoorbeeld de NOW-regeling, is zonneklaar.</p>
<p>Maar waar we het bedrijfsleven of banken graag lijken te helpen met een ‘one size fits all’-oplossing, vinden we dat té oneerlijk en onverteerbaar bij gewone burgers. Zo betoogden tegenstanders van het voorgestelde gratis verstrekken van menstruatieproducten dat ‘gratis niet bestaat’ en dat ook de niet-armen hiervan zouden profiteren, terwijl zij die producten probleemloos kunnen betalen. Een vergelijkbaar argument was te horen rondom het voorstel van Baarsma: dat armen nieuwe inkomsten zouden krijgen die ze nu niet hebben, werd compleet ondergesneeuwd in de woede over een elite die gewoon door kon blijven vliegen.</p>
<p>Dit is populistische chantage; de angst dat de rijken iets krijgen dat ze niet nodig hebben, is groter dan de wens om de armen erop vooruit te laten gaan. Het is het punt waarop populisten van links en rechts elkaar vinden in een primitieve elitehaat, die alle progressiviteit saboteert. Voor rechtse populisten is het belang duidelijk: zij vinden elk progressief beleid dat het klimaat, vrouwen of minima ten goede komt onzin, zeker als dat met algemene middelen betaald zou moeten worden. Bij links-populisten is de emotie complexer, zo liet de discussie over Baarsma’s C02-budget zien.</p>
<p>Populistisch links vond het een erekwestie, men vond het een belediging om CO2-rechten te verkopen. Het zou een aalmoes zijn. Hoewel het ook niet mijn oplossing zou zijn, werd het progressieve karakter van het voorstel daarmee ontkend: de rijken moeten véél meer betalen, terwijl de armen nieuw inkomen krijgen. Eind van het liedje is evenwel dat er door deze emotionele argumenten niets gebeurt, rijk goedkoop blijft vliegen, en arm, dat toch al niet vloog, geen cent extra krijgt. Maar emotionele argumenten winnen tegenwoordig altijd: zelfs Pieter Omtzigt, toch bekend met de makke van toeslagen, hamert momenteel op inkomensgebonden maatwerk als het gaat om compensatie voor de gestegen energieprijzen.</p>
<p>Populistische chantage is het laatste wat we kunnen gebruiken in crisistijden. Zaken als gratis menstruatieproducten en kinderopvang zijn, net als CO2-beprijzing, pure vooruitgang. En ja, dat betekent dat de grote groep welvarende middenklassers (die vermeende elite is in Nederland vooral een fictie) soms iets krijgt dat het zelf ook wel kan betalen. Maar het lijkt me vele malen belangrijker dat we de groeiende groep mensen aan de onderkant snel, uitvoerbaar en praktisch helpen. Bovendien krijgt die verwende en verrechtste middenklasse dan meteen een goed antwoord op haar eeuwige vraag – wat doet de overheid ooit voor mij? Nou, dit!</p>]]></description>
      <guid>https://volkskrant.nl/columns-opinie/de-angst-dat-rijken-iets-krijgen-is-groter-dan-de-wens-om-armen-vooruit-te-helpen~b594e89f/</guid>
      <pubDate>Sun, 28 Aug 2022 00:00:00 +00:00</pubDate>
    </item>
    <item>
      <title><![CDATA[Het pro-boerensentiment is een door sociale media aangejaagde uiting van het internationale fascisme]]></title>
      <description><![CDATA[<p>Na romances met de grootste fascistfluencer van Nederland (Thierry Baudet) en Frankrijk (Julien Rochedy), is de pas 25-jarige Eva Vlaardingerbroek nu de verloofde van Will Witt, een populaire ‘conservatieve’ vlogger in Amerika. Nadat Vlaardingerbroek een tijdje voor Forum voor Democratie in Brussel zat, en in Stockholm wat videootjes maakte voor een Youtubekanaal van de Zwedendemocraten, verschijnt ze tegenwoordig af en toe bij de show van Tucker Carlson op</p>
<p>Fox News</p>
<p>. Zoals afgelopen week, toen ze de kijkers op een stortvloed aan leugens over de stikstofcrisis trakteerde, met als uitsmijter dat Nederland een communistische dictatuur is.</p>
<p>Nu kan het goed dat dit alles u geen bal interesseert en hoewel dat op zich vóór u pleit, wil ik hiermee een belangrijke en angstaanjagende ontwikkeling illustreren: het ontstaan van een internationaal fascisme. Want de ‘carrière’ van Vlaardingerbroek laat zien hoe extreemrechts van lullige Janmaatzaaltjes is gegroeid naar een internationale franchise, met volop uitwisseling en een zekere glamour, voor wie geen last heeft van smaak.</p>
<p>Hoewel extreemrechts zich voortdurend druk maakt over de ‘globalisten’, is er weinig zo snel geglobaliseerd als extreemrechts. De complottheorieën gaan altijd over het World Economic Forum (WEF), zijn verspreid over de hele wereld, en de boosdoeners zijn overal dezelfde Amerikaanse miljardairs en een zekere Duitse meneer Schwab.</p>
<p>Het liberalisme wordt overal anders uitgelegd en ook de sociaal-democratie en christen-democratie hebben in zo’n beetje ieder Europees land hun eigen variant, zo bewijst de Europese fractie van de christen-democraten, waartoe tot 2021 zowel de CDU/CSU van Angela Merkel als het Fidesz van de Hongaarse potentaat Victor Orbán behoorde.</p>
<p>Maar het internationale fascisme is opvallend eenvormig en geglobaliseerd; met wereldwijd dezelfde onderwerpen (migratie, klimaat) en dezelfde trukendoos van misplaatst slachtofferschap, selectief gejammer over de vrijheid van meningsuiting, platitudes over ‘niet gehoord worden’ en aangifteschwalbes bij elke vorm van kritiek.</p>
<p>Onze eigen Tucker Carlson, Wierd Duk, noemde de boeren deze week ‘frontsoldaten in het conflict tussen de grondgebonden somewheres en de welvarende anywheres, die de rest van de samenleving het liefst een veganistische levensstijl willen opdringen’. In de wetenschap dat de nazi’s en de communisten over ‘Heimatlosen’ respectievelijk ‘kosmopolieten’ spraken wanneer ze op de Joden doelden, de zoveelste bedenkelijke hondenfluit van historicus Duk.</p>
<p>Het is bovendien precies andersom. Wie de agressieve borden en spandoeken langs onze snelwegen leest, met verwijzingen naar het WEF en de ‘communistische agenda’ van onze ‘linkse dictatuur’, ziet toch vooral een vergezochte globalistische verklaring voor het toch zeer lokale Nederlandse stikstofprobleem. Het pro-boerensentiment is dus allesbehalve grondgebonden, het is een door sociale media aangejaagde uiting van het internationale fascisme.</p>
<p>Wie denkt dat wat in Amerika gebeurt ver weg is, is naïef. Nederland is het meest Amerikaanse land van Europa: bijna net zo rijk en conservatief, en met een vergelijkbare culturele en intellectuele armoede, die ervoor zorgt dat het vrijheidsbegrip niet verder strekt dan opkomen voor het eigen belang en plat anti-overheidssentiment.</p>
<p>Ook hier is een online ecosysteem ontstaan met een groep redelijk lijkende figuren, die echter allemaal een ordinaire gateway drug zijn naar de echte radicalen. Dat er zoveel vrouwen meedoen, zowel passief als actief, laat de brede aantrekkingskracht zien van dit welvaartsfascisme; de decennialang met aanrechtsubsidies gestimuleerde achterlijkheid wreekt zich nu in de vorm van wellnessrechts.</p>
<p>Ik maak de komende zes weken plaats op deze plek om vakantie te vieren, en te werken aan een boekje onder de werktitel</p>
<p>Sander en de Brug</p>
<p>, als vervolg op mijn serie</p>
<p>Sander en De Kloof</p>
<p>. Misschien kom ik in september wat hoopvoller terug, maar ik zou er niet op rekenen.</p>]]></description>
      <guid>https://volkskrant.nl/columns-opinie/het-pro-boerensentiment-is-een-door-sociale-media-aangejaagde-uiting-van-het-internationale-fascisme~b109ad4e/</guid>
      <pubDate>Sun, 10 Jul 2022 00:00:00 +00:00</pubDate>
    </item>
    <item>
      <title><![CDATA[Waarom leggen we het bonnetje van het uitkopen van boeren niet bij de winnaars van de agro-industrie?]]></title>
      <description><![CDATA[<p>De nieuwe Piketty is gelukkig een stuk dunner dan zijn eerdere standaardwerken</p>
<p>Kapitaal in de 21e eeuw</p>
<p>(812 pagina's) en</p>
<p>Kapitaal en Identiteit</p>
<p>(1136 pagina's). In</p>
<p>A Brief History of Equality</p>
<p>(288 pagina's, verschijnt in september in Nederlandse vertaling als</p>
<p>Een kleine geschiedenis van gelijkheid</p>
<p>) schrijft de Franse stereconoom bovendien een stuk toegankelijker, met opvallend veel ruimte voor de slavernij en het koloniale verleden van Europese landen en de VS. Ik noem dat overigens uitsluitend opvallend, omdat ik nu eenmaal (te) weinig weet van die periode en tot mijn schaamte te weinig stilsta bij de enorme gevolgen van de koloniale tijd en slavernij voor de ongelijkheid in en tussen landen.</p>
<p>Vooral Piketty’s beschrijving van de compensatie voor de slavenhouders is ronduit schokkend. De Britse afschaffingswet, die in 1833 werd aangenomen, omvatte een volledige compensatie voor eigenaren van slaven. Er werden relatief geavanceerde schalen opgesteld op basis van de leeftijd, het geslacht en de productiviteit van de slaven, zodat de vergoeding zo ‘eerlijk’ en exact mogelijk was. Op deze manier werd ongeveer 20 miljoen pond sterling – ongeveer 5 procent van het nationale inkomen van het Verenigd Koninkrijk destijds – uitbetaald. Omgerekend naar vandaag zo’n 39 miljoen euro voor ieder van de vierduizend slavenhouders.</p>
<p>Ook in Nederland werd een schadevergoeding van 300 gulden per slaaf aan de eigenaar betaald als compensatie voor het ‘verloren eigendom’. In totaal bedroeg de tegemoetkoming bijna 12 miljoen gulden, ongeveer 10 procent van de rijksuitgaven in 1863.</p>
<p>Hoewel de Nederlandse boeren natuurlijk geen slavenhouders zijn, vallen parallellen niet te ontkennen. Want ook nu is er sprake van een bedrijfstak die onder maatschappelijke druk moet veranderen, en ook nu zat dat er al decennia aan te komen. En ook nu staat de overheid klaar om de verkeerde groep te compenseren. Het stikstoffonds van 25 miljard euro, oftewel ruim 3 procent van het nationaal inkomen, is immers vrijwel uitsluitend bedoeld om boeren uit te kopen.</p>
<p>Zowel slavenhouders als veehouders zijn afhankelijk van maatschappelijk draagvlak voor hun werk. De wereld is constant in verandering, en de bevolking groeit en emancipeert. Wanneer een maatschappij vindt dat iets niet meer van deze tijd is, dan worden de regels aangepast. Al in de jaren negentig van de vorige eeuw werd met de uitbraken van de gekkekoeienziekte, varkenspest en mond-en-klauwzeer duidelijk dat de Nederlandse veehouderij volstrekt onhoudbaar was geworden. Mocht daar onduidelijkheid over bestaan: de te hoge stikstofuitstoot van de veehouderij is primair het probleem van die sector zelf.</p>
<p>De logica van hoge uitkoopsommen voor sommige boeren ontgaat mij dan ook. Het is immers niet de maatschappij die heeft geprofiteerd van de agro-industrie, dus waarom zou zij dan wel de uitkoop moeten betalen? Dat is bovendien niet eerlijk ten opzichte van verstandige boeren die al eerder hun bedrijfsvoering aanpasten of stopten. Natuurlijk is het vermogen van de boeren niet te vergelijken met de ongekende rijkdom van slavenhouders, maar waarom kijken we niet wat beter wie nu eigenlijk de échte winnaars zijn van decennia agro-industrie? En leggen we het bonnetje niet bij hén?</p>
<p>Op een enkele cryptofascist na zal iedereen nu vinden dat niet de slavenhouders destijds gecompenseerd hadden moeten worden, maar de tot slaaf gemaakte mensen. En dat de slavenhouders en de verrijkte westerse staten die compensatie hadden moeten betalen. Dat koeien en varkens niet om herstelbetalingen kunnen vragen, is geen reden om nu niet het juiste te doen. Geef de sector een redelijke termijn om de veestapel weer in evenwicht te brengen met de beschikbare grond en biedt daarbij (financiële) hulp, maar maak niet een oude fout, door de hardste schreeuwers en beste lobbyisten te compenseren.</p>]]></description>
      <guid>https://volkskrant.nl/columns-opinie/waarom-leggen-we-het-bonnetje-van-het-uitkopen-van-boeren-niet-bij-de-winnaars-van-de-agro-industrie~bdfa8e79/</guid>
      <pubDate>Sun, 3 Jul 2022 00:00:00 +00:00</pubDate>
    </item>
  </channel>
</rss>
