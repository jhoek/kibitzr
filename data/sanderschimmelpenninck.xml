<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Extreem-rechtse agressors wordt geen strobreed in de weg gelegd. Dat schept een beeld van willekeur en machteloosheid]]></title>
      <description><![CDATA[<p>Ons staatshoofd noemde het fenomeen van de omgekeerde vlaggen onlangs ‘een mooie traditie’. Nu vond Louis Seize de guillotine wellicht ook een mooie innovatie, maar bij mij groeit toch vooral het onbehagen: wanneer worden die dingen nu eindelijk eens weggehaald? Het antwoord lijkt niemand te weten; wacht de politie soms tot die vlaggen en borden met agressieve anti-overheidsteksten zichzelf weg de-escaleren?</p>
<p>De automobilist wordt er sinds dit jaar elke dag aan herinnerd dat er in Nederland niet gehandhaafd wordt en extreem-rechtse intimidatie werkt. Voor wie geen auto heeft zijn er steeds vaker verontrustende nieuwsberichten waaruit dezelfde conclusie kan worden getrokken. Garagehouders met een kleurtje krijgen een kopstoot om niets en klimaatactivisten hebben al een peloton ME’ers in hun nek als ze de buurman gedag zeggen. Maar boeren en buitenlui mogen alles.</p>
<p>Het leidde tot een nieuw dieptepunt in Staphorst, waar de auto’s van antiracisten werden bestookt met vuurwerk en overgoten met olie. Hoewel de Staphorsters als Zwarte Piet vermomd waren, was de huiveringwekkende achterlijkheid die op hun gezichten gedrukt stond met geen vijf lagen roet weg te schminken. De agressors werd echter geen strobreed in de weg gelegd; de passerende busjes met politieagenten leken op safarivoertuigen, met toeristen die vanachter gewapend glas likkebaardend toekijken hoe wilde beesten hun prooi verschalkten.</p>
<p>Politiechef Willem Woelders zei eerder over de weigering van de politie om op te treden: ‘Veel politiemensen hebben begrip voor de positie van de boeren, ik ook.’ Minister Yesilgöz had de man meteen moeten ontslaan wegens een gebrek aan neutraliteit, maar in plaats daarvan maakte de minister duidelijk dat ook zij niet neutraal is. In haar Schoo-lezing sprak zij immers vooral over de gevaren van ‘wokisme’, een verschijnsel dat hoogstens wat mensen in de media en op universiteiten nerveus maakt.</p>
<p>Maar het is nog erger dan die valse balans. Want wanneer klimaatactivisme of ‘woke’ net zo erg zouden zijn als extreem-rechtse agressie, dan zou toch in ieder geval tegen beide even hard opgetreden moeten worden. Maar de realiteit is dat er tegen extreem-rechtse agressie helemaal niet opgetreden wordt. En hoe langer dat duurt, hoe sterker het beeld van willekeur en machteloosheid ontstaat; want wat is nu eigenlijk de strategie van de overheid?</p>
<p>Yesilgöz nam het deze week maar weer eens voor ‘haar’ politie op, maar de voortdurende aanvallen van met name Sylvana Simons klinken steeds aannemelijker. Yesilgöz heeft daarbij voorlopig het geluk dat radicaal-linkse partijen als Simons’ Bij1 er alles aan doen om de eigen geloofwaardigheid te ondermijnen, bijvoorbeeld door consequent met Forum voor Democratie mee te stemmen inzake Oekraïne en door de gretigheid waarmee in 2020 een bonus voor nieuwe politieagenten werd gekwalificeerd als ‘even extra cashen om je medemens te onderdrukken’.</p>
<p>Hoewel Simons gewoon een punt heeft over de neutraliteit van de politie, kan zij het niet laten dóór te slaan en te suggereren dat alle handhaving slechts onderdrukking is. Simons creëert daarmee een valse tegenstelling, die haar achterban niets helpt. De door haar gewenste radicale gelijkwaardigheid is immers juist gebaat bij een sterke handhavende macht, omdat radicale gelijkwaardigheid per definitie alleen door een sterke en aanwezige overheid kan worden afgedwongen.</p>
<p>Dat de kritiek nu nog gevolgd wordt door een infantiele oproep om de politie dan maar af te schalen of af te schaffen, betekent niet dat Yesilgöz niet hoeft te luisteren. De Nederlandse politie heeft na een ontluisterend jaar heel wat recht te zetten, te beginnen met het oppakken van de geweldplegers in Staphorst.</p>]]></description>
      <guid>https://volkskrant.nl/columns-van-de-dag/extreem-rechtse-agressors-wordt-geen-strobreed-in-de-weg-gelegd-dat-schept-een-beeld-van-willekeur-en-machteloosheid~bf5d99a6/</guid>
      <pubDate>Sun, 27 Nov 2022 00:00:00 +00:00</pubDate>
    </item>
    <item>
      <title><![CDATA[We kunnen het ons niet permitteren de uitgestoken hand van goedwillende rijken te weigeren]]></title>
      <description><![CDATA[<p>Op een bij de meeste Amsterdammers onbekende en onbeminde plek, het voormalige marineterrein, ligt één van de succesvolste Nederlandse opleidingsinstituten: het Codam Coding College. Hier wordt een zeer diverse groep mensen geleerd te coderen, een vaardigheid waarnaar enorme vraag bestaat. Iedereen die de selectieperiode van een maand met succes doorstaat, is welkom op de volledig gratis opleiding; een specifieke vooropleiding is niet nodig. De leerlingen leren vooral van elkaar volgens een peer-to-peersysteem, dat docenten overbodig maakt.</p>
<p>De resultaten van deze nieuwerwetse ambachtsschool zijn fenomenaal; alle studenten vinden meteen een goedbetaalde baan. Bovendien weet de opleiding een voor techbegrippen ongekend hoog percentage van 31 procent vrouwelijke studenten te scoren. En misschien nog wel het mooiste: Codam kost de Nederlandse overheid én de studenten helemaal niets. Het gehele budget van 2,2 miljoen komt elk jaar uit de zak van de stichting Sofronie, van de vernederlandste Française Corinne Vigreux, die vermogend werd met de verkoop van TomTom. Zij zou dolgraag het succes verder opschalen.</p>
<p>Er is echter één probleem: Codam past niet in een hokje. Hoewel de gemeente Amsterdam en het ministerie van OCW vol lof zijn over de opleiding, voldoet deze niet aan het standaard afvinklijstje waarmee de overheid werkt. Vooral het feit dat er geen docenten zijn, leidt tot een hardnekkig ‘computer says no’. Met als gevolg dat de studenten van Codam geen aanspraak kunnen maken op studiefinanciering. Terwijl ze toch moeten eten en wonen.</p>
<p>De laatste jaren is er veel cynisme ontstaan rondom filantropie, en dat is niet geheel onterecht. In zeven jaar bij</p>
<p>Quote</p>
<p>heb ik een bedenkelijke mix van arrogantie en geldverspilling voorbij zien trekken. Ondernemers menen dikwijls zelf het wiel uit te moeten vinden onder het motto ‘als ik zelf dit vermogen heb weten te verdienen, dan kan ik dat toch zelf zeker het beste weggeven’. Met vele mislukkingen als gevolg. Bovendien had het geld dat zij met het nodige aplomb weggeven vaak gewoon naar de Belastingdienst moeten gaan.</p>
<p>Zelfs Peter Buffet, de zoon van opperfilantroop Warren Buffet, schreef ooit een opiniestuk in</p>
<p>The New York Times</p>
<p>onder de veelzeggende kop ‘The Charitable-Industrial Complex’. Het gevaar is dat filantropie een middel wordt voor rijke individuen om, gespeend van transparantie, hun eigen stokpaardjes te berijden, meestal in een werkgebied waarin ze zelf hun geld hebben verdiend. Soms is filantropie zelfs een ordinaire dekmantel voor politieke beïnvloeding. Niet verwonderlijk dus, dat filantropen vaak op tegenwerking kunnen rekenen, zeker wanneer zij overheidstaken verstoren.</p>
<p>Maar filantropische inspanningen moeten op hun merites en resultaten beoordeeld worden, want we kunnen het ons niet permitteren de uitgestoken hand van goedwillende rijken te weigeren. Hoewel Nederland een rijke traditie heeft met vooral een gul gevende middenklasse, neemt die bereidheid rap af. De middenklasse is ontevreden, vergeven van statusangst en ervaart relatieve armoede, aangejaagd door sociale media waarop er altijd iemand rijker is. Gecombineerd met het gegeven dat we door snel stijgende lasten in Nederland harder zullen moeten werken voor dezelfde welvaart, zullen de filantropische activiteiten in die groep zwaar onder druk komen te staan. Dat maakt de filantropische verantwoordelijkheid voor de Nederlandse rijken alleen maar groter.</p>
<p>In een ideale wereld is filantropie helemaal niet nodig. Maar in de niet-ideale wereld waarin wij nu eenmaal leven, kan filantropie gaten vullen die een imperfecte overheid laat vallen. Met enorme voortvarendheid bovendien. Het is daarom cruciaal dat Nederland een voorbeeld neemt aan omringende landen, en evident succesvolle voorbeelden als Codam omarmt en faciliteert.</p>]]></description>
      <guid>https://volkskrant.nl/columns-van-de-dag/we-kunnen-het-ons-niet-permitteren-de-uitgestoken-hand-van-goedwillende-rijken-te-weigeren~b356ccb7/</guid>
      <pubDate>Sun, 20 Nov 2022 00:00:00 +00:00</pubDate>
    </item>
    <item>
      <title><![CDATA[Het hypocrisieverwijt is uitsluitend bedoeld om klimaatbeleid te saboteren]]></title>
      <description><![CDATA[<p>‘Geen vliegschaamte zeker!’, ‘lekker hypocriet hoor, deugneusjes!’. Vorig weekend gingen we met onze 35 collega’s op bedrijfsuitje naar Valencia. Dat betekent de daaropvolgende dagen zure comments onder vrolijke Instagramposts. Het merkwaardige is alleen dat wanneer je op de profieltjes van de mopperaars klikt, je geen profielen van klimaatactivisten ziet, maar die van PVV- en FvD-stemmers.</p>
<p>Zij vinden dat iedereen die weleens vliegt zijn mond moet houden over klimaatbeleid. Want anders ben je hypocriet. Het oerdomme hypocrisieverwijt was altijd al favoriet bij domrechts, waar men liever iemand heeft die consequent kwaadaardig is dan iemand die het goede probeert en daarbij onvermijdelijk inconsequent is. Bovendien is het een zeer behapbaar argument, dat al bij kleuters beklijft. Geen verrassing dus dat</p>
<p>De Telegraaf</p>
<p>afgelopen weekend uitpakte met ‘hypocriete klimaatactivisten’ die ‘anderen de les lezen’.</p>
<p>Alleen, dat doen klimaatactivisten helemaal niet. Zij richten zich tot overheden, die ze oproepen klimaatbeleid aan te scherpen. Klimaatactivisten kúnnen bovendien niet zuiver in de leer zijn, omdat klimaatneutrale alternatieven meestal simpelweg niet bestaan, hetgeen hun punt alleen maar bewijst. En als er een activist wél door de zuiverheidscontrole komt, dan wordt de activist ervan beticht een ongewassen werkloze te zijn, die buiten de maatschappij staat. Of dacht u dat</p>
<p>De Telegraaf</p>
<p>Greta Thunberg wél serieus nam nadat ze de oceaan overzeilde?</p>
<p>Hoe lastig het voor de kleinburger ook te vatten is; veelvliegers zijn juist geloofwaardig in een pleidooi voor vliegbeperkingen, die raken hen immers het hardst. Net als een roker extra geloofwaardig is als hij een rookverbod op de werkvloer bepleit. Maar de focus op individueel gedrag is vooral onzinnig, want grote verandering komt alleen door regelgeving en systeemverandering. Alleen als vliegen veel duurder of gerantsoeneerd zou worden, gaan mensen voor alternatieven kiezen, en gaan er minder vliegtuigen. En worden alternatieven relatief goedkoper en investeringen rendabeler.</p>
<p>Merkwaardig is ook het inconsequente wereldbeeld van populistische hypocrisieroepers. Als het om vliegen gaat propageren zij totale gelijkheid, een soort klimaatcommunisme, waarin een vakantievlucht naar Alanya even belangrijk is als een vlucht van een minister naar een klimaattop. Maar mensen zijn natuurlijk niet gelijk. Van eten en kleding tot wonen; verschillende portemonnees geven verschillende mogelijkheden. Dat heeft rechts nog nooit een probleem gevonden, en nu opeens wel? Je zou het bijna hypocriet noemen.</p>
<p>Veel hypocrisieroepers verschuilen zich achter cynische passiviteit, maar de bedoelingen van</p>
<p>De Telegraaf</p>
<p>zijn kwaadaardiger: het hypocrisieverwijt is bedoeld om klimaatbeleid te saboteren. De aandacht voor individueel gedrag is bedoeld om af te leiden, als een rookgordijn van elitehaat, en om de geloofwaardigheid van de initiatiefnemers van klimaatbeleid te ondermijnen. En daarmee dat beleid zélf. De motivatie daarvoor is, zoals altijd bij</p>
<p>De Telegraaf</p>
<p>, ordinair eigenbelang: grote bedrijven moeten buiten schot blijven en die vakantievlucht naar Alicante moet lekker goedkoop blijven.</p>
<p>Wanneer domrechts wérkelijk moeite zou hebben met hypocrisie en vliegongelijkheid, dan zou men een niet-verhandelbaar vliegrantsoen voor iedereen moeten bepleiten. Dan kan je immers met al het geld van de wereld nog steeds niet méér vliegen dan een ander. Maar dat doet men natuurlijk niet, want het gaat hen helemaal niet om het klimaat.</p>
<p>De wereld is niet uitsluitend verdeeld in ascetische boomknuffelaars en egoïstische klootzakken. De meeste mensen zitten er tussenin. Als puntje bij paaltje komt kiest 95 procent van de consumenten voor het gunstigste reisalternatief. Elkaar de maat nemen zet geen zoden aan de dijk. Een overheid die met regelgeving en prijsprikkels de consument stuurt wél.</p>]]></description>
      <guid>https://volkskrant.nl/columns-van-de-dag/het-hypocrisieverwijt-is-uitsluitend-bedoeld-om-klimaatbeleid-te-saboteren~b01b6a9a/</guid>
      <pubDate>Sun, 13 Nov 2022 00:00:00 +00:00</pubDate>
    </item>
    <item>
      <title><![CDATA[Wanneer het slecht gaat met de trein, gaat het slecht met de samenleving]]></title>
      <description><![CDATA[<p>Op donderdagavond 8 september stond ik met twee vrienden op Amsterdam Centraal te wachten op de slaaptrein naar München. Vanuit Beieren zouden we fris en uitgeslapen doorfietsen naar Split, Kroatië. Onze fietsen waren al vooruitgestuurd. Ik keek ernaar uit weer eens in een slaaptrein te zitten, iets dat ik met mijn ouders in de late jaren negentig ook weleens deed. Maar onze duurzame ambities vielen vijf minuten voordat de trein zou vertrekken in duigen; de trein reed niet.</p>
<p>De NS-medewerker bij de informatiebalie had een ontluisterende boodschap voor de ontredderde reizigers: ‘Ik zou gaan vliegen.’ Ondanks de chaos op Schiphol is vliegen nog altijd een geoliede machine in vergelijking met de ervaring die de internationale treinreiziger wordt geboden. Er is geen communicatie, geen real-time informatie en kaartjes moet je nog printen. Op compensatie moet je eindeloos wachten; na twee maanden heb ik nog niets gehoord over de zeshonderd euro die ik had betaald. Mensen die vaker internationaal reizen, vooral via Duitsland, vertelden me dat dit schering en inslag is. Hun advies: ga vliegen. Of fietsen, als je echt duurzaam wil zijn.</p>
<p>De staat van de spoorwegen in Nederland is abominabel, net als in veel andere Europese landen. Mensen worden de trein uitgejaagd met vertragingen, overvolle en te korte treinen. Personeelsproblemen bij de NS, die prima voorspelbaar waren, worden ‘opgelost’ door simpelweg treinen te schrappen. Grote investeringen blijven uit en elk ambitieus plan, van een HSL-Oost tot Lelylijn, wordt afgeschoten of verzopen in een moeras van inspraak, bezwaarprocedures, arbitraire sommetjes en ander klein denken.</p>
<p>Maar de slechte conditie van het spoor is meer dan een ergernis. Het is een teken van een samenleving in verval. In landen waar iedereen aan zichzelf denkt, het sociale contract is verzwakt en de overheid als vijand wordt gezien, gaat het slecht met het spoor. In landen waar het collectief gezond is gaat het goed met het spoor. De trein was en is een verbluffend eenvoudige lakmoesproef voor een samenleving: gaan we vooruit of niet?</p>
<p>Meer dan welke uitvinding of vooruitgang ook staat de trein voor moderniteit en beschaving. Geen vervoermiddel heeft de wereld veranderd zoals de trein, die niemandsland verbond met de wereld en leven bracht op plaatsen waar geen leven was. Spoorlijnen zijn de aders van onze beschaving en hebben onze fysieke realiteit vormgegeven. Om spoorroutes te creëren, moesten eeuwenoude eigendomsrechten worden opgegeven; een spoor is nu eenmaal bij voorkeur een rechte lijn. In gebieden en landen waar het sociaal contract en vooruitgangsgeloof het sterkst waren, lukte dat het best. Gebieden waar men vasthield aan individuele, lokale belangen en waar de trein daarom niet welkom was, raakten onvermijdelijk achterop.</p>
<p>Niet alleen de trein veranderde onze wereld, ook de stations deden dat. Waar vliegvelden inwisselbare eilanden zijn, die je op elke desolate plek kunt creëren (wat we in het geval van Schiphol ook hadden moeten doen), zijn stations deel van de stad. Het zijn urbane kathedralen en ontmoetingsplekken, en het beginpunt van vrijwel elke stadsinrichting.</p>
<p>De actievoerders van Extinction Rebellion hadden dus gelijk met hun spandoek op Schiphol-Oost dit weekend: ‘Meer treinen, minder vluchten’. Het vliegtuig staat symbool voor het individualisme, de trein voor het collectief. Er zou een Europees masterplan voor het spoor moeten komen, waarmee in de komende tien jaar het Europese treinnetwerk wordt uitgebreid. Tot het zover is, moeten vliegtickets drie keer zo duur worden, zodat dat allemaal betaald kan worden.</p>]]></description>
      <guid>https://volkskrant.nl/columns-opinie/wanneer-het-slecht-gaat-met-de-trein-gaat-het-slecht-met-de-samenleving~bffc24cb/</guid>
      <pubDate>Sun, 6 Nov 2022 00:00:00 +00:00</pubDate>
    </item>
    <item>
      <title><![CDATA[Wanneer Musk extreem-rechts zijn gang laat gaan op Twitter, haken de toch al weifelende adverteerders onvermijdelijk af]]></title>
      <description><![CDATA[<p>‘The bird is freed’, tweette de nieuwe koning van het riool. Afgelopen donderdag kwam de overname van Twitter door multimiljardair Elon Musk dan toch rond. Hoewel Musk er alles aan deed om onder de deal uit te komen, neemt hij het van schulden en trollen vergeven dorpsplein over voor 44 miljard dollar. Zijn eerste maatregel was het ontslaan van zo’n beetje de hele top van het bedrijf, inclusief ceo Parag Agrawal. Maar belangrijker nog: hij wil Twitter gaan dereguleren.</p>
<p>De extreem-rechtse hordes, de voornaamste overtreders, reageerden extatisch met een onbenullige rijkenverering die eerder Trump ten deel viel. De nihilist Musk, die alles als een spelletje ziet en met Poetin belt over een ‘deal’ in de Oekraïneoorlog, beweert Twitter weer een plek van dialoog te willen maken, zonder ‘linkse en rechtse echokamers’. Een klassiek staaltje valse balans: Twitter hangt volledig naar rechts, en minder regulering zal dat alleen maar erger maken. De eerste dagen na de overname bewijzen dat al; de trollenfabrieken draaien overuren, de bagger spuit door de putdeksels heen en kritische oud-werknemers worden verbannen.</p>
<p>Hoewel het een historisch falen is dat de rijkste man ter wereld zo’n invloedrijk platform in bezit krijgt, heb ik toch hoop dat het goed afloopt. Wanneer zakenlieden voor god willen spelen, vergeten ze namelijk meestal het enige te doen waar ze goed in zijn: geld verdienen. Zakelijk gezien lijkt de aankoop van Twitter een hopeloos verhaal. Wanneer Musk extreem-rechts zijn gang laat gaan, haken de toch al weifelende adverteerders onvermijdelijk af. Wie wil zijn merk immers verbinden aan een poel van haat? Bovendien slijpen politici en beleidsmakers, met een terechte hekel aan arrogante miljardairs, hun messen.</p>
<p>Twitter is bovendien niets zonder zijn gebruikers. De fatsoenlijke politici, journalisten en andere contentkanonnen, die voor de tractie zorgen en het grootste deel van het Twitterkapitaal vertegenwoordigen, zullen het platform verlaten wanneer de anonieme trollenlegers de boel nog verder onleefbaar maken. Hoezeer gebruikers ook verslaafd zijn, Twitter zal méér moeten gaan doen om zijn sterspelers te behouden. Twitter heeft zijn gangmakers harder nodig dan andersom.</p>
<p>De gewone gebruiker zoekt ondertussen vooral een prettige ervaring, reden waarom Twitter qua gebruikers helemaal niet zo groot is. Betalingen van gebruikers om reclamevrij te kunnen twitteren, waar Musk eerder op hintte, lijken onrealistisch. Want wie wil er betalen om beledigd te worden? Nee, wanneer Musk weigert te modereren, gebeurt precies wat hij beweert te willen voorkomen: de balkanisering van het dorpsplein. Waarmee Twitter irrelevant zou worden.</p>
<p>De luie en laakbare neiging van de reguliere media om tweets, zelfs van anonieme gebruikers, op te bakken en te herverpakken, valt of staat namelijk met het monopolie van Twitter. Wanneer Twitter niet meer hét dorsplein, maar slechts één van meerdere dorpspleinen is, het extreem-rechtse dorpsplein bovendien, zullen tweets niet meer geciteerd worden. De overwinningsroes van extreem-rechts zal verdwijnen als er een deksel op hun echoput komt; de lol van Twitter is het weerwoord, de viraliteit en de mogelijkheid bekende mensen rechtstreeks aan te spreken.</p>
<p>Hoewel hij roekeloos is, denk ik niet dat Musk Twitter heeft gekocht om er 44 miljard op af te schrijven. De geschiedenis is bovendien vrij eenduidig over alleenheersers; vroeg of laat zullen de hordes zich ook tegen hem keren. Zeker wanneer de alleenheerser zijn beloften, in dit geval over de vrijheid van meningsuiting, niet kan waarmaken. Het vogeltje was al lang vrij; Musk zal er vooral voor moeten zorgen dat de mooiste vogeltjes niet wegvliegen.</p>]]></description>
      <guid>https://volkskrant.nl/columns-opinie/wanneer-musk-extreem-rechts-zijn-gang-laat-gaan-op-twitter-haken-de-toch-al-weifelende-adverteerders-onvermijdelijk-af~bc555f3b/</guid>
      <pubDate>Sun, 30 Oct 2022 00:00:00 +00:00</pubDate>
    </item>
    <item>
      <title><![CDATA[Zonder de volkse horkerigheid van de VVD hadden we allang een extreem-rechtse premier gehad]]></title>
      <description><![CDATA[<p>Het sociale mediateam van de VVD deed weer goed zijn best om het volk te ergeren deze week. Zo was daar een bombastisch filmpje waarin Edith Schippers bekend maakte kandidaat-lijsttrekker te zijn voor de Eerste Kamerverkiezingen, en een gehaast hitsvlogje van Thierry Aartsen. Hij haakte gretig in op een verhaal over statushouders in Utrecht, die meteen hun baan opgezegd zouden hebben, zodra de gemeente hen een huurhuis en een uitkering had toegezegd.</p>
<p>Aartsen, de carnavalsconservatief die bekend werd vanwege zijn pleidooi om bloemencorso’s tot cultureel erfgoed te promoveren, betoogt in het filmpje dat het niet zo kan zijn dat statushouders ‘massaal in de uitkering duiken’, terwijl we die handjes juist zo hard nodig hebben. En: ‘Nederlands leer je in de bedrijfskantine en niet in de collegezaal.’ Een argumentum ad Balkenendem én een merkwaardige overschatting van Nederlandse bedrijfskantines, en dat alles in minder dan een minuut. Op gekromde tenen kun je niet staan, dacht Aartsen wellicht.</p>
<p>Maar het belangrijkste: er klopte niets van het door rechtse media opgeklopte verhaal. Toen dat duidelijk werd, koos Aartsen voor het verdubbelen van zijn inzet, in plaats van excuses. Met een ingezonden brief in boomerbode</p>
<p>EW</p>
<p>beschreef hij zijn eigen nepnieuws als een ‘zorgwekkend signaal’, dat in een bredere trend zou passen, waarin meer dan de helft van de mensen die in Nederland een verblijfsvergunning krijgt nog altijd niet werkt. Zal best, maar Aartsen heeft bij de thuismoederende VVD-achterban nog veel meer niet-werkende handjes te ronselen. Maar ja, die zijn wit en gemanicuurd.</p>
<p>Hoewel mentaal en fysiek uitdagend, ben ik bang dat we Aartsen moeten leren omarmen. Net als collega Daniel Koerhuis is hij een VVD-zandzak die ons land beschermt tegen de dreigende extreemrechtse springvloed, een laatste spijkermat waarop we de fascistische bus lek kunnen laten rijden. Want hoe knullig hun optredens ook, het werkt. Overal waar ik in Nederland kom, klinkt het dat de VVD ‘links is geworden’ en ‘niet aan de leiband van D66 moet lopen’. Aartsen en Koerhuis hebben als taak om die hardnekkige flauwekul weg te nemen met hun volkse horkerigheid, en dat doen ze gewoon goed. Of ze het ook menen weet niemand, wellicht gaan ze in het geniep naar het Concertgebouw met zijn tweetjes.</p>
<p>Dat de VVD de hopeloze mix van liberalen en domrechtse conservatieven nog bij elkaar weet te houden, heeft ook te maken met de gekte bij de concurrentie. Van roebelreptiel Baudet was al langer duidelijk dat hij zijn nihilistische verdienmodel belangrijker vindt dan daadwerkelijke macht. Geert Wilders denkt bloed te ruiken en tweette dit weekend dat hij minister-president wordt, gevolgd door een ‘eigen volk eerst’. Pijnlijk voor zijn Hongaarse vrouw en merkwaardig voor iemand die zelf geen fatsoenlijk Nederlands spreekt, maar vooral ongeloofwaardig. Dan was dat in de afgelopen twintig jaar immers wel gebeurd. Van JA21 en BBB hoef je ook niets te verwachten, daarvoor is het allemaal veel te licht.</p>
<p>Maar toch: zonder de domrechtse vleugel van de VVD hadden we al lang een extreemrechtse premier gehad. Een redelijke en fatsoenlijke VVD, die terug zou keren naar haar liberale beginselen, zal te veel op D66 lijken en te veel stemmen verliezen. Dat weten ze bij de VVD heel goed; zolang Thierry Aartsen domme filmpjes maakt en Daniel Koerhuis onbenullige foto’s post, zijn de rechtse hordes gerustgesteld. En blijven we nog even verschoond van een extreemrechtse minister-president. Waar je je al niet aan vast moet houden tegenwoordig.</p>]]></description>
      <guid>https://volkskrant.nl/columns-opinie/zonder-de-volkse-horkerigheid-van-de-vvd-hadden-we-allang-een-extreem-rechtse-premier-gehad~bc37d6e0/</guid>
      <pubDate>Sun, 23 Oct 2022 00:00:00 +00:00</pubDate>
    </item>
    <item>
      <title><![CDATA[De weerzinwekkende bedreigingen tegen Amalia moeten een alarmbel zijn voor ons land]]></title>
      <description><![CDATA[<p>Geen enkel mens zou moeten worden belast met de verwachting staatshoofd te worden, bewees deze week maar weer eens. Nog steeds is de familie Van Oranje-Nassau niet bevrijd uit haar beklagenswaardige gijzeling door het Nederlandse volk, en blijft het inhumane tentoonstellen, tewerkstellen en gevangenhouden van deze mensen doorgaan. Hoewel de Oranjes zelf wellicht denken dat ze graag willen dat de monarchie blijft, lijkt die wil mij onvrij en beïnvloed door een erfelijk stockholmsyndroom.</p>
<p>Juist in die stad viel het koningspaar deze week groot medeleven ten deel, zelfs bij de hardvochtigste republikein. Het verdrietige nieuws over de onvrijwillige terugkeer in het ouderlijk huis van dochter Amalia, in verband met ernstige bedreigingen, raakte veel mensen. Ook mij; het is verschrikkelijk dat een student die niets heeft misdaan en niet voor haar positie heeft gekozen niet kan genieten van haar studententijd, en dat ze op haar jonge leeftijd al met een bataljon beveiligers over straat moet. Wat Amalia overkomt, is een menselijk drama en een absolute schande voor een land waar we de ellende voor publieke personen onderschatten en bagatelliseren.</p>
<p>De koningskinderen worden op deze manier gedwongen in het buitenland te gaan studeren, iets dat Amalia juist niet wilde. Ze wilde net als haar vader ‘gewoon’ in Nederland studeren. Maar met rust gelaten worden gaat niet meer, want de horden zijn door de sociale media stapelgek geworden en voelen geen enkele aandrang meer hun primitieve driften te beheersen, online noch offline. Niet eerder in de naoorlogse periode werden er zo veel politici, advocaten en journalisten bedreigd als nu.</p>
<p>Die onveiligheid heeft voornamelijk te maken met twee zaken die de Nederlandse samenleving totaal verzieken: drugscriminaliteit en sociale media. Nu zijn beide plagen niet exclusief Nederlands, maar voor beide geldt dat Nederland er wel erg veel last van heeft. Van de Mocromaffia, die verantwoordelijk zou zijn voor de dreigementen aan het adres van Amalia, tot onze slappe opstelling tegenover extreem-rechts, dat met het ongereguleerde Twitter een ongekende megafoon heeft – in Nederland regeert de onderschatting.</p>
<p>De misinformatie, ophitserij en geweldsfantasiën op sociale media hebben geen bal met de vrijheid van meningsuiting te maken. Waarom zijn anonieme accounts nog steeds toegestaan? Waarom staan we toe dat een engerd als Elon Musk straks de regels op het grootste dorpsplein bepaalt? Waarom is doxen nog steeds niet strafbaar? Wanneer Urgenda naar de rechter kan gaan om de overheid te dwingen scherpere klimaatambities te formuleren, zou het Nederlandse volk diezelfde staat moeten kunnen dwingen het volk beter te beschermen tegen de desastreuze gevolgen van sociale media voor de mentale gezondheid en de veiligheid van burgers.</p>
<p>The Economist</p>
<p>pleitte deze week voor legalisering van cocaïne, de drug die ook in Nederland voor de meeste criminaliteit zorgt. Hoewel het een duivels dilemma is, denk ik dat het Britse zakenblad gelijk heeft: er hangen zóveel ellende en kosten aan de georganiseerde misdaad, dat de nadelen van legalisering bijna niet groter kunnen zijn. Met legalisering en door de staat gecontroleerde verkoop is de maffia haar handel kwijt en wordt de cocaïne veiliger en belast.</p>
<p>De weerzinwekkende bedreigingen tegen Amalia moeten een alarmbel zijn voor Nederland. De gekte gaat niet weg, de heftigheid wordt niet minder en het huidige drugsbeleid is doodlopend. Zolang we de oorzaken van de onveiligheid niet aanpakken en denken dat het beveiligen van jan en alleman een oplossing is, gaat het van kwaad tot erger. Met als gevolg dat niemand zich nog wil inzetten voor het algemeen belang.</p>]]></description>
      <guid>https://volkskrant.nl/columns-opinie/de-weerzinwekkende-bedreigingen-tegen-amalia-moeten-een-alarmbel-zijn-voor-ons-land~bbd38f19/</guid>
      <pubDate>Sun, 16 Oct 2022 00:00:00 +00:00</pubDate>
    </item>
    <item>
      <title><![CDATA[De vermarkting van de openbare ruimte door bedrijven moet stoppen]]></title>
      <description><![CDATA[<p>Nu is irritatie heus niet altijd een goede reden om ergens vanaf te willen, maar soms gelden irritaties wel degelijk als problematische zaken. Ik sta weer eens met mijn fiets in een file van bestelbusjes, en zelfs via de stoep inhalen is onmogelijk door twee foutgeparkeerde deelscooters. Ik probeer te bedenken waarom ik me over deze ergernis heen zou moeten zetten, maar het lukt me niet. Hier zijn alleen maar commerciële bedrijven die de openbare ruimte koloniseren, waar niemand behalve die bedrijven zelf iets aan hebben.</p>
<p>Ja, de consument wint een beetje tijd. Maar die tijd wordt alleen maar gebruikt om nóg langer wezenloos naar een beeldscherm te staren, waar de consument overtuigd wordt om nóg meer onzin te bestellen, waardoor mensen onderaan de streep langer en meer aan het shoppen zijn dan vroeger, simpelweg omdat de gewonnen tijd volledig wordt besteed aan… nog meer consumeren. Dat moet ook wel, anders zou het verdienmodel van gratis bezorging niet rond rekenen.</p>
<p>Goed dus dat Pieter Grinwis, Tweede Kamerlid van de ChristenUnie, afgelopen week een nieuwe bezorgbelasting voorstelde. Die zou moeten bestaan uit een vast basisbedrag, aangevuld met een percentage van de waarde van de bestelling. Hiermee heeft Grinwis twee doelen: het helpen van het mkb en het terugdringen van de CO₂-uitstoot. Met voldoende financiële prikkels springt de hardnekkig huiselijke Hollander wel op de fiets voor</p>
<p>the last mile</p>
<p>van zijn pakketje, zo is de hoop.</p>
<p>Een prima idee, al zijn er meer manieren om het oneigenlijke voordeel van webshops, die onze wegen overbelasten en geen precariobelasting betalen, weg te nemen. In andere Europese landen, waar mensen dikwijls in appartementen wonen, worden pakketten vaak in een pakketkluis bezorgd, maar dat is in Nederland bij minder dan 1 procent van de bezorgingen het geval. Pas wanneer de Nederlander onverhoopt de voordeur niet kan openen, misschien zelfs wel omdat hij aan het werk is, gaat het pakketje naar het postkantoor. Dat moet anders; bezorging zou standaard naar een centrale ophaalplek of -kluis moeten, en thuisbezorging alleen tegen een forse extra betaling.</p>
<p>Maar ik zou verder gaan: de bezorging van post en pakketten zou weer exclusief door een staatsbedrijf verzorgd moeten worden, met slimme verzamel- en ontvangstpunten aan de randen van de stad en pakketkluizen in elke buurt. De overgebleven thuisbezorging geschiedt met één efficiënt busje, in plaats van vijf verschillende, zoals nu. Daarnaast zou kosteloos retourneren (in 2021 ging het om 57 miljoen pakketten) verboden moeten worden, en dozen gestandaardiseerd en herbruikbaar. Met een eerlijke prijs kunnen bezorgers bovendien fatsoenlijk betaald worden, en worden trouwe werknemers na zeventien jaren dienst wellicht niet meer afgescheept met een doosje Merci, zoals de 69-jarige Hermien de Wit overkwam.</p>
<p>De door corona aangejaagde bezorgdecadentie hangt samen met de bredere toeëigening en vermarkting van de openbare ruimte door bedrijven. Dat moet stoppen. De voortdurende verwarring van luiheid met vooruitgang heeft ons land verminkt; overal in het land staan monsterlijke distributiedozen, onze steden raken verstopt door alle busjes en onze internetverslaafde bevolking komt De Ander steeds minder tegen. Mensen moeten weer gewoon een beetje leren lopen, fietsen en plannen, heel gezond.</p>
<p>Nu stijgende lonen en energiekosten bezorgingen nóg verliesgevender maken, heeft de overheid een prachtige kans om deze neoliberale uitwas definitief de nek om te draaien. Wanneer er aan alle kanten niets deugt aan een bepaalde praktijk, moeten we er gewoon mee stoppen. En geef toe: u heeft dat boek en die stofzuiger heus niet écht morgen nodig.</p>]]></description>
      <guid>https://volkskrant.nl/columns-van-de-dag/de-vermarkting-van-de-openbare-ruimte-door-bedrijven-moet-stoppen~b8884c1f/</guid>
      <pubDate>Sun, 9 Oct 2022 00:00:00 +00:00</pubDate>
    </item>
    <item>
      <title><![CDATA[We ondermijnen onze eigen jeugd door online gokken toe te staan]]></title>
      <description><![CDATA[<p>In de eerste helft van 2022 werd bijna een half miljard euro vergokt in online casino’s, vaak door jongvolwassenen. Onder aanvoering van lobbyist en voormalig VVD-Kamerlid Helma Lodders werd de onlinegokmarkt eind 2021 gereguleerd en gelegaliseerd. Vorig jaar, toen online gokken nog illegaal was, werd er ook een half miljard vergokt, maar dan in een héél jaar. En dan moet het WK in Qatar nog komen.</p>
<p>Bereid u dus voor op nog veel meer reclames met Wesley’s en Andy’s die de Dylans en Melvins op de bank ervan moeten overtuigen geld dat ze niet hebben te vergokken. Dylans en Melvins die overigens de afgelopen jaren massaal in de crypto’s stapten, een ‘belegging’ die natuurlijk ook gewoon in de cijfers over online gokken mee zou moeten tellen. Maar nu de koers van cryptomunten muurvast zit, gaan de financieel kwetsbaren weer gewoon gokken.</p>
<p>De verwerpelijke beroepsgroep der</p>
<p>finfluencers</p>
<p>, die consumentisme, fear of missing out en gokverslavingen bij financieel kwetsbare jongeren aanjaagt, heeft ondertussen een nieuw verdienmodel gevonden: het geven van STAP-cursussen. Dat STAP staat voor Stimulans ArbeidsmarktPositie, en is een subsidieregeling waarmee werkenden en werkzoekenden maximaal 1.000 euro mogen uitgeven aan een scholings- of ontwikkelingstraject, waarmee zij hun kansen op de arbeidsmarkt kunnen vergroten. Helaas heeft de overheid weer eens zitten slapen bij het accepteren van cursusaanbieders, bij wie dit belastinggeld wordt uitgegeven.</p>
<p>Zo kreeg zelfbenoemd cryptogoeroe Madelon Vos groen licht voor een STAP-cursus waarbij ze onnozelaars ‘technische analyse’ leert, oftewel hoe je de koersontwikkeling van onvoorspelbare cryptomunten voorspelt. Hoe iemand daarmee zijn kans op de arbeidsmarkt vergroot is mij een raadsel, maar dat is nog niet het ergste. De cryptocommunity leeft immers op rabiaat anti-overheidssentiment en indoctrineert jongeren met een libertarisch en egoïstisch wereldbeeld, met een flinke overlap tussen extreem-rechtse complotdenkers en de cryptocommunity als gevolg. Zo subsidieert de overheid dus haar eigen sabotage.</p>
<p>Dat jongeren lijden onder een giftige beeldcultuur en een buitengewoon proleterige opvatting van geluk is niet hun eigen schuld. Mede dankzij de ‘onderwijsvrijheid’ van artikel 23 van de Grondwet zijn kinderen in Nederland immers bezit van hun ouders. Dat werkt goed voor de kinderen van ouders die verstandig met geld om kunnen gaan, maar is een drama voor de kinderen van ouders die dat niet hebben geleerd. Op school wordt er vrijwel geen aandacht besteed aan het huishoudboekje en financieel onderwijs, want dat vinden we in Nederland, net als gezond eten, ‘privé’.</p>
<p>Daarmee creëren we erfelijke financiële kwetsbaarheid, met desastreuze gevolgen. Een flink deel van onze bevolking kan absoluut niet met geld omgaan, waarbij naast spilzieke jongeren de bedroevende financiële zelfredzaamheid van vrouwen een extra zorg is. In plaats van te investeren in kansengelijkheid en financiële kennis voor iedereen, sturen we mensen onvoorbereid en kwetsbaar het leven in, vatbaar voor desinformatie en uiteindelijk dikwijls afhankelijk van toeslagen, subsidies en familiehulp. Dat gebrek aan zelfredzaamheid wordt vrolijk doorgegeven aan de volgende generatie, die 25 procent kans op laaggeletterdheid heeft en naar gesegregeerde scholen gaat.</p>
<p>De klassenmaatschappij is alive and kicking, maar de massa is verdoofd door het als vrijheid vermomde consumentisme. Crises en bestaansonzekerheid zijn niet nieuw, maar de ongekend destructieve kracht van sociale media wél. Doe daar dus wat aan. We ondermijnen onze eigen jeugd niet alleen door hen financieel onderwijs en gelijke kansen te ontzeggen, maar ook door evident slechte zaken als online gokken toe te staan. Een drama, want een overheid die haar jongeren niet beschermt, kan ook niet verwachten dat die jongeren later die overheid beschermen.</p>]]></description>
      <guid>https://volkskrant.nl/columns-opinie/we-ondermijnen-onze-eigen-jeugd-door-online-gokken-toe-te-staan~beb7505a/</guid>
      <pubDate>Sun, 2 Oct 2022 00:00:00 +00:00</pubDate>
    </item>
    <item>
      <title><![CDATA[Nederlanders hebben last van een hardnekkige compensatie- en declaratiereflex]]></title>
      <description><![CDATA[<p>De afgelopen weken heb ik twee keer de Nederlandse televisie aangezet, en beide keren was daarop een tranentrekkend verhaal van een bijstandsmoeder te zien die haar rekeningen niet meer kan betalen. Werken wilde ze niet, want dan kon ze haar schoolgaande kinderen niet de aandacht geven ‘die ze nodig hadden’. Het zal vast toeval zijn, maar het beeld dat wordt geschetst is duidelijk: in Nederland kunnen grote groepen mensen hun rekeningen niet meer betalen, en de overheid moet acuut bijspringen. Dat doet die overheid dan ook, met een pakket ter waarde van ruim 17 miljard.</p>
<p>Maar dat is een klassiek staaltje paniekvoetbal, zoals de Raad van State ook constateerde. Zoals de verlaging van de accijnzen op benzine, waar vooral de rijken van profiteren, dat ook al was. Allereerst omdat de huidige inflatie- en koopkrachtcijfers een vertekend beeld geven: die berekening gaat er namelijk ten onrechte van uit dat alle Nederlanders elke maand een nieuw (variabel) contract afsluiten en dus het toptarief betalen. Maar belangrijker nog: ‘Het haastige proces staat een zorgvuldige besluitvorming over andere onderwerpen, zoals de vermogensverdeling, in de weg.’</p>
<p>Dat er ook een andere kant aan het koopkrachtverhaal zit, wil men niet horen. ‘Een groeiende groep Nederlanders heeft moeite om rond te komen, maar met z’n allen hebben Nederlandse huishoudens nog steeds tientallen miljarden euro’s coronaspaargeld over’, zo tweette Peter Hein van Mulligen van het CBS. Een waarheid als een koe, maar blinde woede was zijn deel: hoe haalde hij het in zijn hoofd het enorme leed van vele Nederlanders zo te bagatelliseren? En als je je hoofd in de oven stopt, en je voeten in de vrieskist, dan geeft de thermometer in het midden ook 37 graden aan; dat zegt toch niks?</p>
<p>Nederlandse burgers en bedrijven hebben last van een hardnekkige compensatie- en declaratiereflex: alle risico’s moeten worden afgedekt door de overheid. Dat hebben ze afgekeken van de grote jongens, die immers hun winsten mogen houden, maar dikwijls hun verliezen kunnen afwentelen op het collectief. De overheid geeft onder de populistische druk altijd toe, zo weten zij. Wanneer het NOS-journaal de bijstandsmoeders van stal haalt, weet je wel hoe laat het is.</p>
<p>Maar er is meer dan genoeg spek op de botten in Nederland, vooral bij de burger zelf. In de krankzinnig grote pensioenpot van 1.800 miljard bijvoorbeeld, die overigens voor het absurde bedrag van 16 miljard per jaar wordt beheerd door vermogensbeheerders die Nederland uit dank daarvoor jaarlijks de WC-Eend-award voor ’s werelds beste pensioenstelsel overhandigen. Maar ook in de overwaarde van al die eigen huizen, die in coronatijd soms met tonnen is gestegen.</p>
<p>Het probleem zit dus niet zozeer aan de uitgavenkant, maar in de manier hoe we onze moddervette spaarpot verdelen en belasten. En in ons gebrek aan liquiditeit, dat zich wreekt bij crises. Ondertussen betaalt het kabinet dus liever de bonnetjes van het schadeherstelbedrijf, dan dat het de weg eens fatsoenlijk asfalteert. Dat alles onder druk van populistische stemmen die het leed van de gewone man overdrijven en daarmee het kabinet dwingen tot kortetermijnplannen, waar langetermijnplannen nodig zijn.</p>
<p>Gelukkig waren er, tegen de achtergrond van de inmiddels folkloristische vuilbekkerij van extreem-rechts, ook goede ideeën die door de Kamer kwamen deze week. Zo zijn de bonus voor deeltijdwerkers die naar voltijd gaan, de gratis kinderopvang én de gratis schoollunches in ‘moeilijke’ wijken pure vooruitgang. Nu de pleisters zijn geplakt, kunnen we het dan nu dan eindelijk over de lange termijn gaan hebben?</p>]]></description>
      <guid>https://volkskrant.nl/columns-opinie/nederlanders-hebben-last-van-een-hardnekkige-compensatie-en-declaratiereflex~b109473f/</guid>
      <pubDate>Sun, 25 Sep 2022 00:00:00 +00:00</pubDate>
    </item>
  </channel>
</rss>
