<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Tijdwinst door AI? Die gaat op aan scrollen, shoppen en vakanties plannen in de baas z’n tijd]]></title>
      <description><![CDATA[<p>Dagdieverij, kent u dat woord? Ik kende het nog niet, maar dit heerlijk archaïsche woord betekent stelen van de baas. Uren, welteverstaan, want het gaat om mensen die tijdens werktijd niksen of privézaken doen. Dagdieverij is niet alleen een mooi woord, maar ook een ­serieus arbeidsrechtelijk vergrijp. Het is reden voor ontslag op staande voet en de dagdief of dagdievegge heeft geen recht op een transitievergoeding. Zoals u weet, mopper ik op deze plek weleens over het feit dat Nederlanders weinig uren per week werken. Maar we zijn wel héél gelukkig, zeggen sommige mensen dan, alsof dat geluk niets te maken heeft met onze welvaart. Ja maar, we moeten ook mantelzorgen, zeggen andere mensen dan, alsof Nederland het enige land is waar mensen mantelzorgen. Ja maar, we hebben wel een hele hoge arbeidsproductiviteit, zeggen ze allemaal. Maar ook die laatste Hollandse verdedigingslinie biedt steeds minder soelaas: onze arbeidsproductiviteit daalt. Zoals u weet, kan een economie groeien doordat er meer uren worden gewerkt óf doordat er meer wordt geproduceerd in die uren. Hoewel ­Nederlanders elk jaar een beetje meer uren gaan maken, blijft de productie achter en stond de arbeidsproductiviteit tien jaar stil. Vanaf 2023 daalde deze zelfs, al berichtte ING onlangs dat de ­productiviteit in het eerste kwartaal van 2025 weer was gestegen. De Hollandse stilstand wordt weleens toegeschreven aan het wegvallen van de aardgasbaten, maar mij lijkt er meer aan de hand. Allereerst is Nederland kampioen thuiswerken: waar de meeste Europeanen na corona terug moesten naar kantoor, ­hebben Nederlandse werknemers hun thuiswerkluxe kunnen ­behouden, dankzij de krapte op de arbeidsmarkt. Bied dan maar eens weerstand aan de verleidingen van het internet. Werkgevers wordt al een tijdje een productiviteitsexplosie ­beloofd dankzij de opkomst van AI, geen onlogische belofte in een dienstenland als Nederland. Maar die blijft vooralsnog uit. Mensen die hun mails nu door AI laten schrijven, besteden hun gewonnen tijd niet aan ander werk, maar aan scrollen, shoppen of het plannen van de volgende vakantie. AI maakt ons vooralsnog niet slimmer, maar vooral dommer, en zeker niet productiever. Toch kan AI op langere termijn wel degelijk een grote impact hebben op ­Nederland. Veel werk bestaat hier nu eenmaal uit mailtjes sturen, en wanneer een omhooggevallen autocorrect dat voor je doet, zijn er minder mensen nodig. Luchtverplaatsers die nu ‘slimmer’ denken te werken met AI, doen er dus toch goed aan om in de avonduren een opleiding tot verpleegkundige te volgen. Door de schaarste op de arbeidsmarkt moesten werkgevers God op hun blote knieën danken voor elke werknemer die bereid is tussen zijn privé­beslommeringen door nog wat werk te verzetten. Hun investeringen in technologie en nieuwe manieren van werken leidden nog niet tot een stijging van de arbeidsproductiviteit, terwijl de bereidheid om méér uren te maken vrijwel nihil is. Maar de CEO’s van de grootste Nederlandse bedrijven verwachten dat dat snel gaat veranderen, zo meldde het FD gister. Hun AI-wraak op al die luiaards zal zoet zijn. Hoe rijker het land, hoe minder mensen willen werken, reden waarom Nederlanders over het algemeen minder werken dan mensen in andere Europese landen. Zolang in die uren steeds ­efficiënter wordt gewerkt, is dat geen probleem. Maar zonder alle ­Nederlanders meteen van dagdieverij te willen beschuldigen, is de vraag gerechtvaardigd of de Nederlandse werknemer wel met zijn vrijheid kan omgaan. Wanneer AI écht banen gaat over­nemen, hebben de Nederlandse CEO’s in elk geval weer wat te ­kiezen.</p>]]></description>
      <guid>https://www.volkskrant.nl/columns-van-de-dag/tijdwinst-door-ai-die-gaat-op-aan-scrollen-shoppen-en-vakanties-plannen-in-de-baas-z-n-tijd~b94d9175/</guid>
      <pubDate>Mon, 16 Jun 2025 00:00:00 +0200</pubDate>
    </item>
    <item>
      <title><![CDATA[Ook van ons land wil de mondiale extreemrechtse beweging een autocratie maken]]></title>
      <description><![CDATA[<p>In een nieuwsrijke week is het nodig om enige hiërarchie in al dat nieuws aan te brengen. Zo was de val van het kabinet nieuw, maar ook zeer voorspelbaar en aangekondigd. En de spelletjes van de VVD, die sinds de val van het kabinet de meeste aandacht opeisen, zijn nieuw noch nieuws.Wat véél prominenter besproken zou moeten worden, is dat het Witte Huis impliciet heeft toegegeven Geert Wilders te steunen. Gevraagd naar een reactie over de kabinetsval zou een anonieme functionaris tegen persbureau AFP hebben gezegd dat Trump leiders steunt die ‘hun soevereiniteit en nationale identiteit beschermen’. Meer specifiek wordt gesteld dat Nederland ‘geconfronteerd wordt met ernstige bedreigingen die verband houden met het opengrenzenbeleid en illegale migratie’. En dat ‘leiders die zich inzetten om hun burgers op de eerste plaats te stellen en de toekomst van hun land veilig te stellen, lof verdienen’. Bij velen in Nederland moet het besef nog doordringen dat er een mondiale extreemrechtse beweging bestaat, die ook van onze democratie een autocratie wil maken. Deze beweging heeft de belangrijkste democratie ter wereld, de VS, al in de tas, net als de belangrijkste socialemediaplatformen. De miljardairs uit de Trump-oligarchie hersenspoelen de meute zodat zij tegen hun eigen belangen stemmen, door de politieke agenda te kapen met spookverhalen over immigratie, woke en een spilzuchtige overheid. Hun motieven verschillen; sommigen willen nog lagere kapitaalbelastingen, anderen worden door Trump gechanteerd en weer anderen zijn overtuigd ‘accelerationist’, en willen het einde van de democratie bespoedigen. In Nederland denken we vaak dat we heel bijzonder zijn, maar dat zijn we niet. Onze politieke instabiliteit en obsessie met (asiel)migratie zijn in hoge mate vergelijkbaar met die in landen om ons heen. Met die wetenschap moeten we ook kijken naar onze (extreem)rechtse politici; zij zijn slechts inwisselbare opportunisten, politieke ondernemers die inspringen op de wereldwijd door algoritmes gecreëerde vraag. Maar het initiatief hebben zij niet. De mondiale extreemrechtse beweging is geen geheim genootschap zoals we dat kennen uit de films van James Bond, met een bunker in een berg waar boeven uit alle windstreken stiekem de overname van de wereld bespreken. Dat is namelijk helemaal niet nodig. Via de (sociale) media heeft deze beweging de belangrijkste propagandakanalen in handen, die op lokaal niveau telkens weer nieuwe politieke ondernemers creëren. De Trump-oligarchie weet: wie de propaganda beheerst, hoeft de poppetjes niet eens te kennen. Ezra Klein, journalist van The New York Times, sprak onlangs over de gedaanteverwisseling die leden van de Republikeinse Partij ondergaan. Klein wees daarbij op mensen als JD Vance en Ted Cruz, die ooit felle critici waren van Donald Trump, maar inmiddels fanatieker dan de baas lijken. Volgens Klein gaat hun verandering verder dan een toneelstukje om in het gevlij te komen; ze worden langzaamaan de boze en liegende rechtspopulist die ze eerder slechts speelden. VVD-leider Dilan Yesilgöz, dochter van immigranten en voormalig lid van de SP, lijkt midden in datzelfde proces te zitten. Haar stompzinnige jijbakken en de triomfantelijke verbetenheid waarmee ze op links kankert, lijken erop te duiden dat ze na twee jaar PVV-corvee niet langer de rancuneuze rechtspopulist speelt, maar is geworden. Geert Wilders maakt deel uit van een informele beweging die erop uit is westerse democratieën uit te hollen, en is daarmee een bedreiging voor de Nederlandse democratie en veiligheid. Dat lijkt me al voldoende reden om hem uit te sluiten, maar de huidige VVD bewijst nog maar eens dat samenwerken met Wilders meer kapot maakt dan je lief is: je verliest niet alleen zetels, maar ook jezelf. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/ook-van-ons-land-wil-de-mondiale-extreemrechtse-beweging-een-autocratie-maken~bfe2d5d36/</guid>
      <pubDate>Mon, 9 Jun 2025 00:00:00 +0200</pubDate>
    </item>
    <item>
      <title><![CDATA[Talkshows gaan prat op hun ‘rechtsheid’, in Hilversum durft niemand zich nog links te noemen]]></title>
      <description><![CDATA[<p>‘We gaan de VVD keihard aanpakken, ik verwacht niets anders van jullie.’ Dat zou Kees Berghuis, de nieuwe hoofdredacteur van omroep WNL (‘vrolijk rechts’) tegen zijn presentatoren hebben gezegd. Berghuis was tot voor kort persvoorlichter van de VVD, een rol waarin hij journalisten die de VVD daadwerkelijk aanpakten de microfoon uit de handen mepte. Berghuis doet stoer, omdat hij weet dat het toch niet gebeurt. Niet omdat WNL-presentatoren nou zulke overtuigde VVD’ers zijn, maar gewoon, omdat het er niet in zit. Dat is geen verwijt aan de presentatoren, die doen wat presentatoren doen: presenteren. Het is wel een verwijt aan de NPO, en de manier waarop die politiek opdient aan de kijker; snel, onbenullig en met soundbites. Wie langs de Nederlandse televisiekanalen zapt heeft inmiddels de keuze tussen de extreemrechtse complotdenkers van Ongehoord Nederland (ON), het vrolijke rechts van WNL (Café Kockelmann en Goedenavond Nederland), het rancuneus-rechtse Telegraaf-geluid van Nieuws van de Dag, het kantinerechts van Vandaag Inside, en nog wat christelijk-rechts zoals Dit is Tijs. Terwijl genoemde programma’s voortdurend hun ‘rechtsheid’ benoemen, durft niemand in Hilversum zich nog als links te afficheren. Zelfs BNNVara’s Bar Laat is met presentatoren als Jeroen Pauw en Tim de Wit niet erg links. Wel kundiger overigens. Dat talkshows zich zo gretig ‘rechts’ noemen is opportunisme; de makers van die programma’s zijn dat namelijk zelden – ON uitgezonderd. Links zijn ze overigens ook niet: ze zijn vooral apolitiek, zoals de meeste mensen in een verwend en aan ontlezing ten prooi gevallen land waar ‘politiek’ lange tijd vooral een hobby voor nerds was. Nu politiek dankzij sociale media vermaak voor de massa is geworden, zijn de interviewers geen journalisten meer, maar presentatoren. De meeste mensen die bij talkshows werken weten zó weinig van politieke ideologieën dat zij slechts een karikaturaal idee hebben over wat links en rechts eigenlijk is. Daardoor zijn ze gevoelig voor beïnvloeding via sociale media, waarop extreemrechts de megafoon stevig in handen heeft. Dat de doelpalen voortdurend verzet worden heeft men nauwelijks door, laat staan dat men zich daartegen verzet; als iedereen rechts is, dan zijn wij dat toch ook! Talkshowmedewerkers zijn als voetballers; ze hoppen makkelijk van club naar club en hopen veel te scoren. Een talkshow is in de eerste plaats vooral dat: een show. Dat zorgt ervoor dat presentatoren de sfeer goed willen houden en ook worden uitgezocht op hun ‘gezelligheid’. Dat is ideaal voor radicaalrechts; politici van BBB, VVD en PVV presenteren zichzelf graag als ‘gezellig’, terwijl ze zich te buiten gaan aan racisme, leugens en andere smeerlapperij. Maar daarmee worden ze zelden geconfronteerd, omdat dat serieuze voorbereiding vraagt en de sfeer verpest. Bovendien krijgen de presentatoren dan het verwijt ‘links’ te zijn, wat je in deze tijd je baan kan kosten. En bang om hun baantje te verliezen zíjn ze in Hilversum. De bazen allereerst, die met de domrechtse storm meewaaien om te overleven. Maar ook de mensen op de vloer, want zo gek veel carrièremogelijkheden hebben presentatoren en redacteuren van televisieprogramma’s niet. Terug de journalistiek in kan dikwijls niet, omdat ze daar überhaupt al niet vandaan kwamen. In De Bermudadriehoek van Talent beschrijft Simon van Teutem hoe talentvolle mensen worden ingekapseld door de consultancy, zakelijke advocatuur en financiële sector. Laat dat talent wat nuttigs gaan doen, schrijft hij. De media bijvoorbeeld, zou ik daaraan willen toevoegen, want die zijn invloedrijker dan ooit. Die toptalenten zullen het dan wel zelf (online) moeten doen, want bij de NPO lijkt de vicieuze cirkel van bezuinigingen en uitholling niet te stoppen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/talkshows-gaan-prat-op-hun-rechtsheid-in-hilversum-durft-niemand-zich-nog-links-te-noemen~b817563d/</guid>
      <pubDate>Mon, 2 Jun 2025 00:00:00 +0200</pubDate>
    </item>
    <item>
      <title><![CDATA[De cruciale jaren van een kind zijn het laatste waarop een land zou moeten beknibbelen]]></title>
      <description><![CDATA[<p>Vakantie is soms precies wat nodig is om thuis te waarderen. Ik was de afgelopen week in een Spaans familieresort met crèche, al was mijn wederhelft sceptisch – volgens haar is alles beter in Zweden. En verdomd: waar onze dochter thuis bij de deur staat te trappelen om naar de voorschool te gaan, belde het piepjonge crèchepersoneel al snel of we onze dochter toch maar op wilden halen. Het hele gezin kijkt dus weer uit naar de nieuwe werkweek, met vijf dagen gratis voorschool van topkwaliteit. Wat in het ene Europese land een vanzelfsprekendheid is, is in het andere een kostbare uitzondering. Nergens in Europa gaan kinderen zo weinig naar de kinderopvang als in Nederland, en dat zit hem natuurlijk al in dat woord: kinderopvang. Daarin weerklinken tijdelijkheid en noodzaak, wij Nederlanders vangen immers alleen mensen op uit noodzaak, zoals asielzoekers. In Nederland wordt door decennia van welvaart en christendemocratie een voorschool nog altijd niet gezien als een basisbehoefte, maar als een keuze die ouders kunnen maken als zij zo nodig beiden willen werken. Maar door het overweldigende bewijs van de positieve effecten van een voorschool voor 1- tot 4-jarigen en een onder deeltijddecadentie zuchtende welvaartsstaat, begint ook in de conservatieve Hollandse polder door te dringen dat er dingen moeten veranderen, en wordt er de laatste jaren gesproken over het vrijwel gratis maken van de kinderopvang. Dat het huidige kabinet heeft besloten de invoering hiervan te verschuiven naar 2029 is vervelend voor ouders van nu en straks, maar heeft ook een paar voordelen. Allereerst lijkt het verstandig de domrechtse storm uit te zitten en de invoering van een nieuw stelsel over te laten aan een competent kabinet. Daarnaast is er tijd nodig om het écht goed te doen, waarbij twee zaken cruciaal zijn: het nationaliseren van de huidige kinderdagverblijven en het opleiden van veel méér en betere voorschoolleraren. Ooit was de keuze voor private aanbesteding met publieke subsidies in de kinderopvang wellicht begrijpelijk om snelheid te maken, maar met het toenemende belang van een goede voorschool is dit systeem onhoudbaar. De toeslagenaffaire maakte al duidelijk dat de overheid geen geld moet uitdelen, maar minder oog is er voor waar dat overheidsgeld terechtkomt: bij de private equity-partijen die de laatste jaren massaal kinderdagverblijven hebben opgekocht. Zoals we het onacceptabel vinden dat scholen winst zouden mogen maken, zo zouden we dat ook moeten vinden voor voorscholen. De cowboys die nu de sector domineren mopperen al jaren over meer publieke bemoeienis, omdat ze geen ‘schooltje willen spelen’. Terwijl dat juist exact is wat de huidige opvang zou moeten doen: een integraal deel van de schoolcarrière worden. Daarvoor zal de portemonnee moeten worden getrokken, maar het zal het waard zijn. Zoals economenvakblad ESB al concludeerde: ‘daadwerkelijk innovatieve en hoogwaardige kinderopvang komt niet voort uit concurrentie en ondernemersvrijheid, maar juist uit samenwerking en publieke coördinatie’. Om tot kwalitatief hoogstaande vroegschoolse educatie te komen, dienen veel hogere eisen te worden gesteld en moet een leger aan pedadogen worden opgeleid. De extreem belangrijke eerste levensjaren van een kind zijn immers het laatste waarop de maatschappij zou moeten beknibbelen. Dat de toegang tot een kwalitatief goede voorschool voor alle gezinnen nog niet geregeld is in 2025, is dan ook een schande. De progressieve oppositie zou er goed aan doen om alvast een plan klaar te hebben liggen voor iets waar niemand tégen is, wanneer het er eenmaal is: iedereen in Zweden, tot de extreemrechtse Zwedendemocraten aan toe, is dolblij met de voorschool. Dat gun ik Nederlanders nou ook. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-cruciale-jaren-van-een-kind-zijn-het-laatste-waarop-een-land-zou-moeten-beknibbelen~b8a5a333/</guid>
      <pubDate>Mon, 26 May 2025 00:00:00 +0200</pubDate>
    </item>
    <item>
      <title><![CDATA[In Katwijk, een ‘kustplaats met karakter’, kwam de droom van extreemrechts even uit]]></title>
      <description><![CDATA[<p>Volgens De Telegraaf was Katwijk als het kleine dorp van Asterix, met onverschrokken Galliërs die dapper weerstand boden aan de machtige Romeinen. Een absurde vergelijking, maar u wist al dat het rare jongens zijn aan de Basisweg in Amsterdam. Op woensdagavond werd een vreedzaam protest van vijftien pro-Palestinademonstranten aangevallen door honderden extreemrechtse hooligans. Het protest was op zijn beurt gericht tegen een viering van ‘Christenen voor Israël’ in een Katwijkse kerk, want christenen schijnen enorm veel te voelen voor Israël. Gehuld in Israëlische vlaggen, die men daar blijkbaar op zolder heeft liggen, trok een knokploeg door het dorp om de demonstranten in elkaar te slaan. Langs de weg stonden bewoners likkebaardend de boel te filmen; een gezette zestiger maakt vanaf zijn elektrische fiets een Hitlergroet. Met recht een ‘kustplaats met karakter’, zoals de gemeenteslogan luidt. Door extreemrechtse politici en journalisten werd juichend gereageerd op het geweld in Katwijk. ‘I love Katwijk’ tweette Geert Wilders, de man die bij geboorte in een ketel moslimhaat viel. Wierd Duk, de raarste jongen van De Telegraaf, beweerde dat ‘mensen zichzelf en hun gemeenschappen gaan verdedigen als de overheid niet thuis geeft’ – Duk mag graag over Nederlandse glasvezeldorpen spreken alsof het een zojuist ontdekte stam in de Amazone betreft. Qua genetische variatie heeft hij daar nog gelijk in ook. Maar natuurlijk ‘verdedigden’ de hooligans niks of niemand. Ze vielen áán. Met driehonderd tegen vijftien. Welke dreiging gaat er uit van een handjevol vreedzame pro-Palestinademonstranten die overigens ook nog eens het gelijk aan hun zijde hebben? ‘Blijf autochtonen tergen door hen ‘racist’ en ‘xenofoob’ te noemen’, aldus Duk, dan komt er vanzelf een ‘weerwoord’. Merkwaardig, ik word nou nooit een racist en xenofoob genoemd en voel evenmin de behoefte om mensen met wie ik het oneens ben in elkaar te slaan als ‘weerwoord’. En ik ben toch echt een autochtoon. Over een burgeroorlog dromende hitsers nemen niet eens meer de moeite om het geweld – al is het maar voor de bühne – af te keuren. Volstaan wordt met de constatering dat dit ‘nu eenmaal te verwachten valt’, dezelfde logica waarmee zij de tirannie van Poetin, Netanyahu of Trump vergoelijken. Het is een schandalige omdraaiing van de realiteit, van slachtofferschap en daderschap, het handelsmerk van extreemrechts. Net als in Amerika, waar Trump het geweld van de Capitoolbeschermers romantiseert, begint extreemrechts ook in Nederland geweld te omarmen. Robert Paxton schreef in zijn standaardwerk De anatomie van het fascisme over de ‘activerende hartstocht’ die volgens hem het emotionele fundament van het fascisme is. Voor fascisten is geweld acceptabel en huist er zelfs schoonheid in het geweld en de wilskracht die daarbij horen, ‘als ze worden ingezet voor het welslagen van de groep’. Een ander relevant begrip dat steeds vaker in de Amerikaanse journalistiek opduikt is de zogenaamde dubbelstaat – waarmee de gevluchte Joodse schrijver Ernst Fraenkel in een boek uit 1941 nazi-Duitsland beschrijft. In een dubbelstaat is er zowel een normaal functionerende rechtsstaat voor de autochtone meerderheid (de normatieve staat), waardoor de economie ‘gewoon’ doordraait en de gemiddelde bewoner niks merkt, als een discretionaire staat waarin een autocraat ongestoord zijn willekeur en tirannie tegen een minderheid kan botvieren. Dit is precies zoals de PVV en De Telegraaf Nederland willen inrichten. Als een land waar de gewone kaaskop zijn rechtsstaat heeft om zijn harinkjes en bloemen wereldwijd te verkopen, maar waar voor mensen die er anders uitzien andere regels gelden. Een dubbelstaat met twee maten en een geweldsmonopolie voor de meerderheid; de droom van extreemrechts Nederland kwam even uit in Katwijk. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/in-katwijk-een-kustplaats-met-karakter-kwam-de-droom-van-extreemrechts-even-uit~ba89463e/</guid>
      <pubDate>Mon, 19 May 2025 00:00:00 +0200</pubDate>
    </item>
    <item>
      <title><![CDATA[De PVV napraten is bij de VVD allang geen corvee meer, maar de norm]]></title>
      <description><![CDATA[<p>Nu kun je heus niet van alle Nobels verwachten dat ze het buskruit hebben uitgevonden, maar Jurgen Nobel, staatssecretaris voor Participatie en Integratie namens de VVD, maakte het vorige week wel erg bont. Waar Nobel eerst nog meewaaide met de tafel van Bar Laat en zich bediende van veilige enerzijds-anderzijdsretoriek, veranderde dat met het instarten van een filmpje van Nieuws van de Dag, het zieltogende Telegraaf-programma op SBS 6. In het filmpje wordt een man op onaangename wijze gevraagd waarom hij geen Nederlandse vlag uithangt op 5 mei. De man zegt daarop dat hij niet zou weten waarom hij dat zou moeten doen en dat hij meer ziet in het laten wapperen van de Palestijnse vlag, want ‘die hebben een bevrijdingsdag nodig’. Jeroen Pauw gaf Nobel nog een kans redelijk te klinken met zijn bruggetje – ‘is dit nou werkelijk waar het over zou moeten gaan?’ Maar Nobel had zijn gespeelde verontwaardiging niet voor niets gerepeteerd en besloot die extra dik aan te zetten. ‘Wat moet je nou’, verzuchtte Nobel, ‘met deze lui die niet eens het respect op kunnen brengen om twee minuten stil te zijn bij de dodenherdenking.’ Toen Pauw hem erop wees dat het helemaal niet over de dodenherdenking ging, maar over het hijsen van de Nederlandse vlag op Bevrijdingsdag, deed Nobel wat domrechts altijd doet bij onwelgevallige feiten: zich beroepen op de onderbuik. ‘Je voelt aan’, zei hij, dat ‘zo iemand helemaal niet bezig is met de zaken die wij belangrijk vinden.’ Natuurlijk kun je geen gedachtepolitie spelen, zei Nobel nog, terwijl hij precies dát deed: gedachtepolitie spelen. Naast het minachtende taalgebruik is ook de claim namens ‘ons’ te spreken veelzeggend. Dat moslims niet willen deugen en een hekel aan ‘ons’ hebben is iets wat blijkbaar onomstotelijk vaststaat, niet bediscussieerd hoeft te worden, en wij allemaal ‘aanvoelen’. En als iets onomstotelijk vaststaat, omdat ‘wij’ dat ook allemaal ‘aanvoelen’, hoeven bewindspersonen hun uitspraken verder niet te onderbouwen. Dedain voor feiten en rationaliteit is wat de coalitiepartijen bindt, óók de VVD. De redeneertrant van Nobel volgt precies dezelfde pseudologica, die van ‘het had waar kunnen zijn’, die Yesilgoz eerder gebruikte bij haar bullshitverhaal over de nareis-op-nareis. Maar wat staatssecretaris Nobel allemaal voelt is natuurlijk volstrekt irrelevant, en het is krankzinnig dat anno 2025 een lid van de Nederlandse regering denkt dat zijn eigen onderbuik ‘onze’ onderbuik is, en daarmee een argument. Nobel was overigens nog niet helemaal klaar met het moslimpje bashen en beklaagde zich later in de uitzending nog over ‘culturen’ waarbinnen het niet normaal is voor vrouwen om te werken. Om welke cultuur (gereformeerden? Amsterdam Oud-Zuid?) het ging maakte hij niet duidelijk, maar de kijker wist weer genoeg. Een lachwekkend statement van een staatssecretaris uit een aartsconservatief land waar deeltijdwerk voor vrouwen de norm is, en waar geen voorschool is, maar alleen een peperdure ‘opvang’. Omdat het wemelt van de incapabele bestuurders op de modderschuit van premier Schoof, had u deze 36-jarige carrière-VVD’er wellicht niet scherp op het netvlies. Maar gezien zijn vlijtige domrechtsheid zouden we nog weleens langer last van hem kunnen krijgen; Nobel staat symbool voor een nieuwe generatie VVD’ers, waarin alle juristen vervangen zijn door omhooggevallen heao’ers. Er was een tijd dat VVD’ers ‘PVV-corvee’ moesten doen. Dan zeiden ze stevige dingen die ze als liberalen eigenlijk niet meenden, in de hoop daarmee kiezers bij de PVV weg te houden. Maar de PVV napraten is binnen de VVD al lang geen corvee meer, maar de norm. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-pvv-napraten-is-bij-de-vvd-allang-geen-corvee-meer-maar-de-norm~bd890893/</guid>
      <pubDate>Mon, 12 May 2025 00:00:00 +0200</pubDate>
    </item>
    <item>
      <title><![CDATA[Onze democratie heeft te lijden onder onze werkweigering]]></title>
      <description><![CDATA[<p>Wellicht tweette ze vanaf de veranda van haar tweede huis in Florida, het is immers twee weken meireces. Davenport, haar tweede thuis, ligt op een steenworp van een ongekende hoeveelheid pretparken. Disney World in Orlando is een kwartiertje, Legoland Florida een half uur en ook SeaWorld en Gatorland liggen binnen een half uur rijden. Mocht Marjolein Faber net zo gek zijn op pretparken als haar baas Geert Wilders, dan woont ze op de beste plek ter wereld. Zou ze het daarom ‘on-uit-leg-baar’ vinden dat een stel jonge asielzoekers uit Friesland een dagje naar de Efteling zou gaan? Komt het dan te dichtbij? Een snoepreisje op kosten van de belastingbetaler, dat moeten we niet willen, aldus Faber. Merkwaardig, want vrije tijd is zo’n beetje de essentie van het Nederlanderschap. Willen we nieuwkomers integreren, dan lijkt het mij zaak hen zo snel mogelijk te introduceren in onze decadente religie van vrije tijd en vermaak. Vrije tijd is ook de reden dat we met Marjolein Faber zitten. De afgelopen eeuw is het aantal werkuren drastisch afgenomen, vooral in welvarende landen. Een eeuw geleden was het gemiddelde aantal werkuren per jaar in westerse landen zo’n 3.200 uur. Dat is nu minder dan de helft. Nederlanders hebben de meeste vrije tijd van Europa; zo’n 47 uur per week. Veel meer dan er gewerkt wordt dus. Daarnaast zitten Nederlanders óók het meest, bijna 9 uur per dag, meer dan twee keer zoveel als het Europees gemiddelde. Drie keer raden met welk apparaat in de hand. Maar ook wanneer we wél aan het werk zijn, voelen we tegenwoordig vaak minder relevantie. Want we werken niet alleen minder en minder, we zijn ook nog eens minder blij met ons werk. En wie weinig (zinvol) werk heeft, zal zich eerder gefrustreerd en nutteloos voelen en heeft bovendien meer tijd voor sociale media. En dan heb ik het nog niet eens over het groeiende leger pensionado’s. In NRC werd vorige week de vertaling van een Amerikaans stuk doorgeplaatst, met als titel ‘het Westen verveelt zich dood’. De schrijver, Stuart Whatley, koppelt de enorme toename van vrije tijd en onbevredigend werk daarin aan de opkomst van domrechts. En rekent terecht af met misplaatst begrip voor de populistische stemmer: ‘Wie echt straatarm en wanhopig is, heeft tijd noch middelen om af te reizen naar partijbijeenkomsten of memecoins en ander waardeloze merchandising te kopen.’ Het lijkt mij zonneklaar dat niet alleen de verzorgingsstaat te lijden heeft onder onze nationale werkweigering, maar ook de democratie. Werk is nu eenmaal de belangrijkste zingever, een bron voor zelfvertrouwen en maatschappelijke relevantie. Zonder werk worden mensen wantrouwig, wraakzuchtig en haatdragend. En zoals Whatley zegt: ‘Als er één ding is dat de maatschappelijk meest schadelijke achterbannen van onze tijd verenigt, is het dat ze allemaal ‘erg online’ zijn.’ En om veel online te zijn, heb je veel vrije tijd nodig. We lijden allemaal aan informationele zwaarlijvigheid, door filosoof Hans Schnitzler ‘infobesitas’ gedoopt. Lang werd gedacht dat het consumeren van veel meer informatie en meningen mensen een bredere blik op de wereld zou geven, maar het tegenovergestelde is waar. Meer vrije tijd, meer beschikbare informatie, meer schermtijd en meer mediaconsumptie maken ons dommer, ongelukkiger en verwarder. Ons onderwijs is er sinds jaar en dag op gericht om goede werknemers te produceren. Maar wat als we meer vrije tijd hebben dan dat we werken? Wat als het werkende leven slechts een bijzaak is geworden van de vrije tijd? Wie bereidt ons daarop voor? Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/onze-democratie-heeft-te-lijden-onder-onze-werkweigering~b7fbec13/</guid>
      <pubDate>Mon, 5 May 2025 00:00:00 +0200</pubDate>
    </item>
    <item>
      <title><![CDATA[Niemand blijkt de hielen van Johan Derksen schoner te kunnen likken dan Job Knoester]]></title>
      <description><![CDATA[<p>Sommige mensen zijn hun naam. Zo zijn er dijkgraven die Dijkgraaf heten, en naaktgeborenen die Naaktgeboren heten. Als ik te lang geen rondje heb gehaald, vinden mijn vrienden Schimmelpenninck ook best passend. En zo hebben we ook een zekere Job Knoester, die ook echt een knoester is. Tenminste, wanneer knoester een oud-Nederlands woord was geweest voor een juten zak met rotte aardappelen. Job Knoester was lange tijd een onbekende strafrechtadvocaat, gespecialiseerd in tbs-zaken. Tot hij om onduidelijke redenen in november 2022 opeens aan de bar zat bij het televisieprogramma Vandaag Inside. Hij viel in de smaak – met zijn bloemetjesjasjes, midlifemontuur, strakke spijkerbroeken en van die lullige kleurlaarzen die alleen Nederlandse mannen ‘vlot’ vinden léék hij niet alleen op de man voor je in de rij bij het tankstation, hij bleek ook nog eens hetzelfde te vínden. Maar crucialer voor zijn status als stamgast: niemand blijkt de hielen van Johan Derksen schoner te kunnen likken dan Job Knoester. Met aandoenlijke afzwakkinkjes of door de aandacht snel te verleggen, probeert hij het geraaskal van De Snor redelijk te laten klinken. Vaderlijk zou je het kunnen noemen. Bovendien lacht niemand harder om de grappen van René van der Gijp. Behalve Van der Gijp zelf dan. Vorige week had Knoester opeens een eigen mening meegenomen, en wat voor een. Voor de vredig verlopen protestmars tegen de Gaza-oorlog in Rotterdam zou door islamitische organisatoren opzettelijk de geboortedag van Adolf Hitler zijn gekozen, beweerde Knoester. Het was geen slip of the tongue, zoals Derksen – nu zelf eens in de schadebeperkende rol – eerder nog leek te denken. ‘Hoe kan het dat de media het hier niet over hebben?’, jammerde Knoester, alsof hij net iets belangwekkends aan de kaak stelde in plaats van een krankzinnige complottheorie te ventileren. Het mag duidelijk zijn in welke fuik Knoester zit. Die andere stamgast van Vandaag Inside, Telegraaf-propagandist Wierd Duk, riep op tot een ‘nationaal offensief’ tegen de islamitische organisaties die meeliepen met de Gaza-manifestatie. Wat de over een burgeroorlog dromende Duk precies bedoelt met een nationaal offensief, bleef onduidelijk. Zoals altijd. Ook hij vond het protest een provocatie, maar dan vanwege het feit dat die werd georganiseerd op Eerste Paasdag. Tja, je moet spijkers op laag water zoeken als die luie moslims zich weigeren te misdragen! Heel vaak vragen progressieve typjes waarom ik op deze plekken dit soort non-valeurs bespreek. ‘Waarom geef je zo iemand een podium?’ of: ‘Negeer ze toch’, zeggen ze dan. Veel progressieve mensen denken dat ze, omdat ze gelijk hebben, vanzelf gelijk krijgen. Maar ‘going high, when they go low’ heeft niets uitgehaald. Met Donald Trump in het Witte Huis en Geert Wilders in onze regering is ‘erboven staan’ slechts lafheid en privilege; het is makkelijk om ergens boven te staan als het je niet raakt. Natuurlijk zijn mensen als Knoester en Duk rancuneuze lichtgewichten, die via opheftelevisie en sprekersopdrachten hun scheidingen proberen te financieren – alles is altijd nog platter dan je al dacht. Maar miljoenen mensen nemen hun geleuter voor waar aan. De hitserij van morsige mannetje uit het ecosysteem van Vandaag Inside en De Telegraaf is als een voortdurend druppelende koffiemachine. Elk druppeltje lijkt nietsbetekenend, maar voor je het doorhebt, zit de kan vol. En dus moeten we de ijdele incontinentie van dit soort mannen niet zomaar voorbij laten gaan. De islamitische organisaties achter de protestmars hebben al aangifte gedaan, en ook u weet nu wie Job Knoester is. Wat overigens niet betekent dat u hem hoeft te onthouden. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/niemand-blijkt-de-hielen-van-johan-derksen-schoner-te-kunnen-likken-dan-job-knoester~bee916ed/</guid>
      <pubDate>Mon, 28 Apr 2025 00:00:00 +0200</pubDate>
    </item>
    <item>
      <title><![CDATA[Achteraf was Omtzigts ‘functie elders’ voor iedereen het beste geweest]]></title>
      <description><![CDATA[<p>Op Goede Vrijdag verloste de voormalige verlosser zichzelf. Pieter Omtzigt vertrekt uit de Haagse politiek, en dat betekent ongetwijfeld het electorale einde van NSC. Met Nicolien van Vroonhoven aan het roer bij NSC wordt het niks, zei Johan Derksen op vrijdagavond. ‘Die moet ook nog stofzuigen en haar huishoudelijke taken doen’, aldus ’s lands belangrijkste publieke stem. U weet wel, dat rechtlijnige orakel dat eerst FvD, toen BBB en daarna de heilige Omtzigt aanbeval bij zijn lemmingen. Net als al die andere onderbuikdansers gaf Derksen nooit een moer om de toeslagenouders, die zijn immers niet wit genoeg. Maar de toeslagenaffaire lanceerde Omtzigt, en dat was lekker voor de wedstrijd. Want voor de volgevreten Nederlander is de politiek slechts een spelletje. Voor ideologie of inhoud is er te weinig pijn; het is vooralsnog goed toeven in de opwarmende tegeltuin. Bovendien moet het wel gezellig blijven. Omtzigt leek de vorige verkiezingen te winnen, met liefst 46 zetels in de peilingen, maar doet de volgende verkiezingen niet eens meer mee: zo hard gaat het in een land waar meninkjes zwaarder tellen dan verstand. Achteraf was die functie elders voor iedereen het beste geweest. Dat is niet aardig om te zeggen, maar het land opzadelen met een extreemrechts kabinet vol incompetente proleten is ook niet aardig. In de vorige eeuw, vóórdat iedereen zo nodig een eigen partijtje moest beginnen, had Omtzigt die functie elders gewoon gepakt. Toen schikte men zich nog in zijn lot, wanneer men door de eigen partij ongeschikt werd bevonden. En toen werden mensen nog niet de kop gek gemaakt door vluchtige populariteit op sociale media. De boodschap van Omtzigt kwam na de presentatie van de Voorjaarsnota, die neerkwam op ‘koop nu, betaal later’. Een Klarnakabinet dus, met mensen aan de knoppen die het onzin vinden om dingen door te rekenen door het CPB, omdat die dan gaan ‘berekenen wat het allemaal kost’. Een kabinet dat het onderwijs kapotbezuinigt, want kennis is de aartsvijand van extreemrechts. Een kabinet dat gratis kinderopvang wéér uitstelt, want volgens Johan Derksen moeten vrouwen thuisblijven. Een kabinet ook, waarin even matige als opportunistische VVD-bestuurders erop gokken positief af te steken bij de allesverzengende incompetentie van hun collega’s van PVV en BBB. Tot ontsteltenis van Caroline van der Plas, die in de regel slechts vragen hoeft te beantwoorden over de koeien op haar legging, vroeg RTL-presentator Renze Klamer zowaar door over de Voorjaarsnota. Je kunt niet alleen de plusjes noemen en de minnetjes weglaten, vond Klamer. ‘Dat vindt u’, aldus Van der Plas, met de haar kenmerkende puberale triomfantelijkheid. Ze lijkt er zelf ook geen zin meer in te hebben; het moet doodvermoeiend zijn om je de godganse dag van de domme te houden. Functie elders dus. Samen met Sywert van Lienden zou Omtzigt een Nederlandse variant van DOGE kunnen opzetten. Een departement waar iedereen plechtig en humorloos is, een safe space voor legalistische mierenneukers. Sywert mag daar dan, net als meesteroplichter Frank ‘catch me if you can’ Abagnale na zijn veroordeling, fraudeurs spotten, terwijl Omtzigt ervoor zorgt dat we die fraudeurs hard, maar ook weer niet té hard straffen. Daarover staat hij dan in constante verbinding met Johan Derksen, die met zijn kaars de temperatuur van het volk opneemt. Nu Omtzigt zelf ook inziet dat zijn politiek leiderschap op een groot misverstand berust, is de vraag of we daarmee ook op korte termijn verlost worden van het slechtste kabinet ooit. Ook al zo benieuwd wie Derksen nu weer gaat aanbevelen? Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/achteraf-was-omtzigts-functie-elders-voor-iedereen-het-beste-geweest~b33bdcc8/</guid>
      <pubDate>Mon, 21 Apr 2025 00:00:00 +0200</pubDate>
    </item>
    <item>
      <title><![CDATA[Wat Caroline van der Plas deed met haar filmpje, was ouderwets trollen]]></title>
      <description><![CDATA[<p>‘Dit is 0,005 mol stikstof’, aldus Caroline van der Plas in een filmpje vorige week. In deze parodie op een parodie betoogt van der Plas dat 0,005 mol zó klein is dat je het niet kan zien. Waar maken we ons dus druk om? Het origineel komt van het Britse typetje Philomena Cunk, een oerdomme journaliste die voortdurend mensen op het verkeerde been probeert te zetten. Op sociale media vielen mensen over elkaar heen om de opzettelijke domheid te veroordelen, maar interessanter is de vraag waarom Caroline van der Plas denkt dat dit filmpje haar zaak helpt. Denkt zij werkelijk dat haar achterban zó dom is? Het gedrag van extreemrechtse populisten is steeds nadrukkelijker vervlochten met de internetcultuur, en dan meer in het specifiek die van het voormalige Twitter. In die context moet je dit filmpje dan ook zien: wat Van der Plas deed was ouderwets trollen. In de oorspronkelijke betekenis probeert een trol online ruzie of emotionele reacties uit te lokken, zonder daar verder al te diepe bedoelingen mee te hebben. De trol wil mensen vooral op stang jagen. Hoewel dat natuurlijk weinig eerzaam is, kan dat ook nog een zekere onschuld hebben – als een gebbetje. In de cultuur van radicaal-rechts is trollen, net als ironie, echter geworden tot een dekmantel. De trol doet alsof hij het niet meent, en het slechts ‘trollen’ is, maar meent het wel degelijk. Deze trollen zijn dus feitelijk pseudotrollen geworden, want een ware trol is een nihilist, die alleen de provocatie nastreeft en verder geen politieke doelen heeft. In Amerika heet dit pseudotrollen ‘owning the libs’, oftewel het op stang jagen van links. Daarbij gaat het erom de tegenstander als emotioneel en ‘zwak’ neer te zetten, wanneer die tegenstander een volkomen terechte en logische reactie geeft. Sommige pseudotrollen zijn overigens weldegelijk ooit als trol begonnen. Bij Elon Musk bijvoorbeeld is het duidelijk dat zijn socialemediagedrag tot een paar jaar geleden – vóór zijn ‘transitie’ tot MAGA-Republikein – inderdaad het apolitieke nihilisme van een werkelijke trol had. Van der Plas zal desgevraagd zeggen dat al die ophef om haar filmpje onzinnig is, dat het overduidelijk om een geintje ging, en zij heus ook wel weet dat ook dingen die je niet kunt zien slecht kunnen zijn. Maar ondertussen wakkert ze opzettelijk anti-wetenschappelijke en anti-intellectuele sentimenten aan. Met haar filmpje benadrukt ze wat ze eerder tijdens haar Schoo-lezing zei: onderbuikgevoelens zijn ook gevoelens. Sterker nog, voor Van der Plas is er voor de politieke meningsvorming niets méér nodig. Een belangrijk element van pseudotrollen is het verkondigen van evidente onzin of waanzin om de loyaliteit van de eigen achterban te versterken. De opzettelijke domheid, zoals die in het stikstoffilmpje, moet de eigen achterban het gevoel geven dat van der Plas vér wil gaan, zelfs zover als het verkondigen van totale waanzin. Voor de extreemrechtse kiezer is een compromis immers oninteressant; het gaat om het volledig verwerpen van de werkelijkheid. Het bekendste Nederlandse voorbeeld is de opmerking van Thierry Baudet dat de wereld wordt bestuurd door reptielen. Dat leek hij overdrachtelijk te bedoelen, voor zover dat overdrachtelijk bedoeld kan worden, maar helemaal duidelijk was dat niet. Hoe dan ook, hij liet de vele complotdenkers in zijn achterban toch maar even zien dat hij aan hun kant staat. Van der Plas doet nu hetzelfde bij haar gekrompen achterban, en dat zegt veel over de BBB, een partij die in de peilingen even onzichtbaar is geworden als stikstof. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/wat-caroline-van-der-plas-deed-met-haar-filmpje-was-ouderwets-trollen~b844fdf0/</guid>
      <pubDate>Mon, 14 Apr 2025 00:00:00 +0200</pubDate>
    </item>
  </channel>
</rss>
