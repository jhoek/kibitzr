<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Het woord crisis leidt af van het ware probleem: politiek onvermogen]]></title>
      <description><![CDATA[<p>Een jaar geleden zat Arnout Jaspers, schrijver van het leugenachtige boek De Stikstoffuik, bij praatprogramma Vandaag Inside. Hij kreeg van presentator Wilfred Genee de vraag of we nu wel of niet een probleem hadden met stikstof. Nou, dat we een probleem hadden met stikstof wilde Jaspers schoorvoetend nog wel toegeven, ‘maar géén crisis!’. Die crisis hebben we aan onszelf te danken, we konden ook gewoon de normen wat bijstellen, dan was er niet zoveel meer aan de hand, aldus Jaspers. Hij is een van de quasi-salonfähige ‘experts’ uit het penopauzale ploegje rond Syp Wynia. De oud-Elsevierman geeft niet alleen boekjes uit van radicaal-rechtse opiniemakers als Wierd Duk of Roderick Veelo, maar ook van zich als expert vermommende mannen van een zekere leeftijd. Denk naast de genoemde Jaspers aan ‘immigratie-experts’ Jan van de Beek en Jan Latten, of ‘klimaatexpert’ Lucas Bergkamp. Hun daadwerkelijke expertise varieert nogal, om het vriendelijk te zeggen, maar ze vinden elkaar in hun kneiterrechtse ideeën en behoefte de publieke opinie te bespelen. Het zijn zonder uitzondering fanatieke twitteraars, die zich ook agressief uitspreken over zaken die niets te maken hebben met hun vermeende kennisgebied – ‘woke’. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Onnozele mediaredacties zijn nog steeds onder de indruk van senioriteit, en Wynia’s vossen verschijnen dan ook regelmatig op televisie, waar er overigens zelden iets van overblijft, zoals afgelopen week Jan van de Beek bij Op1. Hun deskundigheid is net zo kundig als desinformatie informatie is, maar dat maakt weinig uit; twijfel zaaien is genoeg. Zo vormen de heertjes een onderschat deel van het radicaal-rechtse ecosysteem, waarin de hitleriaanse speech van Eva Vlaardingerbroek of het zogenaamd ‘milde’ omvolkingsverhaal van Wilders in Hongarije deze week vanzelfsprekend meer aandacht trekken. Dat gezegd hebbende heeft Jaspers wel gelijk over het woord crisis, zij het onbedoeld. Men heeft ooit Uri Rosenthal gevraagd het woord crisis te definiëren, vroeger kon je dat soort dingen nog aan VVD’ers vragen, en die kwam met ‘een gebeurtenis die diep ingrijpt in het functioneren van een organisatie of een sociaal systeem en waarbij in onzekerheid en onder tijdsdruk diepingrijpende beslissingen genomen moeten worden’. In die definitie komt de crisis opeens, onverwacht, en zou daarmee ook iets tijdelijks moeten zijn. Corona was duidelijk zo’n crisis, maar vele andere zaken die we nu een crisis noemen zijn dat evident niet. Stikstof, de huizenmarkt en zelfs klimaatverandering; het zijn allemaal problemen die we zelf hebben gecreëerd door feiten te negeren en verstandig beleid uit te stellen, onder druk van financiële belangen en uit angst voor het electoraat. Problemen die zich verergeren, van kwaad tot erger, waardoor de situatie steeds acuter wordt; zeker in het geval van klimaatverandering kan spreken van een noodsituatie. Maar crises zijn het niet. De glijdende schaal van verergering maakt dat genoemde problemen ook niet opeens over zijn, zoals crises, maar er langdurige inspanningen nodig zijn om het tij te keren. En dan nog zal de weg omhoog óók geleidelijk zijn. De rekening voor de vrije omgang met het woord crisis krijgen we nu gepresenteerd door formerend bruinrechts, dat een asielcrisis wil uitroepen, omdat men ergens heeft gehoord dat je je dan opeens niet meer aan internationale verdragen zou hoeven te houden. De kwalificatie crisis bewijst zich daarmee maar weer eens als een zwaktebod, een term om lafheid mee te verhullen, of om de gebruiker van dat woord anti-rechtsstatelijke opties te geven. Het woord crisis leidt vrijwel altijd af van het ware probleem (geen crisis!): politiek onvermogen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/het-woord-crisis-leidt-af-van-het-ware-probleem-politiek-onvermogen~b309668e/</guid>
      <pubDate>Mon, 29 Apr 2024 00:00:00 +02:00</pubDate>
    </item>
    <item>
      <title><![CDATA[Sywert, met zijn kleinburgerlijk nepfatsoen, zal ooit terugkeren in de politiek in dienst van een extreem-rechtse partij]]></title>
      <description><![CDATA[<p>Toen ik Sywert van Lienden deze week zag bij Op1 dacht ik: het gaat hem nog lukken ook. Nu zou die talkshow Satan nog uitnodigen om over demonisering te praten, en ook ditmaal legden de EO-klungels van dienst de geïnterviewde geen strobreed in de weg – ‘Sywert, je hebt een jong gezin, kinderen. Hoe gaat het thuis?’. Sywert stuurde de sullige labradors met speels gemak het riet in, en leek er voor de vorm een ‘mag ik mijn zin even afmaken’ in te gooien, om toch in ieder geval de suggestie van een stevig gesprek te wekken. Wel zo netjes tegenover de presentatoren. Op sociale media waren boomers onder de indruk van Sywerts ‘beheerste en waardige’ toon en dat zegt veel over die generatie: meer dan twintig miljoen in de tas proppen is wellicht niet netjes, maar kijk toch wat een correcte kerel die Van Lienden is. Zo rustig! Sywert kent de dynamiek van de publieke opinie als geen ander en weet: niets zo impopulair als de overheid. Daarmee heeft zelfs de totale paria altijd een kans, wanneer hij suggereert vermorzeld te worden door die gemene overheid. U weet wel, net als de toeslagenouders. Nederland gaat hem vergeven en erger nog, Sywert komt ooit terug als politicus, mark my words. Het aanstaande bruinrechtse kabinet zal te vroeg komen, maar Sywerts rentree zal vanzelfsprekend in dienst van een extreem-rechtse partij zijn; zijn rancune, misplaatste slachtofferschap en plechtige humorloosheid laten geen andere mogelijkheid. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Het is overigens onduidelijk of het van dat eerste bruinrechtse kabinet komt. De dappere VVD-staatssecretaris Eric van der Burg liet zich ontvallen dat er geen kabinet-Wilders 1 komt, al leek hij daarmee vooral te doelen op het feit dat Wilders onacceptabel is als premierkandidaat en een PVV-kabinet aldus niet zijn naam zal dragen. Die opmerking, en de toevoeging dat hem dat ‘een uitstekende keuze’ lijkt, was voor Geert Wilders reden om zich maar weer eens van zijn kleinzieligste kant te laten zien. Woest tweette hij dat Van der Burg een ‘eng mannetje is’ dat moet ‘opkrassen’. Dat had Sywert netter geformuleerd, maar het probleem van de tweets van Wilders is natuurlijk niet dat ze grof zijn, het probleem is dat ze bedoeld zijn om mensen te intimideren. Wilders weet dat zijn aanhang bestaat uit hooligans die er geen been in zien om mensen te bedreigen en te belagen. En die macht is hij aan het mobiliseren, door bij elke vorm van kritiek een misplaatst slachtofferschap te claimen; zo’n slachtofferschap rechtvaardigt immers een reactie. Toen Frans Timmermans dit weekend verklaarde niets na te willen laten om ervoor te zorgen dat Wilders niet aan de macht komt, tweette Wilders: ‘Niets nalaten? Niets? Dus ook geen geweld?’ Zo’n groteske verdraaiing zou lachwekkend zijn, ware het niet dat Wilders de machtigste man van Nederland is en zijn aanhang bestaat uit een devote cult met zeeën van scherm- en vrije tijd. In een volgende tweet riep Wilders zijn aanhangers dan ook op hem te helpen een eind te maken aan deze ‘levensgevaarlijke linkse ophitserij’ en ‘allemaal’ aangifte te doen tegen Frans Timmermans. Wilders wil helemaal niet meeregeren, in de wetenschap dat geen van zijn ideeën uitvoerbaar is. Hij wil een absolute meerderheid. En dat is niet eens een onrealistisch scenario zolang we zijn terreur van de domheid alle ruimte geven. Als het dan eenmaal zover is, krijgen we Sywert als minister. Wilders heeft verder toch geen mensen die kunnen lezen of schrijven, en daarenboven heeft Sywert iets dat Wilders zelf niet eens heeft: kleinburgerlijk nepfatsoen. In een eerdere versie van deze column werd Eric van der Burg als dappere VVD-minister omschreven. Dat is aangepast: Van der Burg is staatssecretaris.</p>]]></description>
      <guid>https://www.volkskrant.nl/columns-van-de-dag/sywert-met-zijn-kleinburgerlijk-nepfatsoen-zal-ooit-terugkeren-in-de-politiek-in-dienst-van-een-extreem-rechtse-partij~b013eee0/</guid>
      <pubDate>Mon, 22 Apr 2024 00:00:00 +02:00</pubDate>
    </item>
    <item>
      <title><![CDATA[Johan Derksen bevestigt een racistische lul te zijn, en dat ook te willen zijn]]></title>
      <description><![CDATA[<p>De Amerikaanse rapper Tupac zei ooit ‘only God can judge me’, een uitspraak die sindsdien furore maakt als tegeltjeswijsheid in tegeltuindorpen of als tatoeage op blubberend vlees. Johan Derksen kwam deze week met een typisch Nederlandse interpretatie van die pseudo-wijsheid, nadat hij het sympathieke GroenLinks-PvdA-Kamerlid Habtamu de Hoop vanwege zijn huidskleur geen ‘echte’ Fries noemde en daarop het hele land over zich heen kreeg. ‘Er zijn twee mensen die over mij oordelen: de rechter en John de Mol.’ Al sinds jaar en dag weigert Derksen excuses aan te bieden voor de dingen die hij zegt, en daarin wil hij consequent zijn. ‘Ik kan Nederland uit de droom helpen: ik ga geen excuses aanbieden, trek geen boetekleed aan en ga niet door het stof’, zei Johan Derksen in 2020, nadat hij racistische opmerkingen maakte over Akwasi. Eerder noemde de nationale foute oom Sylvana Simons een ‘aapje’, ‘een camerageil vrouwtje’, ‘onuitroeibaar’ en ‘mijn chocolade vriendinnetje’.  Maar excuses kunnen we vergeten: ‘Ik zou een hypocriete lul zijn als ik hier excuses aan ga bieden.’ Met dat verweer bevestigt Derksen dat zijn racistische opmerkingen geen uitglijders zijn. Zoals bekend is hypocrisie het voorwenden van moraal zonder daar volledig achter te staan. Wanneer Derksen zegt hypocriet te zijn als hij excuses zou aanbieden, zegt hij dus impliciet dat hij niet achter het gegeven staat dat een zwarte man ook een Fries kan zijn. Dat is de moraal die hij zou voorwenden, maar niet heeft. En excuses maken voor een racistische opmerking, terwijl je racistisch bent, is inderdaad hypocriet. Door uitdrukkelijk te melden geen ‘hypocriete lul’ te willen zijn, bevestigt Derksen aldus wél een racistische lul te zijn en dat ook te willen zijn. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Daarover oordelen mogen blijkbaar alleen John de Mol en de rechter. Daarmee rijst de vraag waar dat oordeel van De Mol blijft; hoe bestaat het dat hij de wanstaltigheid van Vandaag Inside laat voortduren? Het antwoord op die vraag lijkt natuurlijk geld, maar de vanzelfsprekende doorslaggevendheid van dat argument valt te betwijfelen. De Mol heeft immers zoveel geld dat het einde van Vandaag Inside een zeer beperkte invloed zou hebben op zijn vermogen, if any. Aannemelijker is dat het de 68-jarige mediamagnaat gewoon niet boeit. Als de man enig eergevoel of moraal had, nam hij de uitnodiging van Derksen om het definitieve vonnis te voltrekken immers wel aan. Dat De Mol morele oordelen niet tot zijn takenpakket vindt behoren, past in de Nederlandse traditie. Wanneer Mark Rutte de baas van SBS was geweest, was het natuurlijk niet anders geweest. Hoe groter hun invloed, hoe gepreoccupeerder Nederlandse leiders lijken met hun streven geen ‘hypocriete lul’ te zijn. Derksen spreekt dus niet alleen de taal van het volk, maar ook die van zijn leiders. En dus verloopt de ophefcyclus altijd volgens hetzelfde patroon; wanhopige burgers en belangenorganisaties spreken gasten en adverteerders aan, in de hoop dat zij afhaken. Maar de enige man naar wie Derksen opkijkt, blijft buiten schot. Blijft over de rechter. Hoewel Derksen die optie vermoedelijk met een zekere vrijblijvendheid noemde – alsof hij daarvan niks te vrezen heeft – zou hij daar tegenwoordig wat voorzichtiger mee moeten zijn. Hoewel het democratische tekort van die route mij evident lijkt, is het wel de manier waarop men blijkbaar tegenwoordig verandering afdwingt. Wanneer het Europees Hof voor de Rechten van de Mens een groep Zwitserse ‘klimaatseniorinnen’ in het gelijk kan stellen, kan een Nederlandse rechter ook heus een haatsenior in het ongelijk stellen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/johan-derksen-bevestigt-een-racistische-lul-te-zijn-en-dat-ook-te-willen-zijn~b78fa203/</guid>
      <pubDate>Mon, 15 Apr 2024 00:00:00 +02:00</pubDate>
    </item>
    <item>
      <title><![CDATA[Poetin vindt het prima dat nuttige idioten zijn propaganda herhalen, maar die krijgen daar niks voor terug]]></title>
      <description><![CDATA[<p>De introductie van de term ‘nuttige idioot’ wordt aan Lenin toegeschreven, maar het bewijs daarvoor rammelt. Vooral tijdens de Koude Oorlog kwam de benaming in zwang voor westerse bewonderaars van het communisme. De Russische despoten Lenin en Stalin hadden een enorme minachting voor deze lieden, maar konden hen prima gebruiken bij het verspreiden van hun propaganda. Vandaar nuttige idioot. De Britse journalist James Bloodworth zette ooit zes ondersoorten van de nuttige idioot uiteen: de zoeker, de utopist, de machtsaanbidder, de relativist, de evenwichtsfetisjist en de nostalgist. In Thierry Baudet, de grootste nuttige idioot van Nederland, valt vooral de machtsaanbidder en nostalgist te herkennen. Sinds hij het publieke debat betrad is hij geobsedeerd door traditionele ‘mannelijkheid’, die in het Westen ondermijnd zou worden door emancipatiebewegingen. Tegelijkertijd kijkt hij enorm op tegen domme kracht en autoritaire beroemdheden, bij wie hij regelmatig witte voetjes probeert te halen. Zo zat hij onlangs enorm gênant sigaren te roken met internetproleet Andrew Tate. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Een wezenskenmerk van de nuttige idioot is dat hij voortdurend bevestiging van eigen stokpaardjes zoekt bij zijn idool. Het interview van Tucker Carlson met Poetin was daarvan een schoolboekvoorbeeld. Carlson vroeg of Poetin niet ook vond dat de VS door een duistere elite wordt geregeerd, en was Zelensky niet een marionet van Biden? Maar Poetin gaf geen krimp en trakteerde hem op een uitputtende les Fictieve Russische Geschiedenis, waarbij het dedain voor Carlson werkelijk van zijn gezicht spátte. De kat speelde met het muisje, en liet na afloop weten dat het muisje wel wat meer weerwerk had mogen bieden. Afgelopen week debatteerde de Tweede Kamer over betalingen die door de Russen aan Europese politici zouden zijn gedaan, waaronder minimaal één Nederlandse politicus. Het debat bleek zinloos, omdat men niet weet over wie het gaat, maar er kon nog wel gelachen worden om Caroline van der Plas. Zij bekende dat de BBB 160 euro had ontvangen van ‘iemand met een Russisch klinkende achternaam’, waarop men het bedrag prompt had teruggestort. Het lijkt mij onwaarschijnlijk dat Van der Plas Russische namen kan onderscheiden van Poolse of Sloveense, bovendien zijn er volop Nederlanders met Slavische namen. Maar we weten inmiddels welk vlees we met Van der Plas in de kuip hebben. De hoofdverdachte was afwezig en dat maakte voor sommigen de verdenking alleen maar groter. Toch zou het mij verbazen wanneer Baudet geld heeft gekregen van de Russen. Zeker, Baudet houdt van geld, maar toch vooral om uit te geven. Hij houdt van klassieke auto’s, goede wijnen en ander vertier voor knorrige vroegboomers, maar van serieuze financiële ambities verdenk ik hem niet. Die maaltijdboxenhandel, apps en andere flauwekul die FvD uitrolt is vooral bezigheidstherapie voor loyalisten die hun zetel kwijt zijn. Minstens zo belangrijk; de regelmatig benevelde Baudet is bepaald niet het type dat een geheim kan bewaren. Dat hij geen inzicht in financiële transacties wil geven, bewijst natuurlijk niet dat hij door de Russen betaald is; de sneue vastgoedfiguren die hem in de begintijd wat hebben toegestopt zullen dat ongetwijfeld op voorwaarde van anonimiteit hebben gedaan. En geef ze eens ongelijk. Dat wil niet zeggen dat Poetin geen invloed koopt. Maar Poetin gaat met zijn tijd mee en koopt vooral online. Door gif in de riolen van de sociale media te gooien beïnvloedt hij miljoenen mensen, die op hun beurt weer opportunisten als Baudet en Carlson kweken. Niet andersom. Poetin vindt het prima dat eerloze schlemielen zijn Kremlinpropaganda herhalen, maar die krijgen daar niks voor terug. En al helemaal geen respect. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/poetin-vindt-het-prima-dat-nuttige-idioten-zijn-propaganda-herhalen-maar-die-krijgen-daar-niks-voor-terug~bbfb97f7/</guid>
      <pubDate>Sun, 7 Apr 2024 00:00:00 +02:00</pubDate>
    </item>
    <item>
      <title><![CDATA[Wijnaldum spiegelde op sublieme wijze de domheid van Vandaag Inside]]></title>
      <description><![CDATA[<p>Het zal je maar gebeuren: in het domste programma van Nederland dom genoemd worden. Oranje-international Georginio Wijnaldum overkwam het deze week, na een inderdaad behoorlijk onhandig interview over zijn avontuur in de altijd sfeervolle Saoedische eredivisie. In het defensief gedrongen door interviewer Noah Vahle spartelde Wijnaldum dat ‘hij niks had gemerkt’ en ‘geen last had’ van de mensenrechtenschendingen, al was hij ook niet echt op onderzoek geweest. Bovendien, hadden wij in Nederland niet ook onze problemen, zoals de toeslagenaffaire? Nou dan! Daarmee spiegelde Wijnaldum – onbedoeld weliswaar – op sublieme wijze de domheid die dagelijks bij Vandaag Inside wordt gedebiteerd. De wegkijkerij van Wijnaldum echode immers de hallucinante Poetinpropaganda van stamgast Wierd Duk, die ook nooit wat had gemerkt in Rusland en in 2020 nog loog dat daar ‘alles gedacht en gezegd mag worden’. Ook het gebruik van de toeslagenaffaire als een poldergodwin, die werkelijk overal bij wordt gesleept, is een terugkerende folklore aan de tafel van VI, curieus genoeg vooral door populisten die toeslagenouders liever zouden deporteren dan korten op hun toeslagen. Al was de vergelijking met het Saoedische regime wel erg gortig, dat zal zelfs Renske Leijten vinden. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Het centrale argument in de woede tegenover Wijnaldum, zoals altijd bij de protagonisten van gecultiveerde domheid, was dat Wijnaldum hypocriet zou zijn. Had Wijnaldum zich eerder uitgesproken over de mensenrechten van Saoedi-Arabië? Of had hij wellicht de decadentie van de olierijkdom gehekeld? Nee; hij had ooit (terecht) een punt gemaakt van de tirades van Johan Derksen over Akwasi, en van het racisme in het voetbal, een onderwerp waar hij nu net wél verstand van heeft. Los van het feit dat er dus ook sprake was van een afrekening, lijkt het mij onzin om te stellen dat iedereen die zich weleens heeft uitgesproken over het één, hypocriet zou zijn als hij zich niét uitspreekt over het ander. Ik snap heus dat het moeilijk is om te sympathiseren met voetbalmiljonairs, zeker als zij buiten het veld al kauwend en wegkijkend hun kromzinnen uitspreken. Maar als ze zich wél uitspreken, krijgen ze net zo goed de tafel van VI over zich heen, want die vinden dat dan ‘gratuit’ of ‘voor de bühne’. Bovendien maakte Wijnaldum, ondanks het gespartel, toch ook een terecht punt met zijn ‘waar zetten we de lijn?’ Het is immers onzinnig om dit soort complexe zaken tot een individuele verantwoordelijkheid te maken. Als ‘wij’ de mensenrechtensituatie in Saoedi-Arabië allemaal zo erg vinden, dan moet de KNVB gewoon een regel instellen dat wie daar voetbalt international-af is. Maar dat gebeurt niet, omdat iedereen in de voetballerij boter op zijn hoofd heeft. Hypocrisieroepers zijn zelf altijd hypocriet. Dat de tafel van Vandaag Inside moralistisch doet, is volstrekt ongeloofwaardig, omdat men juist cynisch anti-moralisme bepleit. Iedereen die enige vorm van moraliteit aan de dag legt, wordt in de show weggehoond als hypocriete deuger; een tijdje terug werden twee leden van de klimaatbeweging nog live in de show geschoffeerd. Vandaag Inside is de voornaamste aanjager van dom populisme, waarmee morele wet- en regelgeving juist vertraagd of afgesteld wordt, en daarmee medeschuldig aan de abominabele collectieve moraal. Elkaar verwijten makend over hypocrisie, zakken we collectief steeds verder weg. Het is de zwakte van onze maatschappij dat we moraliteit aan het individu overlaten en niks beters kunnen verzinnen dan voortdurend naar elkaar te wijzen, terwijl de meeste Nederlanders één-op-één toegeven ‘precies hetzelfde te hebben gedaan’. Daarbij heb ik minder moeite met mensen die onwetend zijn, dan mensen die onwetendheid spelen. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/wijnaldum-spiegelde-op-sublieme-wijze-de-domheid-van-vandaag-inside~ba54f35c/</guid>
      <pubDate>Sun, 24 Mar 2024 00:00:00 +01:00</pubDate>
    </item>
    <item>
      <title><![CDATA[Al foeterend op ‘links’ pleiten rechtspopulisten voor vlees- en vliegcommunisme]]></title>
      <description><![CDATA[<p>De prijzen van supermarktaanbiedingen hebben vrijwel altijd 99 centen achter de komma. Dat komt door de ‘left-digit bias’; voor consumenten ‘voelt’ het verschil tussen 3 en 1,99 euro groter dan dat tussen 3,01 en 2 euro. Deze eenvoudige psychologie verklaart de helft van de droeve Hollandse traditie der kiloknallers; industrieel dierenleed verklaart de andere helft. Dat supermarktketen Jumbo afgelopen week aankondigde te stoppen met immorele vleeslokkertjes is dan ook prijzenswaardig, zeker gezien de agressieve infantiliteit die dergelijke verstandigheid tegenwoordig oproept. Ook nu liet de agropopulistische pavlov niet lang op zich wachten. Caroline van der Plas huichelde dat Jumbo ‘geen verantwoordelijkheid neemt voor al die honderdduizenden gezinnen die nu al bijna nooit vlees op tafel kunnen zetten’. Blijkbaar wil Van der Plas de vrije markt inperken en supermarkten dwingen tot vaste lage prijzen voor plofvlees. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. ‘Dit raakt mensen met hogere inkomens niet’, sputterde Mona Keijzer. Dat klopt, maar op een andere manier dan zij bedoelt. Want mensen met een hoger inkomen kunnen weliswaar méér vlees kopen dan mensen met een gemiddeld of laag inkomen, ze doen dat alleen niet. Waar jarenlang gold dat de vleesconsumptie met het inkomen meesteeg, willen zevenvinkjes tegenwoordig juist minder slavinkjes, en dus slaat Keijzers hypocrisieverwijt, sowieso slechts bedoeld om een inhoudelijk gesprek te saboteren, nergens op. Wanneer Keijzer werkelijk geïnteresseerd zou zijn in ongelijkheid, zou zij voorstellen doen om lagere inkomens meer in hun portemonnee over te laten houden. Zodat zij beter en duurzamer vlees kunnen kopen. Door de belastingdruk wat te verschuiven van arbeid naar kapitaal bijvoorbeeld; dat zet pas echt zoden aan de dijk. Maar dat doet ze niet, want de kloof tussen arm en rijk interesseert de BBB geen bal: de partij verdedigt uitsluitend de erfelijke rechten van agrarische grootgrondbezitters en de miljarden van de agro-industrie. Neuzelen over eerlijke vleesprijzen in de supermarkt is dus niet eens ‘penny wise, pound foolish’, het is leugenachtige afleiding. BBB vindt goedkoop dierenleedvlees een grondrecht, maar dat is het natuurlijk niet. Sterker nog, de huidige overconsumptie van vlees leidt tot enorme ellende voor mens, dier en milieu. Nederland zucht onder een gezondheidskloof; de kiloknallende landgenoot eet te veel en te vet, beweegt te weinig en wordt veel minder (gezond) oud dan hoger opgeleiden. Is gezond eten en sporten daarmee ‘elitair’? Getuigt het van ‘dedain’ wanneer je onnodige zorgkosten wil voorkomen? Is het echt de wil van het volk om niet alleen varkens en kippen een vroege dood in te jagen, maar ook zichzelf? Of zullen we mensen met eerlijke prijzen gewoon eens een zetje in de goede richting geven? Rechtspopulisten omkleden hun platte cliëntelisme en egoïsme graag met een misplaatst slachtofferschap voor de gewone man. Zij vinden dat alles wat slecht is voor mens en milieu, geen luxegoed mag zijn en pleiten, al foeterend op ‘links’, voor vlees- en vliegcommunisme. Onderbuikgevoelens zijn óók gevoelens bij de BBB, dus kom niet aan die blubberige onderbuik; als je een paar duppies méér moet betalen voor jouw plofkipfilet, dan heb je het recht om te voelen dat je dat dan nu niet meer kunt betalen, ook al is dat aantoonbaar flauwekul. BBB heeft welbeschouwd weinig méér te bieden dan het populisme van de PVV, en het is dan ook geen wonder dat Wilders de partij, die slechts een jaar geleden nog de grootste van Nederland was, helemaal leegvreet. Bij hem is het gratis bier nóg sterker, en je krijgt nog minder, minder, minder buitenlanders op de koop toe. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/al-foeterend-op-links-pleiten-rechtspopulisten-voor-vlees-en-vliegcommunisme~b5e48515/</guid>
      <pubDate>Sun, 17 Mar 2024 00:00:00 +01:00</pubDate>
    </item>
    <item>
      <title><![CDATA[Het is onvermijdelijk dat het grootkapitaal breekt met domrechts]]></title>
      <description><![CDATA[<p>ASML-topman Peter Wennink noemde Nederland deze week fat, dumb en happy, en daar heeft hij natuurlijk volkomen gelijk in. De chipfabrikant wil blijven groeien, en dat kan niet in een land waar (kennis)migranten steeds minder welkom zijn en de inboorlingen zelf allemaal parttime communicatiemanager zijn. Wennink stoort zich bovendien aan de chronische desinteresse van de Haagse politiek voor de kenniseconomie. Dat betekent niet dat de klachten van grote Nederlandse bedrijven allemaal gerechtvaardigd zijn, want ASML zeurt ook, grotendeels onterecht, over de belastingdruk en voorstellen om het inkopen van eigen aandelen tegen te gaan. En Boskalis, het verongelijktste jongetje van de klas, heeft bij monde van topman Peter Berdowski zó vaak lopen mekkeren over duurzaamheidsregels, dat het nu lijkt alsof hij de kenniswerkers gebruikt als een extra reden zijn om te doen wat hij toch al wilde: naar het oergezellige Abu Dhabi. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Maar aangezien grote bedrijven weinig verkeerd kunnen doen bij het Nederlandse volk, hoogst merkwaardig overigens, is het weleens prettig om uit deze hoek kritiek op de formerende partijen te horen. Logisch ook: natuurlijk heeft een kenniseconomie niks te verwachten van partijen die domheid cultiveren, protectionistische reflexen hebben en denken dat de wereld ophoudt bij Glanerbrug. Ik meen bovendien dat de kritiek nog iets anders laat zien. Men constateert regelmatig dat links het contact met de witte arbeidersklasse is kwijtgeraakt, en dat is niet onwaar, al heeft dat vooral te maken met het feit dat er nauwelijks nog witte arbeiders zijn. Maar andersom raakt rechts even zo goed het contact met de elite kwijt. En in een schatrijk land waarin alle kindertjes naar de universiteit moeten is dat minstens zo’n groot electoraal probleem. De VVD heeft het wellicht nog niet door, in die zaaltjes vol Harry Mensen en ijverig hun vader napratende Brekelmansen, maar het wordt een beetje sneu om het steeds kleiner wordende links de schuld van alles te geven. Daarnaast, wie betaalt het bier als Cor van Zadelhoff (86) er niet meer is? Tijdens corona zijn behoorlijk wat lui uit de traditionele achterban geradicaliseerd. Denk aan vastgoedproleten als Erik de Vlieger of Daan van der Vorm; mannen die zo diep in het konijnenhol van radicaal-rechts zitten dat alleen een hele mooie nieuwe vriendin ze er nog uit kan trekken, en daarvoor worden ze toch wat te oud. Die vinden de VVD ‘links’, komen niet meer terug naar het midden en steunen het bonte gezelschap van donatieknopruiers en trumpisten. Nu was de vastgoedsector nooit het neusje van de zalm, maar echte ondernemers zullen steeds minder hebben met een partij die bange en ambitieloze mantra’s van extreem-rechts nablaat. De VVD loopt dus aan twee kanten leeg; aan de ene kant verliest het de hoogopgeleide, ondernemende liberalen, en aan de andere kant vloeien de platte egoïsten af naar een sterker smaakje domrechts, net zo lang tot alleen Paul Slettenhaar nog over is om de bitterballen op te eten. De VVD formeert aan de voorkant met partijen die vinden dat ‘onderbuikgevoelens ook gevoelens’ zijn en vaker op Twitter dan op een rekenmachine zitten, terwijl ze aan de achterkant, als deel van het demissionaire kabinet, probeert grote bedrijven binnenboord te houden. Dat gaat niet, beste VVD’ers. Pick your player. Óf je staat voor de liberale democratie en kenniseconomie, óf je heult met neofascisten die domheid cultiveren. Geen keuzes willen maken is op termijn niet alleen het einde van de Nederlandse welvaart, maar ook dat van de VVD zelf. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/het-is-onvermijdelijk-dat-het-grootkapitaal-breekt-met-domrechts~beb26a55/</guid>
      <pubDate>Sun, 10 Mar 2024 00:00:00 +01:00</pubDate>
    </item>
    <item>
      <title><![CDATA[Waarom werd pas zo laat duidelijk dat Yesilgöz loog over de nareis-op-nareis?]]></title>
      <description><![CDATA[<p>Kabinet-Rutte IV viel dus over een schromelijke overdrijving, je kunt het een leugen noemen. De ‘nareis-op-nareis’ bleek niet ‘duizenden’ keren per jaar voor te komen, zoals minister Dilan Yesilgöz beweerde, maar slechts tientallen keren. Maar dit alles is een ‘onzindiscussie’ volgens Yesilgöz en vadertje Rutte, die lieten weten dat het afgelopen zomer om een ‘breder pakket’ ging. Het antwoord op de vraag waarom de VVD wegkomt met leugens weten we al – de meeste rechtse kiezers vinden de eigen onderbuik belangrijker dan feiten. En dus ben ik vooral benieuwd waarom pas zo laat duidelijk werd dat Yesilgöz niet de waarheid sprak over het werkelijke aantal nareizigers-op-nareizigers. Dat lijkt me allereerst te wijten aan de IND zelf. In de Stand van de Uitvoering beschreef de IND in mei 2023 op tamelijk alarmistische toon knelpunten in de uitvoering. Als een van die knelpunten wordt de nareisprocedure specifiek en uitgebreid benoemd. De IND schrijft dat ‘we zien dat de nareisprocedure ook wordt gebruikt om andere familieleden hiernaartoe te halen’ en dat ‘de nareisprocedure hier niet voor is bedoeld’. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Als de IND wist, of had moeten weten dat het om zéér bescheiden aantallen gaat, waarom wordt dit ‘knelpunt’ dan zo expliciet uitgelicht? In de zomer van 2023 waren vanzelfsprekend de cijfers voor het jaar 2023 nog niet bekend, maar die van de jaren daarvoor toch wel? Het was geen geheim dat het kabinet al weken aan het bakkeleien was over het nareis-op-nareisverhaal; dan had de IND die cijfers toch kunnen produceren? Waarom duurde het zeven (!) maanden voordat die op tafel kwamen? Niet alleen de IND heeft vragen te beantwoorden, ook de (televisie)journalistiek heeft gefaald. De parlementaire verslaggevers hielden zich onmiddellijk na de val van het kabinet al niet meer bezig met de inhoud, zoals we van ze gewend zijn. Op 8 juli, de dag na de val, schoven kopstukken Hugo de Jonge, Dilan Yesilgöz en Maarten van Ooijen aan bij Op1. Het was geen oninteressant gesprek, maar presentator Tijs van den Brink vroeg niet door op de stelligheid van Yesilgöz over het aantal nareizigers. Klaarblijkelijk had niemand op de redactie onderzoek gedaan naar de cijfers. Dat deed NRC twee dagen later, op 10 juli, wél. Een asielambtenaar en Vluchtelingenwerk stelden dat het om veel kleinere aantallen gaat. De IND wil dan nog geen cijfers bevestigen of ontkrachten, want men ‘werkt aan een analyse’. Vier dagen voor de verkiezingen herhaalt Yesilgöz in deze krant dat het om ‘duizenden’ mensen zou gaan, waarna er meer kritiek volgt. Het gaat waarschijnlijk maar om een heel kleine groep, aldus ook de IND zelf. Maar waarom waren nareizigers in mei nog een ‘knelpunt’ en in november opeens een ‘non-issue’? Op 21 november, een dag voor de verkiezingen komen AD, Nieuwscheckers en Pointer (KRO-NCRV) met een factcheck die niets heel laat van Yesilgöz’ beweringen. Maar het was mosterd na de maaltijd; het spel was al lang op de wagen en de campagnestrategieën waren uitgespeeld. Sensatiezucht ging voor de inhoud, en won het van de simpele, geïnformeerde vraag. Want nieuwe verkiezingen zijn ‘spannend’, daar willen televisiejournalisten ‘bij zijn’. Op die belangrijke zomeravond in juli, een dag na de val van het kabinet, kon de VVD-minister bij de VVD-talkshow Op1 de aandacht succesvol afleiden naar de coalitiedynamiek. WNL-zwaargewicht Sven Kockelmann, die presenteert als het menens is, legde Yesilgöz daarbij geen strobreed in de weg. Dan had zijn baas Bert Huisjes er net zo goed een van zijn ‘aantrekkelijke’, maar ‘luie’ presentatrices neer kunnen zetten. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/waarom-werd-pas-zo-laat-duidelijk-dat-yesilgoz-loog-over-de-nareis-op-nareis~bb6e102e/</guid>
      <pubDate>Sun, 3 Mar 2024 00:00:00 +01:00</pubDate>
    </item>
    <item>
      <title><![CDATA[De PVV’er als burger ‘in het nauw’, die wordt ‘gemarginaliseerd’. Ja, in de rij
op Schiphol wellicht]]></title>
      <description><![CDATA[<p>Ik zag onlangs een post op sociale media van Commie Central, een account van uiterst linkse jongeren. De tekst luidde: ‘Liberalen zullen altijd het fascisme boven het socialisme verkiezen, omdat fascisme geen bedreiging voor het kapitaal vormt.’ Daar zouden vooroorlogse grondbezitters en industriëlen uit voormalige Oost-Duitse gebieden nog wel wat op aan te merken hebben, maar vooruit, wanneer we aan de huidige VVD denken, snap ik het punt van deze communismeverheerlijkers. Dat nepliberalen uit machtsoverwegingen neofascisten groot maken, heb ik op deze plek regelmatig besproken, dus nu ook eens aandacht voor de derde groep uit deze stelling: de ‘socialisten’. De grootste partij op links, het sociaal-democratische GroenLinks-PvdA, is momenteel inderdaad de grootste ideologische tegenpool van extreem-rechts. Maar omdat uiterst links GroenLinks-PvdA niet écht links of socialistisch vindt, net als uiterst rechts de VVD niet rechts vindt, telt die partij volgens de eigen definities niet mee als socialistisch. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Dan komt de SP een stuk dichterbij, alleen is die partij dan weer veel minder een tegenpool van extreem-rechts. De SP heeft in het verleden niet zelden een zeer populistische toon aangeslagen, is niet vies van gratis bier en ligt daarom ook goed bij Geert Wilders, die de partij in het verleden noemde als potentiële coalitiepartner. Niet zelden hengelen de socialisten samen met Wilders naar de populistische stemmer, meestal door te waarschuwen voor buitenlanders die banen komen afpakken. Die boodschap verstomt weliswaar nu er in Nederland meer werk dan werklust is, maar toch. Dat brengt me op de belangrijkste overlap tussen de huidige neofascisten en links: het verwerpen van de eigen verantwoordelijkheid. De manier waarop de rancuneuze en racistische Nederlander wordt vergoelijkt als Nobele Wilde is immers identiek aan hoe links in de jaren negentig de problematische kanten van islamitisch fanatisme goedpraatte. Job Cohen had in die zin nog wat kunnen leren van het cultuurrelativisme van softie Wierd Duk; die heeft immers van theedrinken met anti-rechtsstatelijke lieden zijn werk gemaakt. Duk noemt zich, net als de andere leden van het ongehoord-industrieel complex, niet voor niets ‘oud-links’ en ‘uit een rood nest’. Omdat zij niet extreem-rechts genoemd willen worden natuurlijk, maar er zit toch ook een kern van waarheid in. De reflex om in te vullen voor PVV-stemmers waarom ze eigenlijk PVV stemmen, vind ik namelijk behoorlijk links. De anti-eliteretoriek en obsessie met afkomst is dat óók, net als weeïge therapietaal over ‘verbinden’ met mensen die ‘oprechte zorgen’ hebben en die we niet mogen ‘wegzetten’. Het misplaatste slachtofferschap, toch een linkse uitvinding, maakt PVV-stemmers tot arme drommels die geen andere mogelijkheid hebben dan op de PVV te stemmen, ondanks een recordaantal alternatieven op het stembiljet. De PVV’er als burger ‘in het nauw’, die wordt ‘gemarginaliseerd’. Ja, in de rij op Schiphol wellicht. Nog een element waar de uiteinden van het hoefijzer elkaar raken: pseudopacifisme. Links vond en vindt zaken als de dienstplicht en burgerschapslessen maar iets voor conservatieve kleinburgers. Bij de huidige pro-Kremlin-propaganda van extreem-rechts, gehuld in pseudopacifisme, gaat links daarom niet vrijuit. De gebrokengeweertjestypes van toen zijn niet zelden de wappies en ‘autonomen’ van nu; anarchisme is rechts geworden, maar links van oorsprong. Kortom, uiterst links vormt nu niet bepaald een dam tegen het neofascisme, maar is veeleer een loot aan dezelfde stam. Het zijn juist de kernwaarden van het liberalisme, kansengelijkheid en eigen verantwoordelijkheid, die diametraal het tegenovergestelde zijn van wat van wat neofascisten willen. Liberalen heb je dus keihard nodig, net als christen-democraten en sociaal-democraten. In dat licht is de huidige VVD ook zo’n schande. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/de-pvv-er-als-burger-in-het-nauw-die-wordt-gemarginaliseerd-ja-in-de-rij-op-schiphol-wellicht~b51830dd/</guid>
      <pubDate>Sun, 25 Feb 2024 00:00:00 +01:00</pubDate>
    </item>
    <item>
      <title><![CDATA[De schaamteloze omkering is het handelsmerk van extreem-rechts]]></title>
      <description><![CDATA[<p>Tijdens het debat over het klappen van de formatie haalde Geert Wilders een klassieke tactiek van extreem-rechts uit de kast: de schaamteloze omdraaiing. Hij citeerde filosoof Karl Popper met zijn tolerantie-paradox: ‘als we niet bereid zijn een tolerante samenleving te verdedigen tegen de intolerante medemens, zal de tolerante mens te gronde gaan’. In de spiegelwereld van Wilders zijn die intoleranten natuurlijk moslim, maar iedereen buiten zijn parallelle werkelijkheid zag de partijleider van de grootste partij feitelijk pleiten voor een cordon sanitaire rondom zijn eigen partij. Opmerkelijk was dat Wilders tot tweemaal toe sprak over de ‘Joodse schrijver’ Popper, terwijl Popper als lutheraan van Joodse afkomst daar zelf bij leven weinig nadruk op legde. Dat doet Wilders met opzet: hij positioneert zich, net als partijblad De Telegraaf, graag als vriend van de Joden, om de eigen primitieve moslimhaat wat geopolitiek cachet te geven. Bovendien, wie zich zo doorzichtig als vriend van de Joden manifesteert, kan nooit van antisemitisme of fascisme beticht worden, zo redeneert men. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Het is overigens niet voor het eerst dat een PVV’er aan komt zetten met een quote die vooral op de eigen partij en aanhang van toepassing lijkt. Zo kwam het voormalige Eerste en tegenwoordige Tweede Kamerlid Marjolein Faber-Van de Klashorst in een debat op 8 februari 2022 over grondrechten en democratie in de Europese Unie aanzetten met Dostojevski. ‘Tolerantie zal een dusdanig niveau bereiken dat het intelligente mensen verboden wordt om na te denken, zodat idioten zich niet beledigd voelen’, aldus Faber-Van de Klashorst, die beweerde dat het citaat uit de klassieker Schuld en Boete kwam. Daar klopt alleen geen bal van, zoals van vrijwel alles wat PVV’ers roepen geen bal klopt. De zin is nergens in de werken van de Russische schrijver te vinden, noch is er bewijs dat hij dit ooit heeft gezegd. Neemt niet weg dat het eigenlijk best een passende omschrijving is van deze tijd, ware het niet dat het verzonnen citaat wordt aangehaald door een politica van een beweging die juist opzettelijke onwetendheid als kernelement van haar programma heeft. De idioten die niet beledigd mogen worden vind je immers bij de PVV, waar men bij elke vorm van kritiek jammert over ‘haat’ of ‘dedain’, en waar democratie wordt opgevat als de dictatuur van de grootste minderheid. Het verkeerd citeren van filosofen past in een rijke populistische traditie: kleinburgers decoreren hun minderwaardigheidscomplex nu eenmaal graag met boeken die ze nooit hebben gelezen. Ze weten bovendien dat ze ermee wegkomen, hun achterban leest immers überhaupt geen boeken. Domrechts houdt zich altijd van den domme, daarom heet het tenslotte domrechts. Dit alles om af te leiden van het feit dat de PVV-fractie bestaat uit schertsfiguren. Het nieuwe Kamerlid Joeri Pool bijvoorbeeld, die met zijn Lombroso Pianapak en stationsklok om de pols ook goed bij FvD had gepast, riep tijdens zijn maiden speech de Nederlandse regering op te stoppen met de ‘voortdurende provocaties aan de Russische Federatie’. Een beetje respect voor de heer Poetin graag, aldus de voormalige informatiespecialist van Rijkswaterstaat. Het zoveelste parlementaire dieptepunt, zeker na de weerzinwekkende dood van Aleksej Navalny. Extreem-rechts draait alles om, omdat het bij extreem-rechts draait om verwarring. Dáárom meldde Poetin deze week liever Biden dan Trump te hebben, en daarom heet de anti-rechtsstatelijke partij van Wilders de Partij voor de Vrijheid; de botte leugen is hun raison d’être. Welke filosoof Wilders ook citeert om zijn moslimhaat wit te wassen: intolerante moslims zitten niet in de Tweede Kamer. Intolerante neofascisten wél. Veertig stuks zelfs. Geselecteerd door de redactie</p>]]></description>
      <guid>https://www.volkskrant.nl/columns-van-de-dag/de-schaamteloze-omkering-is-het-handelsmerk-van-extreem-rechts~bdbd82e7/</guid>
      <pubDate>Sun, 18 Feb 2024 00:00:00 +01:00</pubDate>
    </item>
  </channel>
</rss>
