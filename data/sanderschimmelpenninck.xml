<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Woningbeleggers wentelen zich in misplaatst slachtofferschap]]></title>
      <description><![CDATA[<p>Het leek zo’n leuke vrouw. Maar deze week ging het mis tussen een voormalige buurvrouw en mij. De vijftiger, die huizen inricht en verhuurt, beet me uit het niets via de app toe een ‘gestoorde salonsocialist’ te zijn en voegde toe dat ik maar definitief naar Zweden moest ophoepelen – een variant op het aloude ‘dan rot je toch op naar je eigen land’. Helaas voor haar hebben ze ook daar internet. Het bleek te maken te hebben met het aanpakken van huizenbeleggers door Hugo de Jonge en Marnix van Rij – voor wier beleid ik blijkbaar verantwoordelijk ben. Het laagje beschaving van keurig lijkende Concertgebouwbezoekers is flinterdun; oh wee als je aan hun vermogens en erfenissen komt. Het gebeurde me al eerder met een boze landgoedeigenaar, die me na Sander en De Kloof wekenlang heeft gestalkt met mails over mijn zogenaamde leugens en ‘ranzige verdienmodellen’. Nee, ik heb liever een ‘ordinaire’ ondernemer, dan een ‘nette’ rentenier. NRC, de krant van de nette rentenier, voerde afgelopen week de gepensioneerde broers Hemker op. Zij leven van de verhuur van panden die hun overgrootvader (!) in de 19de eeuw verwierf. Er klonk begrip door in het stuk. ‘Voor de gebroeders Hemker is het bezit en de verhuur van woningen, anders dan voor veel andere beleggers, geen nieuwe bijverdienste.’ Alsof dat na decennia van krankzinnige waardestijgingen en onbelaste rendementen een argument is om de grijze pandjesbaas zieliger te vinden dan een hosselende Vesparijder. De jammerende gebroeders Hemker zien zich nu genoodzaakt een of misschien wel twee van hun 39 appartementen te verkopen. Van hun inkomsten blijft straks zó weinig over, zeggen ze, dat ze maar beter hun vastgoed in de verkoop kunnen zetten. Wat een leed! Dat je een huis ook kan verkopen, of ‘opeten’ zoals het in die kringen heet, kwam decennia niet in ze op. Het is voor de bezittende klasse een grondrecht geworden dat vermogen niet alleen in stand blijft, maar altijd groeit, en dat je slechts een deel van die groei hoeft te gebruiken om van te leven. Huizenbeleggers vergeten voor het gemak dat naast het rendement dat als huurinkomsten op de bankrekening binnenkomt, de waardestijging van hun vastgoed een veel belangrijkere component is geweest in hun totale rendement. Een rendement dat dankzij de historische vergissing van box 3 veel te laag is belast. Bovendien hebben velen hun pandjes in de bv-sfeer vertimmerd, met kostenaftrek, om ze daarna via een ‘ruling’ van de Belastingdienst naar de belastingvriendelijke box 3 te krijgen. Dat mensen huizen gaan verhuren als het belastingsysteem dat aanmoedigt, kun je ze niet verwijten. Dat ze moord en brand schreeuwen wanneer een grove oneerlijkheid in ons belastingsysteem wordt aangepast, en daarbij ook nog hun huurders misbruiken om sympathie te kweken, wel. Zij zouden zich moeten realiseren dat zij decennia een ongelooflijk geluk hebben gehad, in plaats van zich in een misplaatst slachtofferschap te wentelen. Het zal best dat het slechte nieuws allemaal tegelijk komt, maar het goede nieuws kwam ook allemaal tegelijk, maar dan wel tweeëntwintig jaar lang. We leven in een tijd waarin de rijken op hun grote mond worden getest, en daarvoor verdient het kabinet alle lof. Van grote bedrijven die zeuren over ‘lastige’ regels tot de genante zwanenzang van woningbeleggers: laat het maar zien dan. Verkoop maar, vertrek maar. Mijn inschatting: ze doen het niet. Wat op de woningmarkt gebeurt is belangrijk: het moest maar eens afgelopen zijn met de lachwekkende aanspraken op gegarandeerde rendementen van de bezittende klasse. Ga écht ondernemen, of werken.</p>]]></description>
      <guid>https://volkskrant.nl/columns-van-de-dag/woningbeleggers-wentelen-zich-in-misplaatst-slachtofferschap~bb98fc75/</guid>
      <pubDate>Sun, 22 Jan 2023 00:00:00 +00:00</pubDate>
    </item>
    <item>
      <title><![CDATA[De door populistisch rechts gefabriceerde kloof tussen stad en platteland is simpelweg het verschil tussen progressief en conservatief]]></title>
      <description><![CDATA[<p>Talkshow Op1 had weer eens een beschamende week, al lag de lat al in de kelder. Over de testosterontreurnis van een nog bij zijn moeder wonende FvD-influencer is inmiddels genoeg gezegd – en gelachen, toen bleek dat hij zijn tweedehands BMW in de sloot had gereden. Minder aandacht kreeg een item in dezelfde uitzending, over de ‘gapende kloof’ die in Nederland tussen stad en platteland zou bestaan, en tot een ‘afrekening’ bij de verkiezingen in maart zou leiden. Die kloof tussen stad en platteland is een terugkerend onderwerp; twee maanden geleden nog zag ik de complotdenkende zangeres Marga Bult ‘mijn’ Twente vertegenwoordigen aan dezelfde Op1-tafel. Op basis van haar onbenullige gejammer zou je bijna denken dat Twente een desolaat niemandsland is, in plaats van een prachtig, maar verstedelijkt gebied met een universiteit, hightechbedrijven en net zoveel inwoners als Rotterdam. Naast haar zaten nóg een paar Calimero’s en natuurlijk Caroline van der Plas, de ultieme mascotte van de gefabriceerde kloof tussen stad en platteland. De waarheid is namelijk dat het verschil tussen stad en platteland in Nederland juist erg klein is. We hebben sinds de Tweede Wereldoorlog in onze ruimtelijke ordening ingezet op middelgrote steden, rijtjeshuizen en Vinexwijken, waardoor ons land een lappendeken van bebouwing is. We hebben geen échte steden, maar ook geen écht platteland. Het is net niks, in alle eerlijkheid. Daar voelen de meeste Nederlanders zich prima bij, maar het maakt wel dat de kloof tussen stad en platteland weinig meer dan sensatiezoekerij is van rechtse media. Het Nederlandse platteland, of wat daarvoor doorgaat, zou eens wat aan zijn minderwaardigheidscomplex moeten doen. Echte plattelanders uit de rest van Europa zouden onze provincialen hartelijk uitlachen, met onze glasvezelkabels en fenomenale (fiets)wegen. Ook cultureel is het argument zwak: Amsterdam was nooit een dominante hoofdstad als Parijs of Londen, en Nederland was nooit een centralistisch land als Frankrijk. Nu heeft Amsterdam sinds het begin van deze eeuw wellicht iets aan importantie gewonnen, maar een echte wereldstad is het nog lang niet; in vrijwel geen enkel Europees land wonen er zo weinig mensen in de hoofdstad. Wie zich verdiept in de verschillen in stemgedrag en de culturele kloof tussen progressievelingen en conservatieven, ziet dat er vooral verschil zit tussen bewoners van stedelijke gebieden onderling. De binnenstedeling is flink progressiever dan een bewoner van de buitenwijken, die op hun beurt gemiddeld genomen weer wat kosmopolitischer zijn dan plattelandsbewoners. Maar dat verschil is aanmerkelijk kleiner. Het merkwaardige is dus dat Nederlanders in buitenwijken zichzelf nu plattelandsbewoner gaan voelen, wanneer ze in De Telegraaf lezen dat hun achterlijke ideeën bij het platteland horen. De door populistisch rechts gefabriceerde kloof tussen stad en platteland is simpelweg het verschil tussen progressief en conservatief. Rechtse clowns houden de fictie in stand, met boekjes waarin de Nobele Wilden uit het ‘Randland’ of ‘Hartland’, of welke groteske bijnaam ze nu weer hebben verzonnen, worden verheerlijkt. Of het klopt maakt niet uit, zolang deze rancuneuze lieden maar een stok hebben om de grootstedelijke elite om de oren te slaan. Bijkomend voordeel is dat men het hoofd niet hoeft te breken over oplossingen; er is immers helemaal geen écht probleem. Er lopen volop kloven door ons land. Alleen niet tussen stad en platteland, maar tussen hoog en laagopgeleid, tussen vermogend en niet-vermogend. Die kloven vragen om debat, oplossingen en beleid, maar daar zijn populisten en complotdenkers natuurlijk helemaal niet in geïnteresseerd. Jammer dat de belangrijkste talkshow van de NPO dat ook niet is.</p>]]></description>
      <guid>https://volkskrant.nl/columns-van-de-dag/de-door-populistisch-rechts-gefabriceerde-kloof-tussen-stad-en-platteland-is-simpelweg-het-verschil-tussen-progressief-en-conservatief~bfce1f36/</guid>
      <pubDate>Sun, 15 Jan 2023 00:00:00 +00:00</pubDate>
    </item>
    <item>
      <title><![CDATA[Een bestaansminimum vinden we normaal, waarom zou er geen maximum kunnen zijn?]]></title>
      <description><![CDATA[<p>Deze krant had afgelopen week een interessant stuk over het zogenaamde ‘limitarisme’. Die filosofische stroming wil een bovengrens aan wat een individu kan bezitten; méér dan nodig is voor een ‘volledig florerend leven’ achten zij moreel onaanvaardbaar en schadelijk voor de maatschappij. De reacties waren uit te tekenen – ‘communistische onzin’, en ‘dan verhuizen de rijken’. Meestal van dezelfde mensen die klagen over ‘de elite’ die ‘hun alles afpakt’, maar dus wel braaf de marketing en chantage van de financiële elite napraten. Toch verdient een vermogensmaximum een serieus debat. We vinden het immers volstrekt normaal dat er een bestaansminimum is; waarom zou een bestaansmaximum dan zo raar zijn? Het is volstrekt helder dat de concentratie van vermogen schadelijk is voor de samenleving. Niet alleen doordat anderen daardoor te weinig hebben, maar ook omdat rijken disproportioneel bijdragen aan de klimaatcrisis. Het is een misvatting om te denken dat een bestaansmaximum alleen over herverdeling en ‘afpakken’ zou gaan. Integendeel, het gaat minstens zoveel om innovatie en efficiëntie. De gecorrumpeerde versie van het kapitalisme waarmee we nu opgescheept zitten zorgt voor een ongelijk speelveld, onkraakbare monopolies en ongezonde machtsconcentraties. Een vermogensmaximum geeft anderen óók een kans. Bovendien; 99 procent van de ondernemers die ik ooit sprak, zegt niet te ondernemen om het geld. Nou, dat komt dan goed uit. Serieuze discussies over ongelijkheid hebben een bijkomend belang. De ongelijkheid tussen arm en rijk wordt in Nederland ervaren als de sterkste bron van sociaal conflict, maar we horen extreem-rechts er nooit over. Dat is namelijk niet geïnteresseerd in economisch beleid dat de gewone man wijzer maakt. De mensen moeten boos blijven, want zonder woede heeft de populist geen boekje of partij. Ongelijkheid is aldus dé lakmoesproef voor elke populist: wie vóór de huidige, ongelimiteerde vorm van kapitalisme is, is dus ongeloofwaardig als man van volk. De vraag is wáár die grens dan moet komen te liggen. Volgens limitaristen zou dat rond de 2,2 miljoen moeten zijn. Dat lijkt me te laag, je koopt er niet eens een huis voor in Amsterdam en een mens moet wat te dromen hebben. Op basis van mijn ervaring met ondernemers lijkt mij 25 miljoen realistischer. Dat is een bedrag dat nog altijd tot de verbeelding spreekt en garant staat voor een zorgeloos leven. Daarboven gaan vermogens corrumperen; het gaat dan niet meer om een prettig leven, het gaat dan alleen nog om macht. Het ondernemerschap is er bovendien af, meestal runt een ceo dan al de tent. Het idee van een bestaansmaximum is overigens helemaal niet nieuw. In het Amerika van Roosevelt was het een serieus onderwerp, net als confisquatoire belastingen (‘afpakbelastingen’). De geschiedenis leert dat ongelijkheid altijd groeit in vredestijd, en dat de mensheid tot nu toe altijd een oorlog nodig had om tot serieuze herverdeling en kansengelijkheid te komen. Nu staan we voor de opdracht een oorlog ditmaal vóór te zijn. De klimaatcrisis vraagt om grenzen aan het kapitalisme. Daarvoor hebben we leiders nodig die mensen uitleggen dat er een verschil is tussen ondernemen en investeren, en tussen geld verdienen en geld maken. En hoewel nuttige idioten in De Telegraaf nu nog de voeten van de financiële elite kussen, kunnen de zaken snel veranderen. Want de meerderheid van de mensen heeft hier simpelweg wat te winnen; weinig mensen zullen vinden dat een vermogen van een miljard nog gerelateerd kan worden aan iemands eigen verdienste. Alleen jammer dat met een vermogensmaximum mijn oud-collega’s de Quote 500 niet meer kunnen maken. Maar daar verzint een echte ondernemer wel wat op.</p>]]></description>
      <guid>https://volkskrant.nl/columns-van-de-dag/een-bestaansminimum-vinden-we-normaal-waarom-zou-er-geen-maximum-kunnen-zijn~bcc1e480/</guid>
      <pubDate>Sun, 8 Jan 2023 00:00:00 +00:00</pubDate>
    </item>
    <item>
      <title><![CDATA[Rutte kan zichzelf opnieuw uitvinden als een inconsistente en hypocriete, maar daardoor moderne antiheld]]></title>
      <description><![CDATA[<p>We hadden hem sinds maart 2020 niet meer gezien: de staatsman Rutte. Maar met de slavernijexcuses was hij er weer, en zijn optreden viel opvallend goed. Zo goed, dat je je afvraagt waarom hij dat niet vaker doet, de staatsman uithangen. De excuses voor het Nederlandse slavernijverleden waren effectief, respectvol en met zelfreflectie en daardoor zeer van deze tijd. De slavernijexcuses laten goed zien hoe Rutte te werk gaat: uiterst berekend en gebaseerd op publieksonderzoeken. In januari 2021 bleek uit onderzoek dat de steun voor de excuses bij Nederlanders zonder migratieachtergrond nog op een kwart lag. En wilde Rutte er dus nog niks van weten. Maar toen in 2022 opnieuw werd gepeild, bleek dat er een verschuiving gaande was; nu was het al eenderde dat ervoor voelde. Daar nam Rutte genoegen mee. De meerderheid was nog niet eens nodig, de onderliggende trend was duidelijk genoeg. Hoe tot de slavernijexcuses werd gekomen, biedt hoop voor de toekomst. Rekenaar Rutte blijkt namelijk geen meerderheid van de bevolking nodig te hebben voor een progressieve stap, maar leest als een beursanalist de koersontwikkeling, en maakt de call vroegtijdig, vóórdat er een meerderheid is, en is daarbij bereid om tegen een flink deel van zijn eigen kiezers in te gaan. Dat is goed nieuws, want bij veel progressieve ideeën is de onderliggende trend positief. Rutte heeft een broertje dood aan moreel leiderschap en vindt als typisch kind van zijn generatie visie en grote ideeën aanstellerij. Deze cynische en nihilistische opvatting van leiderschap is de afgelopen twaalf jaar bij tijd en wijle gekmakend geweest, anderzijds zal hij ook niet snel echt ergens vóór gaan liggen. Nu duidelijk is dat maatschappelijke druk en activisme voor progressieve ideeën loont, zouden meer mensen in alle geledingen van de maatschappij hun kans moeten ruiken. Als Rutte slechts trends en verschuivingen naar beleid vertaalt, laten we daar dan gebruik van maken. Het leiderschap komt bovendien wel van elders. Greta Thunberg die een Britse TikTokkie de oren wast, Barbara Baarsma die een proefballonnetje oplaat; ook in 2023 zullen de ideeën en inspiratie steeds vaker van buiten de politieke arena komen. Rutte bestudeert in het Torentje onderzoeken en peilingen, leest de onderliggende trend, en hakt een knoop door op het moment dat dat op basis van de cijfers opportuun is. Hoewel er nog moeilijk genoeg over werd gedaan, waren de slavernijexcuses natuurlijk een relatief eenvoudige kwestie voor de Nederlandse regering. Excuses maken was onvermijdelijk en kost bovendien niks. En de maatschappelijke winst is groot, zo bleek uit de enthousiaste reacties. Het is dan ook te hopen dat de draai voor Rutte naar méér smaakt en hij met frisse moed gaat draaien op andere, nóg belangrijkere dossiers waar hij vroeger niks in zag. Zo is daar de kansenongelijkheid, die het sociale contract ondermijnt, net als de Nederlandse schuldenmaatschappij waarin werk en waardecreatie ondergeschikt is geraakt aan het laten renderen van vermogensbestanddelen, een typische VVD-hobby. Het beteugelen van het ongebreidelde kapitalisme en de daarmee veroorzaakte ecologische en klimaatproblemen staan ver af van jarentachtigkind Rutte, maar hé, als het volk het wil, doet Rutte ook dáár wellicht wat aan. Rutte kan zichzelf opnieuw uitvinden als een inconsistente en hypocriete, maar daardoor moderne antiheld, die als de flexibele en sneldrogende lijm tussen de steeds kleinere partjes van de poldercoalities de enige constante factor is. Een data driven premier, een fietsend algoritme dat het veranderende volkssentiment perfect weet uit te lezen. Of het ideaal is, zo’n analist-in-chief? Natuurlijk niet, maar we zullen het ermee moeten doen.</p>]]></description>
      <guid>https://volkskrant.nl/columns-van-de-dag/rutte-kan-zichzelf-opnieuw-uitvinden-als-een-inconsistente-en-hypocriete-maar-daardoor-moderne-antiheld~bbdcdc33/</guid>
      <pubDate>Sun, 1 Jan 2023 00:00:00 +00:00</pubDate>
    </item>
    <item>
      <title><![CDATA[De infantiele houding van veel Nederlanders in de slavernijkwestie laat onze burgerschapscrisis zien]]></title>
      <description><![CDATA[<p>Terwijl ik een Zweedse sportwinkel uitloop na een vergeefse poging noren te kopen, zie ik dat mijn naam weer eens trending is op Twitter. Dat is zelden leuk, maar in een week waarin de discussie over ons slavernijverleden hoog opliep, maken de extreemrechtse lasteraars het wel héél bont. Toch zal ik hier niet de zoveelste boom opzetten over de gekmakende wetteloosheid op sociale media, daarvoor is de materie van de slavernijkwestie te interessant. Het was deze week in bepaalde kringen namelijk populair om te betogen dat er geen collectieve verantwoordelijkheid bestaat voor ons slavernijverleden, maar alleen een individuele, ja zelfs een erfzonde. Zo tweette fascistenfluisteraar Paul Cliteur dat men ‘het maar bij de Oranjes of Schimmelpenninckjes moest komen halen’. De zoveelste smeerlapperij van een man die in zijn knorrenmadrassa aan de Leidse Rechtenfaculteit jarenlang gemankeerde jongelui de bruine beginselen mocht leren. Het is de modus operandi van rookgordijnrechts; naar een ander wijzen, om zelf maar nergens verantwoordelijkheid voor te hoeven voelen. Klimaatactivisten worden ‘betrapt’ met onschuldige vakantiefoto’s die bewijzen dat zij weleens hebben gevlogen, en de antiracist Akwasi wordt nagedragen dat hij van Ghanese slavenhandelaren zou afstammen. ‘Hypocriet!’ boeren de onderbuikdansers tevreden, het kleuterbrein van hun volgers bespelend. Terwijl ze zelf heus beter weten. Want het was natuurlijk de staat Nederland die deelnam aan de internationale slavenhandel en de staat Nederland die koloniën had. De individuele mensen die verantwoordelijk waren voor de uitvoering van dit beleid zijn allang dood, maar de Nederlandse staat is er nog steeds. Geen individuele levende Nederlander heeft dus schuld aan de slavernij, maar er is wel degelijk een collectieve verantwoordelijkheid voor de daden van toen. Excuses zijn dan ook namens het staatsbestuur, niet namens de burgers die nu leven. Het instellen en in stand houden van slavernij is een collectieve daad die is voorbehouden aan een overheid. Natuurlijk kunnen individuele en collectieve verantwoordelijkheid met elkaar verweven zijn. Zo werden nazi-kopstukken verantwoordelijk gehouden voor hun actieve leidinggevende rol en misdaden tegen de menselijkheid. Maar Duitsland werd vooral als land gestraft, met verstrekkende gevolgen voor bijvoorbeeld de uit Duitse gebieden verdreven Duitsers, waarvan de meeste geen enkele individuele verantwoordelijkheid hadden. Niet bijzonder ingewikkeld lijkt me, maar veel Nederlanders vinden het te moeilijk om collectief rekenschap te geven van het slavernijverleden. Sommigen beweren zelfs voor honderd procent van plaggenhutbewonende turfstekers af te stammen, en dus zouden zij eigenlijk excuses moeten krijgen! Ja, als het gaat om de strijd tegen het water, verzetshelden of een goal in blessuretijd van Wout Weghorst, dan kan men zich wel op het collectief beroepen, maar verantwoordelijkheid voor de slavernij? Nee, de Nederlandse kleinburger beroept zich alleen op voorvaderen wanneer het uitkomt. De infantiele houding van veel Nederlanders in de slavernijkwestie laat onze burgerschapscrisis zien. Daarbij hoort een collectief ongemak en onvermogen om met onze eigen geschiedenis om te gaan. Het is overigens niet alleen extreemrechts dat niet consequent denkt over zaken als het collectief en schuld. Extreemlinks doet net zo hard mee aan de erfzondewaanzin, door nu levende individuen het spreekrecht te ontzeggen op basis van hun huidskleur, en hun eis tot financiële compensatie voor individuele nazaten. Als Cliteur het recht serieus zou nemen, zou hij zijn geradicaliseerde achterban uitleggen dat de zaak juridisch en moreel zonneklaar is: alleen de Nederlandse Staat kan (en moet) spijt betuigen voor de slavenhandel en slavernij in zijn koloniën. En daarbij mag geen Nederlander van nu worden afgerekend op de daden óf het lijden van zijn voorvaderen.</p>]]></description>
      <guid>https://volkskrant.nl/columns-van-de-dag/de-infantiele-houding-van-veel-nederlanders-in-de-slavernijkwestie-laat-onze-burgerschapscrisis-zien~b95cb536/</guid>
      <pubDate>Sun, 18 Dec 2022 00:00:00 +00:00</pubDate>
    </item>
    <item>
      <title><![CDATA[Het anti-overheidssentiment is veel groter dan het falen van de overheid rechtvaardigt]]></title>
      <description><![CDATA[<p>Weinig is ergerlijker dan de term ‘roverheid’. De ogenschĳnlĳk flauwe woordspeling, tot voor kort nog slechts gebezigd door belastinghatende proleten, is wijdverspreid geraakt met het immer voortwoekerende anti-overheidssentiment. Het voormalige rijkenwoordje wordt inmiddels net zo vaak gebruikt door mensen van wie helemaal niets te roven valt, maar het woord gebruiken om aan te geven dat onze politici zich er vooral voor zichzelf zitten, hun zakken vullen en onbetrouwbaar zijn. ‘Roverheid’ is aldus de apotheose van het rechts-populistische monsterverbond tussen haves en have-nots. Van een wereld waarin egoïstische pandjesmelkers worden bewonderd, terwijl ministers die nog geen twee ton verdienen wordt verweten ‘zakkenvullers’ te zijn. Maar ook een wereld waarin veel journalisten en politici zelf meewerken aan het beeld van een onbetrouwbare overheid, door scoringsdrift en onevenredig veel aandacht voor affaires en relletjes. Daarbij elkaar zelfs in toenemende mate beconcurrerend; het lijkt alsof het succes van Pieter Omtzigt bij sommige journalisten tot toegenomen sensatiezucht heeft geleid. Maar in Nederland is het anti-overheidssentiment veel groter dan het falen van de overheid rechtvaardigt. Nu snap ik heus dat de Haagse hofvijver lange tijd zó rimpelloos was, dat parlementair journalisten er dan maar zelf wat stenen in gooiden om het nog een beetje spannend te houden. Maar die tijd is al lang over, en dus zullen journalisten zich moeten afvragen wat nu eigenlijk het effect is van al dat onderzoekspopulisme, opblazen van kleinigheden en de eeuwige jacht op een hypocrisieverwijtje – hun sensatiezucht, kortom. Het fenomeen ‘netwerkcorruptie’, sinds de mondkapjesdeal van Sywert van Lienden erg in zwang, is een goed voorbeeld. Natuurlijk is vriendjespolitiek iets om scherp op te zijn, maar in dat merkwaardige woord beluister ik toch vooral een zekere jaloezie op landen waar ze nog échte corruptie hebben. Omdat die brave sukkels in onze overheid maar weigeren massaal aan nepotisme, belangenverstrengeling en omkoping te doen, doen we maar alsof een goed gevulde rolodex of het bezoeken van bijeenkomsten net zo erg is. Maar dat is het natuurlijk niet. Een ander voorbeeld is de casus-Arib. Er lag een vrij overzichtelijke en eenduidige klacht tegen de voormalige Kamervoorzitter, maar de parlementaire pers koos er bijna unaniem voor om in te zetten op een vergezochte, maar spannende verklaring: een samenzwering van voorzitter, presidium en ambtelijke top om Arib eruit te werken. De berichtgeving over de affaire stond bovendien bol van de misinterpretaties, gretigheid en persoonlijke voorkeuren – met Kamervoorzitter Bergkamp als grote boeman. De allergrootste aanjager van de anti-overheidsretoriek blijft echter de volkomen uit proportie geblazen toeslagenaffaire. Daarmee wil ik uitdrukkelijk het leed van de 25 duizend getroffen gezinnen niet bagatelliseren, maar wie ziet hoe de affaire erbij wordt gesleept bij allerlei (vermeend) ander leed, krijgt het schaamrood op de kaken. Zelfs vastgoedbeleggers, zelf toch niet vies van een potje netwerken en bovendien schatplichtig aan de overheid die hen decennialang belastingvrij liet rentenieren, jammeren tegenwoordig dat zij zich ‘bedreigd’ en ‘onveilig’ voelen door het overheidsbeleid. Net als de toeslagenouders. Vanzelfsprekend hebben journalisten de plicht onze overheid kritisch te benaderen, maar de berichtgeving van sommige journalisten is dikwijls schadelijker voor het vertrouwen in onze overheid dan die misstanden zelf. Een goede journalist zou bovendien zeer voorzichtig moeten zijn met het veralgemeniseren van een misstand als symptomatisch voor de gehele overheid. Net zoals het terecht is dat krantenredacties reflecteren op hun volgzaamheid ten opzichte van de overheid in de coronacrisis, zou ook de verslaggeving rondom politieke affaires best eens kritisch geëvalueerd mogen worden.</p>]]></description>
      <guid>https://volkskrant.nl/columns-van-de-dag/het-anti-overheidssentiment-is-veel-groter-dan-het-falen-van-de-overheid-rechtvaardigt~b94d3ab5/</guid>
      <pubDate>Sun, 11 Dec 2022 00:00:00 +00:00</pubDate>
    </item>
    <item>
      <title><![CDATA[Louis van Gaal lijkt de anti­-Matthijs: een leider die met de tijd meebeweegt]]></title>
      <description><![CDATA[<p>Het woord ‘topsportmentaliteit’ viel de afgelopen weken vaak, en dat had niet eens zoveel te maken met het WK voetbal. Het woord viel vooral in de nasleep van de onthullingen over de werkwijze van Matthijs van Nieuwkerk bij DWDD, waar ‘Champions League’ gespeeld zou worden door iemand van de ‘buitenklasse’, die daarvoor zelfs meer mocht verdienen dan alle anderen bij de publieke omroep. De reacties op Van Nieuwkerk, die eerder overigens veelvuldig aangaf gevoelig te zijn voor angststoornissen, vielen uiteen in twee groepen; die van de daderdenkers en goedpraters. De daderdenkers zagen vooral bevestiging in hun overtuiging dat mannen en hiërarchie niet deugen. De goedpraters zagen een presentator die het beste uit zichzelf wilde halen en daarbij een cultuur creëerde die zijn medewerkers uitdaagde hetzelfde te doen, waarbij het keihard afstraffen van fouten nu eenmaal een voorwaarde was. Dat is Champions League! Het merkwaardige is dat iedereen die vergelijking lijkt te maken zonder daadwerkelijk naar het hedendaagse voetbal te kijken. Want het idee dat de redactie van DWDD gelijkenissen zou tonen met een voetbalteam lijkt me onzin. Van Nieuwkerk was immers coach en spits tegelijk, en werd omringd met inwisselbare waterdragers. Dan komt een programma als De Avondshow meer in de buurt; daar wordt presentator Arjen Lubach ondersteund door gelijkwaardige redacteuren, vrienden zelfs, die elkaar ongetwijfeld de waarheid kunnen vertellen. Net als in topsport, waar complementariteit en teamgeest belangrijker is dan hiërarchie. Dat beseft ook bondscoach Louis van Gaal, die zich moeiteloos lijkt aan te passen aan elke nieuwe generatie. Louis lijkt de anti-Matthijs: een leider die met de tijd mee beweegt, zijn groep aanvoelt en zich bovengemiddeld verdiept in de psyche van de mensen met wie hij werkt. De zuigertjes van het journaille krijgen Van Gaal, die twintig jaar geleden nog bij het minste ontstak in furie en met rood aangelopen hoofd karatetrappen langs de zijlijn maakte, niet meer op de kast. En zijn spelers ook niet; Van Gaal heeft deze even karakterloze als onzekere generatie voetballers helemaal stoïcijns geknuffeld. Bij Van Nieuwkerk was dat anders. Zijn opvatting van leiderschap was juist dat de rest zich moest aanpassen aan hem, zo had hij het immers ook ooit geleerd. Neem het hem maar eens kwalijk: decennia domineerde de succesvolle hork, privé natuurlijk heel grappig en aimabel, maar op het werk vooral obsessief met details bezig, omdat je zo nu eenmaal laat zien dat je de lat hoog legt. Daarom staan keukens vol met blaffende Gordon Ramsay-wannabe’s en wordt het bedrijfsleven geterroriseerd door wimhoffende managers die horkerigheid verwarren met winnen. Dat werkt alleen niet meer, voor zover het ooit werkte. Mannen van een zekere leeftijd hebben dus meer te vrezen van hun eigen gedateerde werkwijze dan van de cancel culture. Dat heeft ook een praktisch element; in het socialemediatijdperk volgen fouten en relletjes elkaar zo snel op dat zij zelden beklijven of dodelijk zijn. Een moderne baas weet dat blijven hangen in een foutje van een ander niet alleen de sfeer verziekt, maar ook inefficiënt is. De krapte op de arbeidsmarkt dwingt de baas nog verder aan zijn tolerantie en gebrek aan interesse in aannamebeleid te werken. Hoewel ook ik met lange tanden naar het Nederlands Elftal kijk, en Argentinië alleen al vanwege de armzalige en lamlendige Oranjesupporters de favoriet is, gun ik Louis van Gaal als evoluerende baas het succes. Net als ik al die Nederlandse horken een inspirerend voorbeeld van modern leiderschap gun.</p>]]></description>
      <guid>https://volkskrant.nl/columns-van-de-dag/louis-van-gaal-lijkt-de-anti-matthijs-een-leider-die-met-de-tijd-meebeweegt~b5c2785a/</guid>
      <pubDate>Sun, 4 Dec 2022 00:00:00 +00:00</pubDate>
    </item>
    <item>
      <title><![CDATA[Extreem-rechtse agressors wordt geen strobreed in de weg gelegd. Dat schept een beeld van willekeur en machteloosheid]]></title>
      <description><![CDATA[<p>Ons staatshoofd noemde het fenomeen van de omgekeerde vlaggen onlangs ‘een mooie traditie’. Nu vond Louis Seize de guillotine wellicht ook een mooie innovatie, maar bij mij groeit toch vooral het onbehagen: wanneer worden die dingen nu eindelijk eens weggehaald? Het antwoord lijkt niemand te weten; wacht de politie soms tot die vlaggen en borden met agressieve anti-overheidsteksten zichzelf weg de-escaleren? De automobilist wordt er sinds dit jaar elke dag aan herinnerd dat er in Nederland niet gehandhaafd wordt en extreem-rechtse intimidatie werkt. Voor wie geen auto heeft zijn er steeds vaker verontrustende nieuwsberichten waaruit dezelfde conclusie kan worden getrokken. Garagehouders met een kleurtje krijgen een kopstoot om niets en klimaatactivisten hebben al een peloton ME’ers in hun nek als ze de buurman gedag zeggen. Maar boeren en buitenlui mogen alles. Het leidde tot een nieuw dieptepunt in Staphorst, waar de auto’s van antiracisten werden bestookt met vuurwerk en overgoten met olie. Hoewel de Staphorsters als Zwarte Piet vermomd waren, was de huiveringwekkende achterlijkheid die op hun gezichten gedrukt stond met geen vijf lagen roet weg te schminken. De agressors werd echter geen strobreed in de weg gelegd; de passerende busjes met politieagenten leken op safarivoertuigen, met toeristen die vanachter gewapend glas likkebaardend toekijken hoe wilde beesten hun prooi verschalkten. Politiechef Willem Woelders zei eerder over de weigering van de politie om op te treden: ‘Veel politiemensen hebben begrip voor de positie van de boeren, ik ook.’ Minister Yesilgöz had de man meteen moeten ontslaan wegens een gebrek aan neutraliteit, maar in plaats daarvan maakte de minister duidelijk dat ook zij niet neutraal is. In haar Schoo-lezing sprak zij immers vooral over de gevaren van ‘wokisme’, een verschijnsel dat hoogstens wat mensen in de media en op universiteiten nerveus maakt. Maar het is nog erger dan die valse balans. Want wanneer klimaatactivisme of ‘woke’ net zo erg zouden zijn als extreem-rechtse agressie, dan zou toch in ieder geval tegen beide even hard opgetreden moeten worden. Maar de realiteit is dat er tegen extreem-rechtse agressie helemaal niet opgetreden wordt. En hoe langer dat duurt, hoe sterker het beeld van willekeur en machteloosheid ontstaat; want wat is nu eigenlijk de strategie van de overheid? Yesilgöz nam het deze week maar weer eens voor ‘haar’ politie op, maar de voortdurende aanvallen van met name Sylvana Simons klinken steeds aannemelijker. Yesilgöz heeft daarbij voorlopig het geluk dat radicaal-linkse partijen als Simons’ Bij1 er alles aan doen om de eigen geloofwaardigheid te ondermijnen, bijvoorbeeld door consequent met Forum voor Democratie mee te stemmen inzake Oekraïne en door de gretigheid waarmee in 2020 een bonus voor nieuwe politieagenten werd gekwalificeerd als ‘even extra cashen om je medemens te onderdrukken’. Hoewel Simons gewoon een punt heeft over de neutraliteit van de politie, kan zij het niet laten dóór te slaan en te suggereren dat alle handhaving slechts onderdrukking is. Simons creëert daarmee een valse tegenstelling, die haar achterban niets helpt. De door haar gewenste radicale gelijkwaardigheid is immers juist gebaat bij een sterke handhavende macht, omdat radicale gelijkwaardigheid per definitie alleen door een sterke en aanwezige overheid kan worden afgedwongen. Dat de kritiek nu nog gevolgd wordt door een infantiele oproep om de politie dan maar af te schalen of af te schaffen, betekent niet dat Yesilgöz niet hoeft te luisteren. De Nederlandse politie heeft na een ontluisterend jaar heel wat recht te zetten, te beginnen met het oppakken van de geweldplegers in Staphorst.</p>]]></description>
      <guid>https://volkskrant.nl/columns-van-de-dag/extreem-rechtse-agressors-wordt-geen-strobreed-in-de-weg-gelegd-dat-schept-een-beeld-van-willekeur-en-machteloosheid~bf5d99a6/</guid>
      <pubDate>Sun, 27 Nov 2022 00:00:00 +00:00</pubDate>
    </item>
    <item>
      <title><![CDATA[We kunnen het ons niet permitteren de uitgestoken hand van goedwillende rijken te weigeren]]></title>
      <description><![CDATA[<p>Op een bij de meeste Amsterdammers onbekende en onbeminde plek, het voormalige marineterrein, ligt één van de succesvolste Nederlandse opleidingsinstituten: het Codam Coding College. Hier wordt een zeer diverse groep mensen geleerd te coderen, een vaardigheid waarnaar enorme vraag bestaat. Iedereen die de selectieperiode van een maand met succes doorstaat, is welkom op de volledig gratis opleiding; een specifieke vooropleiding is niet nodig. De leerlingen leren vooral van elkaar volgens een peer-to-peersysteem, dat docenten overbodig maakt. De resultaten van deze nieuwerwetse ambachtsschool zijn fenomenaal; alle studenten vinden meteen een goedbetaalde baan. Bovendien weet de opleiding een voor techbegrippen ongekend hoog percentage van 31 procent vrouwelijke studenten te scoren. En misschien nog wel het mooiste: Codam kost de Nederlandse overheid én de studenten helemaal niets. Het gehele budget van 2,2 miljoen komt elk jaar uit de zak van de stichting Sofronie, van de vernederlandste Française Corinne Vigreux, die vermogend werd met de verkoop van TomTom. Zij zou dolgraag het succes verder opschalen. Er is echter één probleem: Codam past niet in een hokje. Hoewel de gemeente Amsterdam en het ministerie van OCW vol lof zijn over de opleiding, voldoet deze niet aan het standaard afvinklijstje waarmee de overheid werkt. Vooral het feit dat er geen docenten zijn, leidt tot een hardnekkig ‘computer says no’. Met als gevolg dat de studenten van Codam geen aanspraak kunnen maken op studiefinanciering. Terwijl ze toch moeten eten en wonen. De laatste jaren is er veel cynisme ontstaan rondom filantropie, en dat is niet geheel onterecht. In zeven jaar bij Quote heb ik een bedenkelijke mix van arrogantie en geldverspilling voorbij zien trekken. Ondernemers menen dikwijls zelf het wiel uit te moeten vinden onder het motto ‘als ik zelf dit vermogen heb weten te verdienen, dan kan ik dat toch zelf zeker het beste weggeven’. Met vele mislukkingen als gevolg. Bovendien had het geld dat zij met het nodige aplomb weggeven vaak gewoon naar de Belastingdienst moeten gaan. Zelfs Peter Buffet, de zoon van opperfilantroop Warren Buffet, schreef ooit een opiniestuk inThe New York Times onder de veelzeggende kop ‘The Charitable-Industrial Complex’. Het gevaar is dat filantropie een middel wordt voor rijke individuen om, gespeend van transparantie, hun eigen stokpaardjes te berijden, meestal in een werkgebied waarin ze zelf hun geld hebben verdiend. Soms is filantropie zelfs een ordinaire dekmantel voor politieke beïnvloeding. Niet verwonderlijk dus, dat filantropen vaak op tegenwerking kunnen rekenen, zeker wanneer zij overheidstaken verstoren. Maar filantropische inspanningen moeten op hun merites en resultaten beoordeeld worden, want we kunnen het ons niet permitteren de uitgestoken hand van goedwillende rijken te weigeren. Hoewel Nederland een rijke traditie heeft met vooral een gul gevende middenklasse, neemt die bereidheid rap af. De middenklasse is ontevreden, vergeven van statusangst en ervaart relatieve armoede, aangejaagd door sociale media waarop er altijd iemand rijker is. Gecombineerd met het gegeven dat we door snel stijgende lasten in Nederland harder zullen moeten werken voor dezelfde welvaart, zullen de filantropische activiteiten in die groep zwaar onder druk komen te staan. Dat maakt de filantropische verantwoordelijkheid voor de Nederlandse rijken alleen maar groter. In een ideale wereld is filantropie helemaal niet nodig. Maar in de niet-ideale wereld waarin wij nu eenmaal leven, kan filantropie gaten vullen die een imperfecte overheid laat vallen. Met enorme voortvarendheid bovendien. Het is daarom cruciaal dat Nederland een voorbeeld neemt aan omringende landen, en evident succesvolle voorbeelden als Codam omarmt en faciliteert.</p>]]></description>
      <guid>https://volkskrant.nl/columns-van-de-dag/we-kunnen-het-ons-niet-permitteren-de-uitgestoken-hand-van-goedwillende-rijken-te-weigeren~b356ccb7/</guid>
      <pubDate>Sun, 20 Nov 2022 00:00:00 +00:00</pubDate>
    </item>
    <item>
      <title><![CDATA[Het hypocrisieverwijt is uitsluitend bedoeld om klimaatbeleid te saboteren]]></title>
      <description><![CDATA[<p>‘Geen vliegschaamte zeker!’, ‘lekker hypocriet hoor, deugneusjes!’. Vorig weekend gingen we met onze 35 collega’s op bedrijfsuitje naar Valencia. Dat betekent de daaropvolgende dagen zure comments onder vrolijke Instagramposts. Het merkwaardige is alleen dat wanneer je op de profieltjes van de mopperaars klikt, je geen profielen van klimaatactivisten ziet, maar die van PVV- en FvD-stemmers. Zij vinden dat iedereen die weleens vliegt zijn mond moet houden over klimaatbeleid. Want anders ben je hypocriet. Het oerdomme hypocrisieverwijt was altijd al favoriet bij domrechts, waar men liever iemand heeft die consequent kwaadaardig is dan iemand die het goede probeert en daarbij onvermijdelijk inconsequent is. Bovendien is het een zeer behapbaar argument, dat al bij kleuters beklijft. Geen verrassing dus dat De Telegraaf afgelopen weekend uitpakte met ‘hypocriete klimaatactivisten’ die ‘anderen de les lezen’. Alleen, dat doen klimaatactivisten helemaal niet. Zij richten zich tot overheden, die ze oproepen klimaatbeleid aan te scherpen. Klimaatactivisten kúnnen bovendien niet zuiver in de leer zijn, omdat klimaatneutrale alternatieven meestal simpelweg niet bestaan, hetgeen hun punt alleen maar bewijst. En als er een activist wél door de zuiverheidscontrole komt, dan wordt de activist ervan beticht een ongewassen werkloze te zijn, die buiten de maatschappij staat. Of dacht u dat De Telegraaf Greta Thunberg wél serieus nam nadat ze de oceaan overzeilde? Hoe lastig het voor de kleinburger ook te vatten is; veelvliegers zijn juist geloofwaardig in een pleidooi voor vliegbeperkingen, die raken hen immers het hardst. Net als een roker extra geloofwaardig is als hij een rookverbod op de werkvloer bepleit. Maar de focus op individueel gedrag is vooral onzinnig, want grote verandering komt alleen door regelgeving en systeemverandering. Alleen als vliegen veel duurder of gerantsoeneerd zou worden, gaan mensen voor alternatieven kiezen, en gaan er minder vliegtuigen. En worden alternatieven relatief goedkoper en investeringen rendabeler. Merkwaardig is ook het inconsequente wereldbeeld van populistische hypocrisieroepers. Als het om vliegen gaat propageren zij totale gelijkheid, een soort klimaatcommunisme, waarin een vakantievlucht naar Alanya even belangrijk is als een vlucht van een minister naar een klimaattop. Maar mensen zijn natuurlijk niet gelijk. Van eten en kleding tot wonen; verschillende portemonnees geven verschillende mogelijkheden. Dat heeft rechts nog nooit een probleem gevonden, en nu opeens wel? Je zou het bijna hypocriet noemen. Veel hypocrisieroepers verschuilen zich achter cynische passiviteit, maar de bedoelingen van De Telegraaf zijn kwaadaardiger: het hypocrisieverwijt is bedoeld om klimaatbeleid te saboteren. De aandacht voor individueel gedrag is bedoeld om af te leiden, als een rookgordijn van elitehaat, en om de geloofwaardigheid van de initiatiefnemers van klimaatbeleid te ondermijnen. En daarmee dat beleid zélf. De motivatie daarvoor is, zoals altijd bij De Telegraaf, ordinair eigenbelang: grote bedrijven moeten buiten schot blijven en die vakantievlucht naar Alicante moet lekker goedkoop blijven. Wanneer domrechts wérkelijk moeite zou hebben met hypocrisie en vliegongelijkheid, dan zou men een niet-verhandelbaar vliegrantsoen voor iedereen moeten bepleiten. Dan kan je immers met al het geld van de wereld nog steeds niet méér vliegen dan een ander. Maar dat doet men natuurlijk niet, want het gaat hen helemaal niet om het klimaat. De wereld is niet uitsluitend verdeeld in ascetische boomknuffelaars en egoïstische klootzakken. De meeste mensen zitten er tussenin. Als puntje bij paaltje komt kiest 95 procent van de consumenten voor het gunstigste reisalternatief. Elkaar de maat nemen zet geen zoden aan de dijk. Een overheid die met regelgeving en prijsprikkels de consument stuurt wél.</p>]]></description>
      <guid>https://volkskrant.nl/columns-van-de-dag/het-hypocrisieverwijt-is-uitsluitend-bedoeld-om-klimaatbeleid-te-saboteren~b01b6a9a/</guid>
      <pubDate>Sun, 13 Nov 2022 00:00:00 +00:00</pubDate>
    </item>
  </channel>
</rss>
