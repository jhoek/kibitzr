<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Alleen met een totaalverbod kan de dodelijke geweldscultus rondom vuurwerk gestopt worden]]></title>
      <description><![CDATA[<p>Eigenlijk had de familie vuurwerk willen afsteken, maar een woordvoerder kon ze daar nog net van weerhouden, ‘vanwege de publieke ophef’. De 14-jarige Jack blies zichzelf op oudejaarsdag op met zwaar illegaal vuurwerk, een ‘hobby’ die hij met volledige toestemming en medeweten van zijn ouders uitoefende. Bij zijn uitvaart werd hij vervoerd in een pick-uptruck, met zijn vader – in Elvispak en met rode fakkel in de hand – achterop. Langs de route stonden honderden mensen met ronkende motoren en confettikanonnen; het doet denken aan hoe Hamas zijn martelaren eert. Het is een volstrekt krankzinnige scène uit het Nederland van 2025, waar schaamte en ratio niet meer bestaan. De moeder van Jack verklaarde nooit rekening te hebben gehouden met een ongeluk. ‘Hij was altijd zo voorzichtig.’ Zelfs nu haar zoon op 14-jarige leeftijd door vuurwerk uit het leven was gerukt, zag ze geen eigen verantwoordelijkheid. ‘Je houdt het niet tegen.’ Wel had de moeder nog een bericht voor mensen die schande spraken van het ongeluk: ‘Als iemand het in mijn gezicht zou zeggen, dan vallen de volgende slachtoffers.’ De weerzinwekkende achterlijkheid is allang niet meer beperkt tot oudejaarsnacht. In Katwijk raakte een man zwaargewond bij een illegale vuurwerkshow rondom de bekerwedstrijd Quick Boys - Heerenveen. Een traumahelikopter, een verwoest leven, een vertraagde wedstrijd en dikke rookwolken in een land dat al voortdurend in de mist hangt, maar polderapen noemen dat een ‘sfeeractie’. Ook over de prachtige Europa League-avond van mijn eigen FC Twente hangt alweer een donkere kruitwolk: supporters, veelal afkomstig uit nota bene het Vuurwerkrampgebied, vonden het nodig om vuurwerk af te steken. Met kans op wéér een leeg stadion bij de volgende ronde. De laffe logica van ‘je houdt het niet tegen’ is ook gemeengoed bij onze eigen regering, die afgelopen week een algeheel verbod op vuurwerk blokkeerde. Geert Wilders, de man die niet zal rusten voordat al zijn kiezers armlastig, ongezond en ongeschoold zijn, zei dat een verbod ‘geen zin’ heeft omdat ongelukken vooral door illegaal vuurwerk veroorzaakt worden. Een totale leugen; in 60 procent van de gevallen gaat het om legaal vuurwerk. Niet dat de journalisten hem daarmee confronteerden natuurlijk, want men is net zo bang voor Wilders als voor zijn kiezers. Ook coalitiepartner VVD, ooit de partij van law-and-or­der, konkelde dat het een lieve lust was. VVD-Kamerlid Ingrid Michon, die zich nota bene profileert als iemand die streng is voor hooligans en demonstranten, kweet zich maar weer eens vlijtig van haar PVV-corvee door te bazelen dat een algeheel verbod ‘niet helpt’ en men moet focussen op ‘het aanpakken van de uitwassen’. Dat zal Michon dan zelf moeten doen, want politieagenten en hulpdiensten willen niet langer werken op oudejaarsavond. Niet alleen de politie, burgemeesters, hulpverleners en artsen smeken om een vuurwerkverbod, ook 61 procent van de VVD-stemmers is vóór zo’n verbod. Dat de laffe VVD-fractie toch tegen een verbod is, kan alleen worden verklaard door de gijzeling door extreemrechtse hooligans. Die hoeven daarvoor niet eens met hun vuurwerkbommen te dreigen; hun oververtegenwoordiging op sociale media is afdoende om de kruipers van het grootkapitaal te onderwerpen. Michon herhaalt, scrollend op haar telefoon, vrijwillig de onzin van een agressieve en criminele minderheid – dat gaat nog eens makkelijk! Want natuurlijk lost een totaal vuurwerkverbod wél wat op. Alleen met een totaalverbod, duidelijk en makkelijker te handhaven, kan de dodelijke geweldscultus rondom vuurwerk gestopt worden. Ooit lachten we in Nederland om Amerika met hun ‘guns don’t kill people, people do’, maar inmiddels zijn we, dankzij de VVD, op hetzelfde niveau van stupiditeit aanbeland.</p>]]></description>
      <guid>https://www.volkskrant.nl/columns-van-de-dag/alleen-met-een-totaalverbod-kan-de-dodelijke-geweldscultus-rondom-vuurwerk-gestopt-worden~b6d51154/</guid>
      <pubDate>Mon, 3 Feb 2025 00:00:00 +0100</pubDate>
    </item>
    <item>
      <title><![CDATA[Online zoeken naar mensen die jouw onderbuik bevestigen is geen journalistiek graafwerk, maar Telegraafwerk]]></title>
      <description><![CDATA[<p>Hoofdredacteur Pieter Klok kondigde afgelopen week aan dat de krant zich steeds verder zal terugtrekken van sociale media ‘die geen enkele poging doen haatzaaien en ophitsen te stoppen of te ontmoedigen’. Verstandig, al las ik ook dat niet iedereen ter redactie overtuigd is. De krant zou zich terugtrekken in de eigen bubbel, waardoor de tegenstellingen in de samenleving alleen maar verder worden versterkt. Los van het feit dat genoemde platformen in handen zijn van extreemrechtse oligarchen die een misleidend en kwaadaardig idee van de vrijheid van meningsuiting promoten, wil ik hier graag ingaan op dat argument – dat terugtrekking polarisatie in de hand zou werken. Ik ben bekend met dergelijke argumenten, niet in het minst omdat ik ze vroeger ook weleens heb gebruikt. Ze kloppen alleen niet. Allereerst is het een misvatting om een uitwisseling op sociale media als volwaardig menselijk contact te zien; in veel opzichten heeft de interactie op sociale media meer van een computerspel, waarbij gebruikers hun eigen profiel als avatar zien, al dan niet anoniem. Het ontwerp van sociale media speelt daarin een cruciale rol: met likes, hartjes, retweets en vinkjes wordt het publieke debat een spel met beloningen en presenteren mensen een extreem gepolariseerde versie van zichzelf, om daarna gewoon weer de afwasmachine in te ruimen. Een andere realiteit die veel mensen opzettelijk negeren, is dat mensen met veel vrije tijd het meest op sociale media zitten. En dat zijn niet noodzakelijkerwijs de meest interessante of gekwalificeerde stemmen in het debat, om het maar eufemistisch te stellen. Daarmee zeg ik niet dat zij niet gehoord zouden moeten worden, maar wel dat hun stem simpelweg zwaar oververtegenwoordigd is. Dat je door actief te zijn op sociale media zou weten wat er speelt, is een smoes voor de luiheid en het eigenbelang van ‘verslaggevers’ die een zelfgecreëerde achterban willen blijven kapitaliseren. Dikwijls gecreëerd overigens door anderen naar de mond te praten, in plaats van door onafhankelijke of waardevolle journalistiek. Online zoeken naar mensen die jouw onderbuik bevestigen is géén journalistiek graafwerk. Dat is Telegraafwerk. Net zoals de techmogols met financiële motieven een verwrongen idee van de vrijheid van meningsuiting promoten, betogen sommige journalisten dat zij onafhankelijker zijn dan collega’s die hun redactie serieuzer nemen dan hun volgers. Niets is minder waar; het naar de mond praten van de eigen achterban leidt juist tot afhankelijkheid. Journalisten hebben lezers, influencers hebben fans. De relatie tussen sommige journalisten en hun achterban is daarmee intrinsiek niet-journalistiek; de fans bepalen wat de maker maakt, want alleen bij dat vaste, herkenbare geluid blijven ze fan. Daarnaast: sloten journalisten zich vóór sociale media dan ook op in een bubbel? Natuurlijk niet. Sterker nog, elke minuut die wordt verdaan op sociale media is er één die je als journalist niet gebruikt om te spreken met een mens van vlees en bloed, een minuut waarin je niet de deur uitgaat, een minuut waarin je ook een echt mens had kunnen bellen. Dat werkt ook andersom: een doordachte lezersbrief heeft honderd keer meer waarde dan emotionele flodders op sociale media. De smoesjes om op giftige platforms te blijven zijn dus op, zeker nu de alternatieven momentum krijgen. De verhuizing naar BlueSky begint aardig vorm te krijgen, waarmee X steeds meer het fascistische prikbord is dat het overigens vóór Musk ook al was. Journalisten die beweren dat je actief moet blijven op dat platform uit angst voor verkokering zijn full of shit: alleen undercoverjournalisten moeten ergens aan meedoen om erover te kunnen schrijven.</p>]]></description>
      <guid>https://www.volkskrant.nl/columns-van-de-dag/online-zoeken-naar-mensen-die-jouw-onderbuik-bevestigen-is-geen-journalistiek-graafwerk-maar-telegraafwerk~b14c64fb/</guid>
      <pubDate>Mon, 27 Jan 2025 00:00:00 +0100</pubDate>
    </item>
    <item>
      <title><![CDATA[Het maakt helemaal niet zo veel uit wat Musk drijft, krenkt of beweegt]]></title>
      <description><![CDATA[<p>Om eerlijk te zijn denk ik niet dat het een Hitlergroet was. Maar dat is, in tegenstelling tot wat veel mensen lijken te denken, ook niet het belangrijkste. Veelzeggender is de reactie van Musk na die idiote vertoning. Hoewel de gelijkenis volstrekt duidelijk is, kwam er geen verontschuldiging of excuses van Musk, die deed wat extreemrechts altijd doet: de boel schaamteloos omdraaien. ‘Links’ moest eens ophouden met zijn ‘vermoeiende’ vergelijkingen met de nazi’s. Dat zegt alles over Musk, maar merkwaardig genoeg stond ook in Nederland een legertje apologeten klaar dat het meende op te moeten nemen voor de rijkste man ter wereld. Hij zou autistisch zijn, asperger hebben en daarom sociaal onhandige dingen doen. Dat kan best zijn, maar Greta Thunberg heeft ook ­asperger en die kan toch haar rechterarm prima in bedwang houden en voelt evenmin de behoefte om westerse democratieën te ondermijnen. Het is in de mode om mensen wel heel makkelijk serieuze ­diagnoses op te spelden. Wie tegenwoordig een pak melk op het aanrecht laat staan krijgt van zijn vrouw te horen een narcist te zijn, terwijl vrouwen met een slechte dag op hun beurt door Jan en alleman voor bipolair worden versleten. Blijkbaar gaat de verwatering van die begrippen gepaard met misplaatst begrip en een gemakzuchtige manier om onszelf en anderen om ons heen te ontslaan van de eigen verantwoordelijkheid. Ik beluisterde de podcast van Alexander Klöpping en Ernst-Jan Pfauth, een favoriet, en hoorde Klöpping een tweede categorie apologeten vertegenwoordigen: de Mystieke Musketiers. Dat zijn meestal ondernemers die allerlei diepere lagen en strategieën bij Musk bevroeden, die wij allemaal niet zien, en zij eigenlijk ook niet. Maar, en hier wordt het bijna religieus, ze geloven dat er meer achter moet zitten dan slechts de proleterigheid en rancune. Van het opkijken tegen (financieel) succesvolle ondernemers heb ik nooit wat begrepen, Klöpping en ik hebben weleens ­gegrapt dat niet ik, maar hij eigenlijk hoofdredacteur van Quote had moeten worden. Sterker nog, je kan succesvolle ondernemers niet genoeg onderschatten: als je de hele dag bezig bent met het optimaliseren van een klantreis of ‘funnel’ ontwikkel je heus geen interessantere ideeën dan als je koeien melkt. De motieven van Musk zijn zonneklaar: geld en rancune. Maar belangrijker is dat het helemaal niet zo veel uitmaakt wat Musk drijft, krenkt of beweegt. Musk is door zijn bemoeienis met de politiek en publieke meningsvorming een politicus geworden en die beoordeel je op zijn daden. De door sociale media aangejaagde persoonlijkheidscultus rondom publieke figuren zorgt slechts voor extra zand, waarmee extreemrechts de massa in de ogen kan strooien. Focus dus op de reactie van extreemrechts na een misdraging, want die is veel belangrijker dan de misdraging zelf. ‘Geloof nooit dat zij zich totaal niet bewust zijn van de absurditeit van hun antwoorden. Ze weten dat hun opmerkingen frivool zijn, open voor kritiek’, zei Jean-Paul Sartre over de antisemieten uit zijn tijd. ‘Ze vermaken zichzelf, want het is hun tegenstander die verplicht is om woorden op een verantwoorde manier te gebruiken, aangezien hij wél in woorden gelooft.’ Deze quote is tijdloos, want het is precies wat het huidige extreem­rechts tot in de puntjes beheerst. Het eigen wangedrag is spielerei, want ze weten dat het de eigen achterban niet kan schelen. Musk had zijn excuses kunnen aanbieden, maar deed dat niet. Daarop moet hij beoordeeld worden, en nergens anders op. We hebben allemaal wel wat. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-maakt-helemaal-niet-zo-veel-uit-wat-musk-drijft-krenkt-of-beweegt~b7af0822/</guid>
      <pubDate>Thu, 23 Jan 2025 00:00:00 +0100</pubDate>
    </item>
    <item>
      <title><![CDATA[Door cringe-angst blijven progressieve millennials hangen in ironie]]></title>
      <description><![CDATA[<p>Dat een groepje machtige mannen op een goed moment de wereld in de fik zou steken, zag ze wel aankomen, schreef Rebecca Shaw deze week in The Guardian. Maar wat ze nooit had kunnen vermoeden, was dat het ‘zulke enorme losers’ zouden zijn. Genadeloos fileert ze de beschamende manier waarop Elon Musk en Mark Zuckerberg de hielen likken van Trump, met als conclusie dat we ‘pesten weer terug moeten brengen’. Een vrouw naar mijn hart, dat zult u begrijpen. Een andere vrouw naar mijn hart is Doortje Smithuijsen. Zij schreef vorige week een vermakelijk essay in deze krant over cringe, in haar woorden het ‘psychologische verschrompelen, het plaatsvervangend ineenkrimpen, het woordeloze ongemak’. Dat stuk zal vermoedelijk vooral herkenbaar zijn voor millennials, maar u zal inmiddels gewend zijn aan onze navelstaarderij. Het verband tussen de kneuzigheid van radicaal-rechts en cringe zit hem erin dat de meeste mensen er blijkbaar géén last van hebben. Cringe is niet gelijkelijk over de samenleving verdeeld: het herkennen van de algehele treurigheid van radicaal-rechts lijkt – net als cringe – voorbehouden aan progressieve hoger opgeleiden die, zoals Smithuijsen omschrijft, zich daarbij heel eenzaam kunnen voelen. Maar belangrijker nog: cringe lijkt progressievelingen ook in politieke zin dwars te zitten. Het probleem is namelijk dat vooral publiekelijk geuite goede bedoelingen uit de eigen kring cringe lijken op te roepen. Het gevolg daarvan is dat cringe-angst mensen weerhoudt stelling te nemen, zich uit te spreken en de prioriteiten op orde te houden. Men blijft hangen in ironie, gemakzuchtig relativisme en een desinteresse waar het privilege van afdruipt. Tegelijkertijd zet cringeblind radicaal-rechts zichzelf vol overtuiging voor lul. En met succes, want het grote publiek voelt nu eenmaal geen cringe. Cringe of niet cringe lijkt, zeker bij mensen in de media, belangrijker dan goed of slecht. Zo steekt men meer energie in het neersabelen van mensen als Rutger Bregman of Joris Luyendijk die, ondanks hun evident goede bedoelingen en punten, zó op de cringespier werken dat men zich daar niet overheen kan zetten. Progressieve cringe is daarmee weinig anders dan het domrechtse Geenstijlnihilisme, met dien verstande dat men daar wel de rijen sluit als het erop aankomt. In het front tegen deugen is progressieve cringe een welkome bondgenoot. Ondertussen bestaat extreemrechts vrijwel uitsluitend uit wérkelijk cringy en zwaar gemankeerde figuren, zoals Shaw terecht constateert. Thierry Baudet heeft er nooit een geheim van gemaakt vroeger gepest te zijn, van Elon Musk weten we dat hij geradicaliseerd is nadat zijn zoon als vrouw door het leven wilde, en ook bij Wilders zit er van alles mis, als we zijn eigen broer Paul mogen geloven. Van Sywert van Lienden tot Ronald Plasterk; het verband tussen persoonlijke of publieke afwijzing en radicalisering is evident. Welk gelukkig mens besluit nou van de ene op de andere dag extreemrechtse idioten naar de mond te gaan praten? Nu is het natuurlijk goed dat progressieve mensen een drempel voelen om mensen aan te vallen op hun evidente sneuheid en zich verre willen houden van pestgedrag. Maar je kunt ook overdrijven. Nederlanders lijken zo gewend aan politici als Wilders en Van der Plas, dat we massaal vergeten lijken te zijn wat voor belachelijke schertsfiguren het eigenlijk zijn. Maar zolang de cringe zich vooral op de eigen stammenstrijd richt, waarin overigens wél alle middelen zijn geoorloofd, blijft het een vorm van cynisme waar we in deze tijd helemaal niks aan hebben. Jullie zetten je er dus maar overheen, ironische millennials, want we hebben jullie hard nodig.</p>]]></description>
      <guid>https://www.volkskrant.nl/columns-van-de-dag/door-cringe-angst-blijven-progressieve-millennials-hangen-in-ironie~b8ac3a33/</guid>
      <pubDate>Mon, 20 Jan 2025 00:00:00 +0100</pubDate>
    </item>
    <item>
      <title><![CDATA[Democratische krachten in Europa moeten in actie komen tegen de Amerikaanse oligarchie]]></title>
      <description><![CDATA[<p>In 2008 maakte ik niet alleen mijn Facebook-account aan, maar begon ik ook aan mijn afstudeerscriptie. Het ging over mededinging op de Nederlandse supermarkt-markt, ‘ongeoorloofde inkoopmacht in de retailsector’ luidde de titel. Albert Heijn dreigde dominant te worden en kleinere producenten te benadelen, door het eigen huismerk op een mooier schap te leggen. Ik kan me herinneren dat het marktaandeel van Albert Heijn onder de 30 procent moest blijven, om problematische dominantie te voorkomen. Anders dan supermarkten hebben bigtechbedrijven zich moeiteloos onttrokken aan het mededingingsrecht. Dat komt allereerst omdat de VS van oudsher leidend zijn op het gebied van het mededingingsrecht, denk aan de Sherman Act die een einde maakte aan een vorige generatie Amerikaanse oligarchen en monopolisten. Maar nu zien de VS de eigen bigtechgiganten als hun ‘winnaars’ van de wereldwijde aandachtsindustrie. Die overwinning heeft door de afhankelijkheid van overheden van big tech en haar data ook een geopolitiek belang, dat nu met Trump en Musk pijnlijk duidelijk wordt. Naast Amerikaanse onwil en financiële overmacht is het opbreken van big tech ook moeilijk omdat het product digitaal en mondiaal is; een opsplitsing op basis van geografische grenzen is daarmee zinloos. Het enige dat wél zou kunnen, is het opsplitsen van techbedrijven op basis van verschillende functionaliteiten en diensten. Dus de dataopslag bij het ene bedrijf, het platform bij het andere. Dat zou overstappen ook veel makkelijker maken; dan neem je gewoon jouw opgebouwde rolodex mee naar een ander platform. Na de nooit uitgevoerde splitsing van Microsoft en de goedgekeurde overname van Instagram door Facebook, leek mededingingsrechtelijk ingrijpen in de lucht te hangen. Maar die hoop is nu vervlogen. Bully Trump heeft alle nerds verenigd in een oligarchie c.q. idiocratie met één gezamenlijk belang: het nietsontziend vullen van de eigen zakken. Een drama voor de wereld, en vooral Europa, want Amerika lijkt Rusland te willen kopiëren, in plaats van te verslaan. De gênante knieval van Mark Zuckerberg voor het Trump-regime zou alle democratische krachten in Europa in beweging moeten zetten. Anders dan X –  het extreemrechtse prikbord waarvan journalisten en politici helaas moeilijk afkicken – gebruikt vrijwel iedere Nederlander een dienst van Meta (Facebook, Instagram of WhatsApp). Die beweging moet uit Brussel komen, want van het Nederlandse parlement hoeven we weinig te verwachten. Daar is immers een man de baas die drukker is met het likken van de hielen van Elon Musk dan met de belangen van ons land. Het mededingingsrecht zal overigens niet voldoende zijn. Facebook-medeoprichter Chris Hughes, die regelmatig heeft gepleit voor de opsplitsing van Meta, wees er al eens op dat Zuckerberg nu eenmaal doet wat er van een CEO verwacht wordt: zoveel mogelijk aandeelhouderswaarde creëren. De waarde van een start-up uit Silicon Valley is vooral afhankelijk gebleken van het potentieel om een ​​monopolist te worden. Zoals durfkapitalist Peter Thiel (ook al pro-Trump) ooit zei: ‘concurrentie is voor verliezers’. De nieuwe Amerikaanse oligarchie is het product van roofkapitalisme dat alleen aan aandeelhouderswaarde denkt. Een Europees antwoord kan dus niet alleen bestaan uit actie op basis van het mededingingsrecht, maar zal ook bindende regels omtrent corporate governance moeten omvatten, die de prikkels voor bedrijven fundamenteel veranderen en rekening houden met de belangen van iedereen, de democratie incluis. Te lang hebben we geaccepteerd dat het maatschappelijk belang ondergeschikt is aan het aandeelhoudersbelang. Daarom zitten we nu met een Amerikaanse oligarchie die onze westerse democratieën probeert te ondermijnen. Daar zijn een heleboel slimme mensen medeplichtig aan, die beter hadden moeten weten, en nu de verantwoordelijkheid hebben in actie te komen.</p>]]></description>
      <guid>https://www.volkskrant.nl/columns-van-de-dag/democratische-krachten-in-europa-moeten-in-actie-komen-tegen-de-amerikaanse-oligarchie~b38ac14e/</guid>
      <pubDate>Mon, 13 Jan 2025 00:00:00 +0100</pubDate>
    </item>
    <item>
      <title><![CDATA[Het kritische interview in Tubantia met BBB’er Vermeer over zijn verzinsels zou journalistieke lesstof moeten zijn]]></title>
      <description><![CDATA[<p>Leo van Raaij, journalist van De Twentsche Courant Tubantia, interviewde vorige week Henk Vermeer, de nummer twee van de BBB. Laatstgenoemde komt regelmatig in het nieuws vanwege de verspreiding van desinformatie en nam onlangs enthousiast een rapport over windturbines in ontvangst van de klimaatsceptische organisatie Clintel, in 2022 door de Nederlandse rechter veroordeeld voor de verspreiding van desinformatie. Het werd een masterclass van de ervaren journalist, die Vermeer bleef confronteren met zijn vele loopjes met de waarheid. Het gesprek ging van Twentse windturbines naar Vermeers opmerkingen over de overstromingen in Valencia – die verergerd zouden zijn door het afbreken van wat dammetjes stroomopwaarts. Wanneer Van Raaij blijft volhouden dat die dammetjes geen relatie hadden met de (omvang van de) ramp, zegt Vermeer dat hij ‘andere informatie’ heeft. ‘Ik krijg ook berichten van mensen die in Valencia wonen.’ Voor Vermeer zijn de verzinsels van een enkele socialemediagebruiker uit de regio Valencia genoeg om de wetenschap overboord te gooien: ‘een roepende in de woestijn kan ook gelijk hebben’. Maar Vermeer of zijn ‘bron’ is natuurlijk helemaal geen roepende in de woestijn, maar een van de miljoenen mensen die op sociale media op industriële schaal gefabriceerde en verspreide desinformatie aanhangen. Omdat het ze wel goed uitkomt. Het interview, dat tot de lesstof op journalistieke opleidingen zou moeten behoren, staat in schril contrast met de manier waarop Vermeer in landelijke kranten of talkshows wordt onthaald. Hij is regelmatig te gast bij Sven Kockelmann, die toch als een zwaargewicht wordt gezien, maar Vermeer voortdurend laat wegkomen met hele en halve verzinsels. Dat juist een journalist van een regionale krant laat zien hoe je een ‘regio’-politicus aanpakt, is niet verrassend. Bij regionale kranten is er namelijk nog slow journalism; omdat men minder concurreert op snelheid is er op die redacties een vertraging, een overdenking en voorbereiding die maakt dat men beter beslagen ten ijs komt, zonder de haast die zo typisch is voor massamedia. Daarnaast spreken regionale journalisten de taal van de geïnterviewde, soms letterlijk, en hebben zij geen last van het verraderlijke exotisme dat Randstedelingen betrachten bij het interviewen van ‘lekker authentieke’ plattelanders. Helaas zijn regionale redacties wereldwijd in de verdrukking gekomen door geldgebrek. Lokale verslaggeving wordt regelmatig simpelweg vervangen door een ‘liveblog’ waarin berichten van socialemedia-accounts zonder filter worden doorgeplaatst, bijvoorbeeld bij rampen. Zonde, want lokale media hebben een onderschat democratisch belang: zij zorgen voor verbinding tussen de regio en de rest van het land, en bieden andere inzichten dan de landelijke media. Zeker wanneer de landelijke media en politieke pers onder invloed zijn van gamificatie, het idee dat politiek een spel is, entertainment zelfs, met winnaars en verliezers, een idee dat inmiddels de standaard is geworden. Carl Sagan, hoogleraar astronomie en ruimtewetenschappen en befaamd voorvechter van de wetenschap, klaagde al in 1996 over ‘dumbing down’ door het gebrek aan inhoud bij de massamedia, ‘de programmering van de laagste gemene deler’, die ‘vol goedgelovige presentaties over pseudowetenschap en bijgeloof’ zit, met ‘een soort viering van onwetendheid.’ En toen moesten sociale media nog komen. De journalistiek fungeerde lange tijd als poortwachter; de media bepaalden welke gebeurtenissen het nieuws haalden en op welke manier dat nieuws werd besproken. Dat ging heus niet altijd goed, maar de mensen werkzaam in die media voelden de verantwoordelijkheid om een zuivere afweging en weergave te maken van een gebeurtenis of uiting, rekening houdend met het belang daarvan voor de publieke zaak. Leo van Raaij liet vorige week zien dat dat ambacht nog niet uitgestorven is. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-kritische-interview-in-tubantia-met-bbb-er-vermeer-over-zijn-verzinsels-zou-journalistieke-lesstof-moeten-zijn~bbd749e3/</guid>
      <pubDate>Mon, 16 Dec 2024 00:00:00 +0100</pubDate>
    </item>
    <item>
      <title><![CDATA[Werken moet meer lonen, je handje ophouden minder – dat zou de linkse boodschap moeten zijn]]></title>
      <description><![CDATA[<p>GroenLinks-PvdA kondigde vorige week een koerswijziging aan op het onderwerp immigratie. De partij schaart zich achter de bevindingen van de staatscommissie Demografische Ontwikkelingen 2050, die matiging van de immigratie noodzakelijk acht om de welvaart in Nederland op lange termijn te bewaren. Eerder had Jimmy Dijk van de SP al aangekondigd terug te willen naar hoe de SP in de jaren tachtig sprak over migratie, en wees op problemen in ‘veranderende’ volkswijken. Het probleem van dat verhaal is alleen dat de jaren tachtig al even voorbij zijn. Toen was er inderdaad sprake van een snelle verandering, waarbij niet-westerse immigranten de plaats innamen van Nederlanders. Ooit waren volksbuurten als dorpen, met bewoners die graag hun hele leven in de wijk bleven wonen, maar vanaf de jaren zestig begon de grote verhuizing naar nieuwe groeikernen, waar men een huis met tuin kon krijgen. Voor de wegtrekkende Nederlanders kwamen Turkse of Marokkaanse mensen in de plaats, die op hun beurt óók weer doorstromen. Suggereren dat er anno 2024 sprake zou zijn van een enorme verandering is onzin; volksbuurten zijn al decennia multicultureel en vol doorstroming. Je kunt je daarnaast afvragen hoe beklagenswaardig de oorspronkelijke bewoners, van wie het aantal zwaar overdreven wordt, nu werkelijk zijn, na decennia van grote kansengelijkheid en extreem lage werkloosheid. De ongemakkelijke waarheid is dat autochtone Nederlanders die willen werken die wijken al lang zijn ontvlucht. Dat verklaart ook de desinteresse voor de verslechterende kansengelijkheid: de meeste autochtone Nederlanders die sociaal willen stijgen, hebben dat inmiddels wel gedaan. Sociale stijging komt tegenwoordig vooral nog van migrantenkinderen, tot ongemak van Telegraaf-lezend Nederland. Hoewel ik van harte hoop dat het linkse partijen lukt om PVV-stemmers terug te veroveren, heb ik er een hard hoofd in zolang die partijen concurreren met radicaal-rechts  in een cultuurstrijd waarin het misplaatste slachtofferschap van de (autochtone) Nederlander centraal staat. Zolang er geen werkelijke economische pijn is, wint radicaal-rechts zo’n strijd namelijk altijd. Een volgend probleem voor links is dat men vooral arbeidsmigratie wil beperken. Dat lijkt me een goed idee, maar links vertelt daar niet bij dat Nederlanders dan zelf het werk zullen moeten doen. Of moeten accepteren dat we een deel van ons bbp inleveren. Linkse mensen menen dikwijls dat zo min mogelijk werken eerzaam is, en we ook best met wat minder af kunnen. Totdat ze ook daadwerkelijk met minder af moeten en het besef doordringt dat onze welvaartsstaat geld kost. Links heeft, net als rechts, geen goed antwoord op de vraag wie het werk dan wél gaat doen. Hoewel de groep arbeidsmigranten verreweg het grootst is, en de focus daar dus logischerwijs zou moeten liggen, zijn de hordes daarnaast zó gehersenspoeld over asielmigratie, dat men denkt dat het zwaartepunt dáár ligt. Asielmigranten worden in de media extreem zichtbaar gemaakt, door de onrust rond asielzoekerscentra, terwijl arbeidsmigranten schimmen zijn, verstopt in kamertjes in die oude volkswijken. Het zal voor links moeilijk worden om de massa ervan te overtuigen dat niet asielzoekers, maar arbeidsmigranten het probleem zijn. En daarmee asielzoekers te ontzien. Dat mag progressieve partijen er niet van weerhouden een goed verhaal te ontwikkelen op het gebied van (arbeids)migratie. Maar dat kan niet zonder Nederlanders (fiscaal) aan te sporen méér te werken. Werken moet veel beter lonen, terwijl handje ophouden, bij papa of de staat, minder moet lonen. Dat is wellicht meer liberaal dan links, maar nu de VVD alleen nog bezig is met aandeelhouders en het naar de mond praten van radicaal-rechts, ligt daar wél een boodschap die een meerderheid van de Nederlanders kan aanspreken. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/werken-moet-meer-lonen-je-handje-ophouden-minder-dat-zou-de-linkse-boodschap-moeten-zijn~b3064211/</guid>
      <pubDate>Mon, 9 Dec 2024 00:00:00 +0100</pubDate>
    </item>
    <item>
      <title><![CDATA[Als het aan radicaal-rechts ligt, is de verdomming van Nederland pas net begonnen]]></title>
      <description><![CDATA[<p>De samenleving schreeuwt om normering rond sociale media, las ik afgelopen week in deze krant. Maar waar Australië en Scandinavische landen inzetten op een socialemediaverbod voor kinderen tot 16 jaar, houdt de Nederlandse overheid zich op de vlakte. Het stuk had toch een hoopvolle afsluiter – ‘over bijna elk onderwerp wordt tegenwoordig een cultuurstrijd gevoerd, maar hier zouden alle kampen elkaar kunnen vinden’. Was het maar zo. Overal ter wereld heeft radicaal-rechts feilloos in de gaten dat het de sociale media in de zak heeft, en daarmee een machtig wapen bezit dat wereldwijd verkiezingsoverwinningen oplevert. In Amerika verbinden de twee machtigste socialemediamagnaten, Elon Musk en nu ook Mark Zuckerberg, zich nadrukkelijk aan Donald Trump, en promoten ze een door hyperkapitalisme verstoord beeld van de vrijheid van meningsuiting, doordrenkt van hypocrisie en eigenbelang. Tot slechts een paar jaar geleden zag radicaal-rechts zichzelf nog als slachtoffer van ‘linkse’ sociale media. Facebook verwijderde af en toe nepnieuws over corona en Trump werd zelfs verbannen van Twitter. In Nederland pleitte FvD in zijn verkiezingsprogramma voor 2021 nog voor het transparant maken van de algoritmen van big tech. Die kritiek is verstomd; radicaal-rechts heeft big tech in de zak (of is het andersom?) en pleit nu tegen elke mogelijke beperking. Niet alleen moeten burgers vastgelijmd aan hun scherm, ook het onderwijs moet gesloopt. Een voorproefje daarvan was deze week in de Tweede Kamer te zien. Premier Dick Schoof kreeg van bezoekende scholieren de vraag waarom er zo hard wordt bezuinigd op het onderwijs. ‘Jullie kunnen ook veel zelf doen’, was zijn antwoord. ‘Is er nog wel plek voor de natuur met al dat bouwen?’ vroeg een ander kind aan Mona Keijzer, die de vragensteller daarop belachelijk maakte als linkse deuger. Zelfs de beruchtste dictators proberen nog kindvriendelijk over te komen, maar dit kabinet vindt hufterigheid een deugd. Schoofs ‘veel zelf doen’ betekent vooral een socialemediaverslaving. In een ingezonden stuk uit 2021 in deze krant sprak Michiel Beute, van het Haagse Sorghvliet-gymnasium, over een gehersenspoelde leerling die op zijn diploma-uitreiking in een toespraak uithaalde naar de school. ‘Het was een plek geworden, zei hij, waar diversiteitsdenken de norm was en waar geen ruimte was voor andere geluiden. Hij sprak vanaf een podium dat diezelfde school hem had geboden. (...) De domheid was stuitend.’ Veel scholieren zien niet de leugenachtige propaganda op sociale media als indoctrinatie, maar het onderwijs dat zij genieten, daartoe aangemoedigd door radicaal-rechts. Donald Trump jr. sprak al over ‘loser teachers’ die hun leerlingen ‘socialisme’ proberen te verkopen en Jair Bolsonaro voerde jarenlang campagne tegen leraren die ‘genderideologie’ zouden opdringen. Overal ter wereld komt radicaal-rechts met kliklijnen tegen ‘linkse indoctrinatie’. Eenmaal aan de macht doet radicaal-rechts waarvan het tevoren de overheid heeft beticht: rommelen met het curriculum. Nadat in Hongarije Viktor Orbán in 2010 de verkiezingen had gewonnen, werden leerboeken herschreven en liberale universiteiten verboden of gesaboteerd. Dit alles met de klassieke domrechtse omdraaiing; de eigen ideologie is wetenschap, en de wetenschap is ideologie. Sommige van de huidige regeringspartijen kunnen niet wachten. De BBB had in haar programma staan dat ‘foute of suggestieve informatie over welke sector of groep mensen dan ook, uit de schoolboeken verdwijnt.’ Het laat zich raden welke sector de BBB bedoelt. De PVV gaat nog verder: zij wil meer ‘nadruk op nationale identiteit’ en vindt dat het ‘ministerie OCW helemaal kan worden afgeschaft’. Als het aan radicaal-rechts ligt, is de verdomming van Nederland pas net begonnen; hoe lager de lat, hoe meer potentiële kiezers. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/als-het-aan-radicaal-rechts-ligt-is-de-verdomming-van-nederland-pas-net-begonnen~bd64dc00/</guid>
      <pubDate>Sun, 1 Dec 2024 00:00:00 +0100</pubDate>
    </item>
    <item>
      <title><![CDATA[De waarheid over inkomensverschillen: veel vrouwen omarmen financiële ongelijkheid]]></title>
      <description><![CDATA[<p>Rondom de Amerikaanse presidentsverkiezingen ging veel aandacht naar het toenemende verschil tussen mannen en vrouwen. Ook in Europa groeit deze zogenaamde gender voting gap. Daarmee is het begrip mannelijkheid politiek relevant geworden; echte mannen stemmen (extreem)rechts, zo denken schrikbarend veel jonge mannen. We hebben het invullen van het mannelijkheids- en vrouwelijkheidsbegrip aan de markt overgelaten en die weet daar wel raad mee. Sociale media staan vol met filmpjes van semi-criminele cryptohandelaren en bodybuilders die preken dat de man het huis koopt en de vrouw er een thuis van maakt. Een man moet domineren, veel geld verdienen, hoe maakt niet uit, en voor zijn vrouw en vele kinderen ‘providen’. Analyses over dit hyperkapitalistische conservatisme verzanden dikwijls in de aloude nature versus nurture-discussie, waarbij vrouwen vooral het slachtoffer zouden zijn van sociale conditionering, die hen volgzaamheid zou aanpraten, terwijl het gedrag van mannen vanuit de biologie wordt verklaard: wij zijn nu eenmaal bavianen. Ondertussen blijft een veel belangrijker element onderbelicht: de economische realiteit. De suggestie is dat vrouwen tegenwoordig zó succesvol en mondig zouden zijn, dat mannen daar onzeker en rancuneus van raken, waardoor zij vatbaar worden voor misogyn extreemrechts. Het bewijs voor deze populaire verklaring ontbreekt echter volledig: in economische zin levert de Nederlandse vrouw namelijk nauwelijks. Vrouwen doen het beter in het onderwijs en verdienen daarom meer dan jonge mannen. Maar al snel schakelen ze in razend tempo een tandje of twee terug, ook zonder kinderen. Naar Europese maatstaven zijn er in Nederland weinig vrouwen die méér verdienen dan hun mannelijke partner; slechts bij 12 procent van de gezinnen verdient de vrouw meer dan de man. In de Quote 500 staat welgeteld één vrouw die haar eigen vermogen heeft verdiend. En dat is Nina Storms-Brink (71). Over de jongste generatie hoeft men evenmin illusies te koesteren; in 2016 vroeg het CBS aan 12- tot 25-jarige meisjes of ze later fulltime wilden werken als ze een gezin hadden. 3 (!) procent gaf aan dat te willen. Mannen voelen zich bedreigd door vrouwen die meer verdienen dan zij, hoor je vaak. Maar aan dat punt komt men vaak helemaal niet toe: op het moment dat partners elkaar ontmoeten, en dat is steeds ouder, heeft de vrouw zich dikwijls al in een economisch zwakkere positie gemanoeuvreerd, door deeltijd te werken. De waarheid is dat vrouwen financiële ongelijkheid omarmen: het ideaal van een partner die nét wat slimmer en ouder is, en behoorlijk wat meer verdient, blijkt hardnekkig. Sterker nog, hoogopgeleide vrouwen vliegen nog liever naar Kopenhagen voor een bakje Deens zaad dan dat zij gaan ‘downdaten’ met een elektricien. Dat moeten ze volledig zelf weten, maar hoe vreemd is het dat jonge mannen de emancipatie wantrouwen, wanneer zij in de praktijk zien dat vrouwen het economische deel van dat gelijkheidsideaal verwerpen? Emancipatie wordt in Nederland vaak als een cultureel vraagstuk gezien, maar het is in essentie een economisch vraagstuk. Voor gezondere (politieke) verhoudingen tussen de beide seksen is een grotere economische gelijkheid dan ook een must. ‘Het probleem met mannen wordt doorgaans voorgesteld als een probleem van mannen’, schreef de Brit Richard Reeves in zijn uitstekende boek Of Boys and Men. Mannen horen vooral wat zij allemaal verkeerd doen, terwijl zij natuurlijk –net als vrouwen – ook maar een product zijn van hun nature en nurture. Natuurlijk zijn er seksistische en rancuneuze mannen. Maar er zijn ook ontzettend veel mannen die er helemaal geen moeite mee hebben wanneer hun partner evenveel of méér verdient. Het gebeurt alleen niet. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-waarheid-over-inkomensverschillen-veel-vrouwen-omarmen-financiele-ongelijkheid~b87fd22b/</guid>
      <pubDate>Mon, 25 Nov 2024 00:00:00 +0100</pubDate>
    </item>
    <item>
      <title><![CDATA[Het maakt niet uit of immigranten het te goed of niet goed genoeg doen: het land uit moeten ze, linksom of rechtsom]]></title>
      <description><![CDATA[<p>Het ‘minder, minder, Marokkanen’ van Geert Wilders uit 2014 werd lang gezien als een hyperbool, iets wat je niet al te letterlijk moet nemen. Niks blijkt minder waar: het is Wilders menens, zoals het alle extreemrechtse politici menens is. Met het opstappen van staatssecretaris Nora Achahbar heeft hij in ieder geval minder Marokkanen in zijn kabinet, nul om precies te zijn. Die lijn zou Wilders graag doortrekken naar de rest van de maatschappij. De volstrekt onverantwoordelijke reacties op de Amsterdamse voetbalrellen zijn daarbij een groot cadeau; opeens is integratie weer hét gesprek. Joost Eerdmans, der kleinburgers kleinburgerst, heeft met zijn JA21 één zetel, die evenwel in Hilversum geparkeerd staat, waar hij voortdurend mag aanschuiven bij allerhande talkshows om een ‘redelijke’ variant van buitenlanderhaat te debiteren. Vorige week zei hij daar dat het sinds Fortuyn ‘alleen maar erger’ is geworden met de integratie, waarna hij volgens rechts-populistisch gebruik het debat saboteerde met platitudes over ‘wegkijken’ en ‘benoemen’. Net als de PVV, de BBB en de VVD liegt Eerdmans over de integratie van mensen met een niet-westerse achtergrond: die gaat namelijk hartstikke goed. Uit het SCP-rapport Gevestigd maar niet thuis blijkt dat jonge mensen met een migratieachtergrond een enorme opleidingssprong hebben gemaakt en het op alle vlakken veel beter zijn gaan doen. Ondertussen voelen ze zich wél minder thuis dan de generatie van hun ouders, omdat de autochtone Nederlanders steeds vijandiger tegen hen zijn geworden. Bij het SCP heet dat de ‘integratieparadox’. Lange tijd waren schoolprestaties een stok om migrantenkinderen mee te slaan, fopexpert Jan van de Beek deed het onlangs nog in deze krant. Maar nu migrantenkinderen het steeds beter doen in het onderwijs, worden de doelpalen maar weer eens verplaatst. De inspanningen van migrantenkinderen blijken tevergeefs, want het gaat domrechts nu steeds openlijker om hun ‘genen’, ‘ziel’ en ‘loyaliteit’. Racisme is, weinig verrassend met deze coalitie, inmiddels gemeengoed in de ministerraad, waar men tijdens het nuttigen van een Indonesische maaltijd schuimbekt over ‘halalvreters’ en genetisch bepaald antisemitisme. Wierd Duk, in de Amerikaanse idiocratie was hij minister geworden, zei bij Vandaag Inside dat het islamitische gevaar niet alleen van ‘mensen van lager allooi’ (!) komt, maar ook van hoogopgeleiden. Hij schroomde niet om voor een miljoenenpubliek relatief onbekende academici aan te klagen, omdat ze hem weleens tegenspreken op X. Na het opstappen van Achahbar zag hij zijn gelijk bewezen: ‘Ook veel hogeropgeleide moslims stellen hun (moslim)gemeenschap boven het nationale belang.’ Het leidde tot bijval van mondkapjesoplichter Sywert van Lienden – mocht u nog twijfelen aan welke kant u staat. Het maakt voor racistische kleinburgers niet uit of immigranten het nu te goed of niet goed genoeg doen: het land uit moeten ze, linksom of rechtsom. Hun compassie voor de Joden is daarmee net zo geloofwaardig als Wilders’ belofte een premier voor alle Nederlanders te willen zijn. Vrees te allen tijde achterbakse kleinburgers als Duk, Caroline van der Plas en die hele door sociale media opgekomen middelmaat, al is die angst volgens collega Elshout bij mij óók genetisch. Ja, domrechts weet alles van genen. Het ongegeneerde racisme tijdens de Sinterklaasintocht in Middelharnis bewees maar weer eens dat Nederland niet zozeer een integratieprobleem heeft als wel een racismeprobleem. Achterstanden in het onderwijs of op de arbeidsmarkt zijn op te lossen, en dat gaat voortvarend. Maar domrechts wil geen oplossingen, want dat bestaat bij de gratie van fictieve problemen. Vandaar de ranzige praat over genen, over nature; genen zijn immers onveranderbaar, en daarmee is het probleem onoplosbaar. Precies zoals deze regering het wil. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-maakt-niet-uit-of-immigranten-het-te-goed-of-niet-goed-genoeg-doen-het-land-uit-moeten-ze-linksom-of-rechtsom~bd97a4e7/</guid>
      <pubDate>Mon, 18 Nov 2024 00:00:00 +0100</pubDate>
    </item>
  </channel>
</rss>
