<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Onze democratie heeft te lijden onder onze werkweigering]]></title>
      <description><![CDATA[<p>Wellicht tweette ze vanaf de veranda van haar tweede huis in Florida, het is immers twee weken meireces. Davenport, haar tweede thuis, ligt op een steenworp van een ongekende hoeveelheid pretparken. Disney World in Orlando is een kwartiertje, Legoland Florida een half uur en ook SeaWorld en Gatorland liggen binnen een half uur rijden. Mocht Marjolein Faber net zo gek zijn op pretparken als haar baas Geert Wilders, dan woont ze op de beste plek ter wereld. Zou ze het daarom ‘on-uit-leg-baar’ vinden dat een stel jonge asielzoekers uit Friesland een dagje naar de Efteling zou gaan? Komt het dan te dichtbij? Een snoepreisje op kosten van de belastingbetaler, dat moeten we niet willen, aldus Faber. Merkwaardig, want vrije tijd is zo’n beetje de essentie van het Nederlanderschap. Willen we nieuwkomers integreren, dan lijkt het mij zaak hen zo snel mogelijk te introduceren in onze decadente religie van vrije tijd en vermaak. Vrije tijd is ook de reden dat we met Marjolein Faber zitten. De afgelopen eeuw is het aantal werkuren drastisch afgenomen, vooral in welvarende landen. Een eeuw geleden was het gemiddelde aantal werkuren per jaar in westerse landen zo’n 3.200 uur. Dat is nu minder dan de helft. Nederlanders hebben de meeste vrije tijd van Europa; zo’n 47 uur per week. Veel meer dan er gewerkt wordt dus. Daarnaast zitten Nederlanders óók het meest, bijna 9 uur per dag, meer dan twee keer zoveel als het Europees gemiddelde. Drie keer raden met welk apparaat in de hand. Maar ook wanneer we wél aan het werk zijn, voelen we tegenwoordig vaak minder relevantie. Want we werken niet alleen minder en minder, we zijn ook nog eens minder blij met ons werk. En wie weinig (zinvol) werk heeft, zal zich eerder gefrustreerd en nutteloos voelen en heeft bovendien meer tijd voor sociale media. En dan heb ik het nog niet eens over het groeiende leger pensionado’s. In NRC werd vorige week de vertaling van een Amerikaans stuk doorgeplaatst, met als titel ‘het Westen verveelt zich dood’. De schrijver, Stuart Whatley, koppelt de enorme toename van vrije tijd en onbevredigend werk daarin aan de opkomst van domrechts. En rekent terecht af met misplaatst begrip voor de populistische stemmer: ‘Wie echt straatarm en wanhopig is, heeft tijd noch middelen om af te reizen naar partijbijeenkomsten of memecoins en ander waardeloze merchandising te kopen.’ Het lijkt mij zonneklaar dat niet alleen de verzorgingsstaat te lijden heeft onder onze nationale werkweigering, maar ook de democratie. Werk is nu eenmaal de belangrijkste zingever, een bron voor zelfvertrouwen en maatschappelijke relevantie. Zonder werk worden mensen wantrouwig, wraakzuchtig en haatdragend. En zoals Whatley zegt: ‘Als er één ding is dat de maatschappelijk meest schadelijke achterbannen van onze tijd verenigt, is het dat ze allemaal ‘erg online’ zijn.’ En om veel online te zijn, heb je veel vrije tijd nodig. We lijden allemaal aan informationele zwaarlijvigheid, door filosoof Hans Schnitzler ‘infobesitas’ gedoopt. Lang werd gedacht dat het consumeren van veel meer informatie en meningen mensen een bredere blik op de wereld zou geven, maar het tegenovergestelde is waar. Meer vrije tijd, meer beschikbare informatie, meer schermtijd en meer mediaconsumptie maken ons dommer, ongelukkiger en verwarder. Ons onderwijs is er sinds jaar en dag op gericht om goede werknemers te produceren. Maar wat als we meer vrije tijd hebben dan dat we werken? Wat als het werkende leven slechts een bijzaak is geworden van de vrije tijd? Wie bereidt ons daarop voor? Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/onze-democratie-heeft-te-lijden-onder-onze-werkweigering~b7fbec13/</guid>
      <pubDate>Mon, 5 May 2025 00:00:00 +0200</pubDate>
    </item>
    <item>
      <title><![CDATA[Niemand blijkt de hielen van Johan Derksen schoner te kunnen likken dan Job Knoester]]></title>
      <description><![CDATA[<p>Sommige mensen zijn hun naam. Zo zijn er dijkgraven die Dijkgraaf heten, en naaktgeborenen die Naaktgeboren heten. Als ik te lang geen rondje heb gehaald, vinden mijn vrienden Schimmelpenninck ook best passend. En zo hebben we ook een zekere Job Knoester, die ook echt een knoester is. Tenminste, wanneer knoester een oud-Nederlands woord was geweest voor een juten zak met rotte aardappelen. Job Knoester was lange tijd een onbekende strafrechtadvocaat, gespecialiseerd in tbs-zaken. Tot hij om onduidelijke redenen in november 2022 opeens aan de bar zat bij het televisieprogramma Vandaag Inside. Hij viel in de smaak – met zijn bloemetjesjasjes, midlifemontuur, strakke spijkerbroeken en van die lullige kleurlaarzen die alleen Nederlandse mannen ‘vlot’ vinden léék hij niet alleen op de man voor je in de rij bij het tankstation, hij bleek ook nog eens hetzelfde te vínden. Maar crucialer voor zijn status als stamgast: niemand blijkt de hielen van Johan Derksen schoner te kunnen likken dan Job Knoester. Met aandoenlijke afzwakkinkjes of door de aandacht snel te verleggen, probeert hij het geraaskal van De Snor redelijk te laten klinken. Vaderlijk zou je het kunnen noemen. Bovendien lacht niemand harder om de grappen van René van der Gijp. Behalve Van der Gijp zelf dan. Vorige week had Knoester opeens een eigen mening meegenomen, en wat voor een. Voor de vredig verlopen protestmars tegen de Gaza-oorlog in Rotterdam zou door islamitische organisatoren opzettelijk de geboortedag van Adolf Hitler zijn gekozen, beweerde Knoester. Het was geen slip of the tongue, zoals Derksen – nu zelf eens in de schadebeperkende rol – eerder nog leek te denken. ‘Hoe kan het dat de media het hier niet over hebben?’, jammerde Knoester, alsof hij net iets belangwekkends aan de kaak stelde in plaats van een krankzinnige complottheorie te ventileren. Het mag duidelijk zijn in welke fuik Knoester zit. Die andere stamgast van Vandaag Inside, Telegraaf-propagandist Wierd Duk, riep op tot een ‘nationaal offensief’ tegen de islamitische organisaties die meeliepen met de Gaza-manifestatie. Wat de over een burgeroorlog dromende Duk precies bedoelt met een nationaal offensief, bleef onduidelijk. Zoals altijd. Ook hij vond het protest een provocatie, maar dan vanwege het feit dat die werd georganiseerd op Eerste Paasdag. Tja, je moet spijkers op laag water zoeken als die luie moslims zich weigeren te misdragen! Heel vaak vragen progressieve typjes waarom ik op deze plekken dit soort non-valeurs bespreek. ‘Waarom geef je zo iemand een podium?’ of: ‘Negeer ze toch’, zeggen ze dan. Veel progressieve mensen denken dat ze, omdat ze gelijk hebben, vanzelf gelijk krijgen. Maar ‘going high, when they go low’ heeft niets uitgehaald. Met Donald Trump in het Witte Huis en Geert Wilders in onze regering is ‘erboven staan’ slechts lafheid en privilege; het is makkelijk om ergens boven te staan als het je niet raakt. Natuurlijk zijn mensen als Knoester en Duk rancuneuze lichtgewichten, die via opheftelevisie en sprekersopdrachten hun scheidingen proberen te financieren – alles is altijd nog platter dan je al dacht. Maar miljoenen mensen nemen hun geleuter voor waar aan. De hitserij van morsige mannetje uit het ecosysteem van Vandaag Inside en De Telegraaf is als een voortdurend druppelende koffiemachine. Elk druppeltje lijkt nietsbetekenend, maar voor je het doorhebt, zit de kan vol. En dus moeten we de ijdele incontinentie van dit soort mannen niet zomaar voorbij laten gaan. De islamitische organisaties achter de protestmars hebben al aangifte gedaan, en ook u weet nu wie Job Knoester is. Wat overigens niet betekent dat u hem hoeft te onthouden. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/niemand-blijkt-de-hielen-van-johan-derksen-schoner-te-kunnen-likken-dan-job-knoester~bee916ed/</guid>
      <pubDate>Mon, 28 Apr 2025 00:00:00 +0200</pubDate>
    </item>
    <item>
      <title><![CDATA[Achteraf was Omtzigts ‘functie elders’ voor iedereen het beste geweest]]></title>
      <description><![CDATA[<p>Op Goede Vrijdag verloste de voormalige verlosser zichzelf. Pieter Omtzigt vertrekt uit de Haagse politiek, en dat betekent ongetwijfeld het electorale einde van NSC. Met Nicolien van Vroonhoven aan het roer bij NSC wordt het niks, zei Johan Derksen op vrijdagavond. ‘Die moet ook nog stofzuigen en haar huishoudelijke taken doen’, aldus ’s lands belangrijkste publieke stem. U weet wel, dat rechtlijnige orakel dat eerst FvD, toen BBB en daarna de heilige Omtzigt aanbeval bij zijn lemmingen. Net als al die andere onderbuikdansers gaf Derksen nooit een moer om de toeslagenouders, die zijn immers niet wit genoeg. Maar de toeslagenaffaire lanceerde Omtzigt, en dat was lekker voor de wedstrijd. Want voor de volgevreten Nederlander is de politiek slechts een spelletje. Voor ideologie of inhoud is er te weinig pijn; het is vooralsnog goed toeven in de opwarmende tegeltuin. Bovendien moet het wel gezellig blijven. Omtzigt leek de vorige verkiezingen te winnen, met liefst 46 zetels in de peilingen, maar doet de volgende verkiezingen niet eens meer mee: zo hard gaat het in een land waar meninkjes zwaarder tellen dan verstand. Achteraf was die functie elders voor iedereen het beste geweest. Dat is niet aardig om te zeggen, maar het land opzadelen met een extreemrechts kabinet vol incompetente proleten is ook niet aardig. In de vorige eeuw, vóórdat iedereen zo nodig een eigen partijtje moest beginnen, had Omtzigt die functie elders gewoon gepakt. Toen schikte men zich nog in zijn lot, wanneer men door de eigen partij ongeschikt werd bevonden. En toen werden mensen nog niet de kop gek gemaakt door vluchtige populariteit op sociale media. De boodschap van Omtzigt kwam na de presentatie van de Voorjaarsnota, die neerkwam op ‘koop nu, betaal later’. Een Klarnakabinet dus, met mensen aan de knoppen die het onzin vinden om dingen door te rekenen door het CPB, omdat die dan gaan ‘berekenen wat het allemaal kost’. Een kabinet dat het onderwijs kapotbezuinigt, want kennis is de aartsvijand van extreemrechts. Een kabinet dat gratis kinderopvang wéér uitstelt, want volgens Johan Derksen moeten vrouwen thuisblijven. Een kabinet ook, waarin even matige als opportunistische VVD-bestuurders erop gokken positief af te steken bij de allesverzengende incompetentie van hun collega’s van PVV en BBB. Tot ontsteltenis van Caroline van der Plas, die in de regel slechts vragen hoeft te beantwoorden over de koeien op haar legging, vroeg RTL-presentator Renze Klamer zowaar door over de Voorjaarsnota. Je kunt niet alleen de plusjes noemen en de minnetjes weglaten, vond Klamer. ‘Dat vindt u’, aldus Van der Plas, met de haar kenmerkende puberale triomfantelijkheid. Ze lijkt er zelf ook geen zin meer in te hebben; het moet doodvermoeiend zijn om je de godganse dag van de domme te houden. Functie elders dus. Samen met Sywert van Lienden zou Omtzigt een Nederlandse variant van DOGE kunnen opzetten. Een departement waar iedereen plechtig en humorloos is, een safe space voor legalistische mierenneukers. Sywert mag daar dan, net als meesteroplichter Frank ‘catch me if you can’ Abagnale na zijn veroordeling, fraudeurs spotten, terwijl Omtzigt ervoor zorgt dat we die fraudeurs hard, maar ook weer niet té hard straffen. Daarover staat hij dan in constante verbinding met Johan Derksen, die met zijn kaars de temperatuur van het volk opneemt. Nu Omtzigt zelf ook inziet dat zijn politiek leiderschap op een groot misverstand berust, is de vraag of we daarmee ook op korte termijn verlost worden van het slechtste kabinet ooit. Ook al zo benieuwd wie Derksen nu weer gaat aanbevelen? Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/achteraf-was-omtzigts-functie-elders-voor-iedereen-het-beste-geweest~b33bdcc8/</guid>
      <pubDate>Mon, 21 Apr 2025 00:00:00 +0200</pubDate>
    </item>
    <item>
      <title><![CDATA[Wat Caroline van der Plas deed met haar filmpje, was ouderwets trollen]]></title>
      <description><![CDATA[<p>‘Dit is 0,005 mol stikstof’, aldus Caroline van der Plas in een filmpje vorige week. In deze parodie op een parodie betoogt van der Plas dat 0,005 mol zó klein is dat je het niet kan zien. Waar maken we ons dus druk om? Het origineel komt van het Britse typetje Philomena Cunk, een oerdomme journaliste die voortdurend mensen op het verkeerde been probeert te zetten. Op sociale media vielen mensen over elkaar heen om de opzettelijke domheid te veroordelen, maar interessanter is de vraag waarom Caroline van der Plas denkt dat dit filmpje haar zaak helpt. Denkt zij werkelijk dat haar achterban zó dom is? Het gedrag van extreemrechtse populisten is steeds nadrukkelijker vervlochten met de internetcultuur, en dan meer in het specifiek die van het voormalige Twitter. In die context moet je dit filmpje dan ook zien: wat Van der Plas deed was ouderwets trollen. In de oorspronkelijke betekenis probeert een trol online ruzie of emotionele reacties uit te lokken, zonder daar verder al te diepe bedoelingen mee te hebben. De trol wil mensen vooral op stang jagen. Hoewel dat natuurlijk weinig eerzaam is, kan dat ook nog een zekere onschuld hebben – als een gebbetje. In de cultuur van radicaal-rechts is trollen, net als ironie, echter geworden tot een dekmantel. De trol doet alsof hij het niet meent, en het slechts ‘trollen’ is, maar meent het wel degelijk. Deze trollen zijn dus feitelijk pseudotrollen geworden, want een ware trol is een nihilist, die alleen de provocatie nastreeft en verder geen politieke doelen heeft. In Amerika heet dit pseudotrollen ‘owning the libs’, oftewel het op stang jagen van links. Daarbij gaat het erom de tegenstander als emotioneel en ‘zwak’ neer te zetten, wanneer die tegenstander een volkomen terechte en logische reactie geeft. Sommige pseudotrollen zijn overigens weldegelijk ooit als trol begonnen. Bij Elon Musk bijvoorbeeld is het duidelijk dat zijn socialemediagedrag tot een paar jaar geleden – vóór zijn ‘transitie’ tot MAGA-Republikein – inderdaad het apolitieke nihilisme van een werkelijke trol had. Van der Plas zal desgevraagd zeggen dat al die ophef om haar filmpje onzinnig is, dat het overduidelijk om een geintje ging, en zij heus ook wel weet dat ook dingen die je niet kunt zien slecht kunnen zijn. Maar ondertussen wakkert ze opzettelijk anti-wetenschappelijke en anti-intellectuele sentimenten aan. Met haar filmpje benadrukt ze wat ze eerder tijdens haar Schoo-lezing zei: onderbuikgevoelens zijn ook gevoelens. Sterker nog, voor Van der Plas is er voor de politieke meningsvorming niets méér nodig. Een belangrijk element van pseudotrollen is het verkondigen van evidente onzin of waanzin om de loyaliteit van de eigen achterban te versterken. De opzettelijke domheid, zoals die in het stikstoffilmpje, moet de eigen achterban het gevoel geven dat van der Plas vér wil gaan, zelfs zover als het verkondigen van totale waanzin. Voor de extreemrechtse kiezer is een compromis immers oninteressant; het gaat om het volledig verwerpen van de werkelijkheid. Het bekendste Nederlandse voorbeeld is de opmerking van Thierry Baudet dat de wereld wordt bestuurd door reptielen. Dat leek hij overdrachtelijk te bedoelen, voor zover dat overdrachtelijk bedoeld kan worden, maar helemaal duidelijk was dat niet. Hoe dan ook, hij liet de vele complotdenkers in zijn achterban toch maar even zien dat hij aan hun kant staat. Van der Plas doet nu hetzelfde bij haar gekrompen achterban, en dat zegt veel over de BBB, een partij die in de peilingen even onzichtbaar is geworden als stikstof. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/wat-caroline-van-der-plas-deed-met-haar-filmpje-was-ouderwets-trollen~b844fdf0/</guid>
      <pubDate>Mon, 14 Apr 2025 00:00:00 +0200</pubDate>
    </item>
    <item>
      <title><![CDATA[Trumps tarieven zijn bedoeld om het Amerikaanse bedrijfsleven te dwingen zijn ring te kussen]]></title>
      <description><![CDATA[<p>Voor het eerst in een jaar of vijftien staat een linkse partij bovenaan in de peilingen. Gedeeld met de PVV weliswaar, maar de trend is onmiskenbaar: GroenLinks-PvdA zit in de lift, terwijl het vehikel van Wilders daalt, al gaat dat nog niet zo hard als bij de vrijwel geheel weggevaagde coalitiepartners NSC en BBB. Ook andere middenpartijen, zoals CDA en VVD, vertonen tekenen van herstel. Dat komt vooral door de breed gevoelde ontzetting over de Amerikaanse idiocratie, die Europa als vijand in plaats van bondgenoot behandelt. Zeker nu Trumps maffiose economie van afpersing en loyaliteit ook de portfolio’s van poldertrumpjes bereikt – de enige realiteit waar domrechts nog op aanslaat – begint ook de Nederlandse kiezer zich achter de oren te krabben; zou het dan misschien tóch onverstandig zijn om te stemmen op halve garen? Ook door het gestuntel van onze eigen extreemrechtse regering is het dan aantrekkelijk om te denken dat de natuur zich aan het herstellen is. Dat kiezers hun lesje leren, en de volgende keer doen wat je van een rationeel denkende en goed geïnformeerde burger mag verwachten: op een partij stemmen die een doorgerekend programma en bekwame mensen heeft. Dat het populismeprobleem zichzelf oplost wanneer de populist door de mand valt, en de kiezer van een koude kermis thuiskomt. Maar zoals vaker betoogd, is economisch lijden helemaal niet de reden dat grote groepen extreemrechts stemmen. En wanneer je helemaal geen échte problemen hebt, zit je er dus ook helemaal niet mee dat jouw favoriete politicus geen problemen oplost; naar de mond gepraat worden is genoeg. Daarbij geldt dat de ‘wil van het volk’ steeds vaker op ‘de leugens van de sekteleider’ neerkomt. Zo laat Amerikaans onderzoek zien dat het aantal Republikeinse kiezers dat Europa als een vijand ziet dit jaar verdubbelde. Uitsluitend door Trumps eigen uitspraken en gedrag dus. Trump gaat nu nog een stap verder; problemen niet oplossen is niet genoeg, hij wil problemen veroorzaken, in de wetenschap dat in crisissituaties overheden hun macht kunnen vergroten. U weet wel, wat overheden ten tijde van de economische crisis in 2008 hadden moeten doen, maar nalieten. Trumps tarieven zijn bedoeld om het Amerikaanse bedrijfsleven te dwingen zijn ring te kussen – in ruil voor een ontheffing. Als de eerste schokgolven voorbij zijn, draait de wereld gewoon door, en zullen mensen en economie dealen met de nieuwe realiteit, is zijn gok. Mislukkingen en het onvermogen om loze beloftes waar te maken lijkt extreemrechts ook in Europa steeds vaker te verwelkomen en strategisch in te zetten. De tegenwerking vanuit Brussel, de rechtspraak of andere instituties zal worden gebruikt om de eigen achterban er nóg meer van te overtuigen dat we van die instituties af moeten, die staan immers de volkswil in de weg. Bovendien kan de loyaliteit van bondgenoten en achterban getest worden. In dat licht is de vrees dat de veroordeling van Marine Le Pen extreemrechts in Frankrijk zal helpen niet onterecht. Dat is overigens geen reden haar dan maar niet te veroordelen, zoals onder meer The Economist betoogde. Extreemrechts lijkt dus niet te kunnen verliezen, maar ironisch genoeg kan juist Trump een einde maken aan deze logica. Want waar Amerika over drieënhalf jaar mogelijk niet eens meer kán afrekenen met de automutilatie van Trump, kan Europa wél tijdig afkicken van extreemrechts. In de decadente jaren achter ons was het voldoende dat een populist tegen de bierkaai vocht. Maar wanneer evidente onkunde en chaos leiden tot niet langer te ontkennen schade, moet het kwartje toch vallen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/trumps-tarieven-zijn-bedoeld-om-het-amerikaanse-bedrijfsleven-te-dwingen-zijn-ring-te-kussen~b6dda1474/</guid>
      <pubDate>Mon, 7 Apr 2025 00:00:00 +0200</pubDate>
    </item>
    <item>
      <title><![CDATA[De chaotische domheid, die Trump, Poetin en de tech-elite zo kenmerkt, wordt slecht herkend]]></title>
      <description><![CDATA[<p>‘Hoeveel dommer kan het nog worden?’ vroeg Hillary Clinton zich vorige week in een opiniestuk in The New York Times af. Van de roekeloosheid met staatsgeheimen tot het wegsturen van ervaren ambtenaren: het is volgens haar allemaal ongelooflijk dom. Populisten claimen dat Clinton voor eeuwig ‘af’ is omdat ze in 2016 Trump-supporters deplorables noemde. In werkelijkheid was haar opmerking stukken genuanceerder. Ze zei dat je Trump-aanhangers in twee groepen kan verdelen: ‘degenen die ik de deplorables zou noemen, de racisten en de haters’, en anderzijds ‘de mensen die aangetrokken worden omdat ze denken dat Trump op de een of andere manier een Amerika gaat herstellen dat niet meer bestaat’. Haar nuance is in de geschiedschrijving verloren gegaan, omdat extreemrechts nu eenmaal aan het winnen is. En dus de geschiedenis schrijft. Dat neemt niet weg dat Clinton natuurlijk volledig gelijk had en heeft; het is helemaal niet gek om criminelen en racisten deplorables te noemen. Sterker nog, dat lijkt me een burgerplicht. En met betrekking tot haar verzuchtingen over de opzettelijke en nalatige domheid van de regering-Trump kan ik alleen maar blij zijn dat er steeds meer mensen zijn die domheid als het wezenskenmerk van extreemrechts herkennen. Maar herkennen is niet genoeg, de domheid moet begrepen en bestreden worden. Want wie oplet ziet dat op allerlei plekken in onze samenleving de verdomming toeslaat: niet alleen in de politiek, maar ook in het onderwijs en ons werk. De zogenaamde AI-‘revolutie’ is daarbij niets meer dan de volgende stap naar nóg meer breinrot en luiheid, die onze beschaving verder zal verzwakken. Wanneer je dat rationeel probeert te verklaren, zou je kunnen zeggen dat de techoligarchen ons deze ‘vooruitgang’ uitsluitend opdringen om geld te verdienen, maar dat lijkt me een te rationele verklaring. Net zoals alle verklaringen voor de acties van Trump en Poetin dat ook zijn. De weigering om te onderkennen dat domheid en irrationaliteit leidend zijn bij zowel extreemrechts als de tech-oligarchen is gevaarlijk; het zorgt er bijvoorbeeld voor dat we in Europa geneigd zijn om te denken dat Poetin heus niet verder gaat dan Oekraïne. Maar oorlog is meestal irrationeel, zoals Caroline de Gruyter al concludeerde in NRC. Naast de politieke variant van jezelf van de domme houden, die we kennen van de ontkenning van klimaatverandering of het opvoeren van een verband tussen immigratie en allerhande maatschappelijke problemen, bestaat er ook een ‘kijken-waar-het-schip-strandt’-domheid. En juist die chaotische domheid, die Trump, Poetin en de tech-elite zo kenmerkt, wordt slecht herkend. Natuurlijk hebben zij óók rationele en economische motieven voor hun handelen, maar er is te weinig oog voor wat door psychologen escalation of commitment wordt genoemd. Daarbij volhardt men in hetzelfde (verkeerde) gedrag, ook al zijn er steeds negatievere uitkomsten. Omdat men niet meer terug kan én omdat men denkt boven wetten te staan, inclusief die van de logica. Zelfs wanneer de dwaling gestopt wordt, is er blijvende schade aangericht. Mensen hebben de neiging om eerder geleerde verkeerde informatie te geloven, zelfs nadat deze is gecorrigeerd: het illusoir waarheidseffect. Zo beïnvloedt de verkeerde informatie van ooit wat men gelooft in het nu. Geschiedvervalsing zorgt voor blijvende schade. Er is weinig aanleiding om te veronderstellen dat zij die betoverd zijn door domheid ‘opeens’ weer normaal gaan doen wanneer de realiteit inslaat. Daarvoor heeft men te diep geïnvesteerd; liever stijfkoppig de domheid tot het bittere einde volhouden dan toegeven fout te zitten. Daarmee is het antwoord op de vraag van Clinton weinig hoopvol: het kan nog véél dommer. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-chaotische-domheid-die-trump-poetin-en-de-tech-elite-zo-kenmerkt-wordt-slecht-herkend~ba082185/</guid>
      <pubDate>Mon, 31 Mar 2025 00:00:00 +0200</pubDate>
    </item>
    <item>
      <title><![CDATA[De arbeidersklasse is veranderd in een zzp-klasse, die nooit meer terugkomt naar de PvdA]]></title>
      <description><![CDATA[<p>Het was een beginnetje, die vijftienduizend man op de Dam. Ik kreeg veel berichten van mensen die hun angst voor krakershonden en ‘al te veel Palestina-gedoe’ hadden overwonnen en trots meldden dat ze voor het eerst waren gaan demonstreren. ‘Maar er hadden wel wat meer EU-vlaggen mogen wapperen’, appte een maatje van me. Elders in Europa wapperen die wel volop, bij de groeiende straatprotesten tegen corrupte radicaal-rechtse regimes in landen als Servië en Hongarije. En zelfs in Amerika beginnen de pleinen, of nou ja, parkeerterreinen, vol te lopen dankzij de ‘Fight Oligarchy’-tour van onafhankelijk senator Bernie Sanders en Alexandria Ocasio-Cortez, afkomstig uit de linkertak van de Democratische partij. Zij laten het muisstille Democratische establishment zien hoe je een vuist kunt maken tegen extreemrechts: door je te organiseren en te laten zien met hoeveel je bent, een realiteit die niet te manipuleren valt door extreemrechts. Om de Linkse Lente werkelijk te laten bloeien moet er in Nederland nog afgerekend worden met een paar oude mannetjes die het samengaan van PvdA en GroenLinks saboteren. Ad Melkert, die nog altijd een fantastische imitatie van een zak aardappelen in huis heeft, verzuchtte in een interview met Frans Timmermans dat GroenLinks-PvdA er zo weinig zetels bij krijgt, terwijl de kiezer massaal wegloopt bij de coalitiepartijen. ‘Voor wie is de nieuwe partij?’ vroeg hij, om zijn eigen vraag met een domme karikatuur over vleeseters te beantwoorden. Ook de waardeloze poseur Rob Oudkerk, die overigens nog nooit in dezelfde ruimte is gezien met Wierd Duk, wordt na decennia vergetelheid door de rechtse media opgevoerd als PvdA-orakel, en mag vrijwel dagelijks aanschuiven bij een of ander babbelprogramma. Daar zegt hij dan dingen als dat GroenLinksers met ‘het einde van de wereld bezig zijn’, en PvdA’ers met ‘het einde van de maand’. Niet alleen een doodvermoeiende karikatuur van GroenLinks, maar ook van een schatrijk land waar de arbeidersklasse is veranderd in een zzp-klasse, die nimmer nooit meer terugkomt naar de PvdA. De platitudes van Oudkerk kennen we uit de Telegraaf-column van Ronald Plasterk; wanneer dat soort mannen zeggen dat de PvdA nog beter kan fuseren met de VVD dan GroenLinks, weten we inmiddels dat ze gewoon worstelen met hun eigen verrechtsing. Dat De Telegraaf en WNL vrijwel dagelijks Oudkerk opvoeren, bewijst echter dat Timmermans gelijk heeft: op rechts houden ze links liever verdeeld en klein. Zeker bij de VVD, waar domrechts dominant is, is men banger voor een grote linkse partij dan voor een grote PVV, zo bleek de afgelopen jaren. De fundamentele denkfout van ‘oud-links’ is dat het denkt dat het electoraat naar rechts is opgeschoven omdat het werkelijk rechts ís. Dan zou het electoraal inderdaad geen zin hebben om juist naar links af te slaan. Maar dat is helemaal niet zo. Ja, veel mensen vinden paal en perk aan immigratie belangrijk, maar zeker op sociaal-economisch vlak zijn ze helemaal niet rechts, maar vooral misleid. Het gebeuk van neoliberale mantra’s heeft mensen gehersenspoeld, maar nu de corruptie van de Amerikaanse oligarchie laat zien wat het eindstation is, worden ze snel wakker. Het gepruttel van Gerdi Verbeet, Ad Melkert, Hans Spekman en andere relicten uit de jaren negentig dient derhalve volstrekt genegeerd te worden, hoe prachtig sociaaldemocratisch hun namen ook mogen klinken. Niemand, behalve de leden van de Partij van de Arbeid, is geïnteresseerd in de Partij van de Arbeid. Een linkse fusiepartij moet niet denken dat het domrechtse overlopers kan terugveroveren, maar volop inzetten op het binnenhalen van hoger opgeleiden. Sterker nog, ik zou D66 ook eens bellen. Correctie: in een eerdere versie van deze column stond dat Bernie Sanders lid is van de Democratische partij. Hoewel Sanders nauwe banden heeft met de Democraten, is hij onafhankelijk senator voor de staat Vermont. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-arbeidersklasse-is-veranderd-in-een-zzp-klasse-die-nooit-meer-terugkomt-naar-de-pvda~b9e36455/</guid>
      <pubDate>Mon, 24 Mar 2025 00:00:00 +0100</pubDate>
    </item>
    <item>
      <title><![CDATA[De politieke opinies van een steenrijke ondernemer zijn niet interessanter dan die van een loodgieter]]></title>
      <description><![CDATA[<p>Ik snap heus waarom Eva Jinek de in Amerika woonachtige ondernemer Reinout Oerlemans de grote meneer liet uithangen: anders komt hij niet. Succesvolle ondernemers zijn nu eenmaal gewend dat iedereen naar hun pijpen danst, dat doet financiële afhankelijkheid. Ook zonder tegenspraak was het verhelderend om de ondernemer nauwelijks verholen bewondering te zien koesteren voor de autocratische leugenaar in het Witte Huis, die momenteel de democratie, de wereldorde én zijn eigen economie aan het slopen is. Oerlemans begon door zijn rol als Arnie in Goede Tijden, Slechte Tijden nooit aan zijn rechtenstudie, en dat is te merken. Geen woord over de ontmanteling van de democratische rechtsstaat, de corruptie en de zelfverrijking van de Amerikaans oligarchie. ‘Wat je niet moet doen, is met een Nederlandse lens naar Amerika kijken’, bazelde Oerlemans. Oh nee? Met welke dan, een Griekse? Met welke dure lens Oerlemans naar Donald Trump kijkt, liet zich raden door de rest van zijn betoog. Volgens Oerlemans moeten we het leiderschap van Trump ‘op waarde schatten’ en beseffen dat hij ‘gekozen’ is, ‘een mandaat’ heeft en ‘meteen aan de gang’ is gegaan. Alsof dát betwist wordt. En alsof dat ook niet allemaal voor Hitler gold, om maar iemand te noemen. Van Oerlemans moeten we Trump niet letterlijk nemen over bijvoorbeeld Oekraïne, omdat Amerika een ‘heel groot land is’, waar het moeilijk is ‘om je boodschap voor het voetlicht te krijgen’. Juist ja. ‘Misschien klinkt het heel stom wat ik zeg’, zei Oerlemans geen woord te veel. Maar zoals dat gaat bij ondernemers, uiteindelijk draait het allemaal om geld. ‘Daar wil ik best wel wat over zeggen, Eva’, zei Oerlemans met het aplomb van een arrivé. ‘Dat geld moet wel opgebracht worden door de Amerikaanse taxpayer.’ Weer zo’n nietszeggend en quasi-neutraal statement, waarmee hij feitelijk de leugen van Trump dat Amerika meer zou betalen voor de veiligheid van Oekraïne dan Europa herhaalt. Dat de uitbreiding van de Navo naar het Oosten óók een Amerikaans idee was, en dat rijke Amerikanen zoals hij nauwelijks belasting betalen, bleef onvermeld. Op LinkedIn en in slecht beluisterde podcasts prijzen sommige Nederlandse ondernemers Oerlemans. Ook zij bepleiten met dezelfde laffe nepnuance meer ‘begrip’ en een ‘dialoog’ en prijzen de ‘daadkracht’ en het ‘lef’ van Elon Musk en Trump. Daarvoor hebben ze dikwijls allerlei particuliere redenen, omdat ze Tesla’s verkopen bijvoorbeeld, maar wat hen bindt is plat egoïsme. Zij hebben óók geen cent over voor Oekraïne, haten belastingen en vinden dat iedereen het zelf maar uit moet zoeken. Net als in de rest van de wereld, is in Nederland het misverstand ontstaan dat de politieke opinies van een steenrijke ondernemer interessanter zijn dan die van een loodgieter of tandarts. Niets is minder waar; ondernemers werken met oogkleppen op aan hun ondernemingen en krijgen daardoor weinig mee van maatschappelijke ontwikkelingen, rechtsstaat of geopolitiek. Ze onderschatten steevast de factor geluk in hun eigen succes, zijn dogmatisch anti-overheid, en zien alles in het leven als een transactie, zelfs hun relaties en vriendschappen. Ook ik vind dat de politiek wel wat meer ondernemerschap kan gebruiken. Maar een ondernemende overheid is precies het tegenovergestelde van een overheid van ondernemers. Een ondernemende overheid investeert in mens en maatschappij, terwijl een overheid van ondernemers doet wat rich kids Trump en Musk nu doen: de staat ontmantelen die hen hielp rijk te worden, en deze in geprivatiseerde stukjes uitserveren aan hun oligarchische vrienden. Nederland mag zich gelukkig prijzen met een democratie waarin het compromis telt; dat houdt wereldvreemde ondernemers buiten de deur. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-politieke-opinies-van-een-steenrijke-ondernemer-zijn-niet-interessanter-dan-die-van-een-loodgieter~b911505d/</guid>
      <pubDate>Mon, 17 Mar 2025 00:00:00 +0100</pubDate>
    </item>
    <item>
      <title><![CDATA[Dat hoger opgeleiden neerkijken op lager opgeleiden is niet te bewijzen, ze lijken me vooral bang voor lager opgeleiden]]></title>
      <description><![CDATA[<p>Journalisten zijn gek op sociologen. Op basis van vragenlijstjes met minder respondenten dan vragen, weten die altijd wel iets te produceren dat tot nieuws kan worden opgeblazen. Zo ook de Tilburgse socioloog Quita Muis, van haar proefschrift over polarisatie werd een olifant gemaakt. In haar onderzoek ontdekte zij dat de polarisatie tussen hoger en lager opgeleiden helemaal niet groter wordt, maar aangezien je daarmee de publiciteit niet haalt, zocht en vond men een geschikte spijker op laag water: hoger opgeleiden lijken onderling meer op elkaar dan lager opgeleiden! Floor Rusman rekende vorige week in NRC al overtuigend af met dit staaltje hoogopgeleide fophef. Muis’ onderzoek gaat namelijk alleen over culturele thema’s en niet over economische, terwijl hoger opgeleiden op dat gebied wel degelijk met elkaar verschillen. Dat na de ontkerkelijking hoger opgeleiden op culturele thema’s meer op elkaar zijn gaan lijken, is een open deur van jewelste, maar niet voor Margriet Oostveen, die eerst voor deze krant en daarna voor De Correspondent de rancuneuze ranja aanlengde. Zie je wel, hoger opgeleiden zijn allemaal dezelfde moreel verheven klootzakken! Graag geef ik de weerlegging van Rusman hier nog een staartje. Allereerst de dominantie van hoger opgeleiden in de politiek, die enorm zou zijn toegenomen. Oostveen constateert dat tegenwoordig 80 procent van de Kamerleden hoogopgeleid is, terwijl begin jaren vijftig ‘nog niet de helft academisch geschoold was’. Pure misleiding, en niet alleen door het afwisselend gebruik van het verschillende ‘hoogopgeleid’ en ‘academisch geschoold’: in de jaren vijftig was slechts 1 à 2 procent van de bevolking academisch geschoold. En de oververtegenwoordiging van hoger opgeleiden in de politiek daarmee tientallen (!) keren groter dan tegenwoordig. Dan de opgewekte conclusie dat lager opgeleiden ‘diversere’ opvattingen hebben. Dat is natuurlijk helemaal niet automatisch positief. Het is een beetje zoals het bekendste aforisme van Tolstoj: ‘Gelukkige gezinnen lijken allemaal op elkaar, maar elk ongelukkig gezin is ongelukkig op zijn eigen manier’. Zo is het ook met mensen die geen waarde hechten aan feiten of de wetenschap: ze hebben allemaal hun eigen, unieke kletsverhaal om klimaatverandering te ontkennen. Lekker divers! Volgens Muis en Oostveen gaat het in de politiek steeds vaker over zaken die hoogopgeleiden belangrijk vinden. Onzin, het gaat al jaren over immigratie en hoe zielig boeren en huisjesmelkers zijn. Was het maar zo, want dat zou volstrekt logisch zijn. Want rara, waarom vinden die hoger opgeleiden klimaatverandering of ongelijkheid toch zo belangrijk? Weten zij soms iets dat lager opgeleiden niet weten? Ja, de dames zijn echt iets op het spoor. ‘Ze lijken liever op andere hoger opgeleiden’, schrijft Oostveen, waarmee politieke opvattingen een lifestylekeuze worden in plaats van de optelsom van kennis en een al dan niet werkend moreel kompas. En natuurlijk komt het argumentum ad toeslagenaffairum ook voorbij in haar populistische betoog: allemaal de schuld van hoger opgeleiden. Dat hoger opgeleiden neerkijken op lager opgeleiden is niet te bewijzen, ze lijken me vooral bang voor lager opgeleiden. Dat lager opgeleiden neerkijken op andere lager opgeleiden is dan weer wél aan te tonen: zij stemmen immers bij voorkeur op populisten die andere lager opgeleiden, bij voorkeur die met een andere kleur of uitkering, het leven zuur willen maken. Vrijwel niemand ontkent dat segregatie een probleem is, maar elk idee dat scheefgroei en ongelijkheid wil bestrijden, stuit op weerstand van, u raadt het al, lager opgeleiden. In die zin is het een troost dat we in Nederland de lat zo ongelooflijk laag leggen dat binnenkort een meerderheid van ons land zich hoger opgeleid mag noemen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/dat-hoger-opgeleiden-neerkijken-op-lager-opgeleiden-is-niet-te-bewijzen-ze-lijken-me-vooral-bang-voor-lager-opgeleiden~be41c742/</guid>
      <pubDate>Sun, 9 Mar 2025 00:00:00 +0100</pubDate>
    </item>
    <item>
      <title><![CDATA[Trump en sidekick Vance hadden een duidelijk doel: Zelensky afschilderen als een respectloze man]]></title>
      <description><![CDATA[<p>Waar te beginnen na zo’n weerzinwekkend schouwspel? Nu de eerste verbijstering is gezakt, is het goed om te constateren dat de maffioze behandeling van de Oekraïense president aangekondigd was: de weerzin van Trump tegen Zelensky dateert al van 2019, toen hij Zelensky óók al eens (tevergeefs) probeerde te chanteren – toen met een onderzoek naar de zoon van Joe Biden als inzet. Trump wilde dat onderzoek gebruiken als munitie in zijn herverkiezingscampagne. De bijeenkomst in het Witte Huis was een vooropgezet plan om Zelensky publiekelijk te vernederen en uit te lokken. Trump en sidekick Vance vuurden non-stop Russische leugens op Zelensky af en onderbraken hem bij elke poging om de verdachtmakingen en leugens te weerleggen. Dit alles met een duidelijk doel: het afschilderen van Zelensky als een emotionele, respectloze man, met wie je geen zaken kan doen. Het opzetje werd afgemaakt door een als journalist vermomde Trumpsupporter die Zelensky verweet geen pak aan te hebben. Een absurd verwijt van het slechtst geklede volk ter wereld, in een kamer waar een week eerder Elon Musk met pet en kind op het hoofd de pers te woord stond. Deze ‘waarom ben je zo boos?’- uitlokking is een klassieke tactiek van het moderne fascisme. Men houdt zich van de domme en debiteert met een stalen gezicht de meest groteske leugens om vervolgens, wanneer de tegenstander daar wat van zegt, deze tegenstander te verwijten emotioneel te zijn of een gebrek aan fatsoen te hebben. Het is de giftigste vorm van victim blaming, waarbij de dader zich als slachtoffer presenteert, en als een baken van welwillendheid bovendien. Schokkend was hoe Navo-baas Mark Rutte reageerde op de Amerikaanse gangsterpolitiek. De man die als minister-president MH17 en Oekraïne vooral wilde negeren, echode het Amerikaanse (en dus Russische) verhaal door te liegen dat ‘Trump niet uit was op een ruzie’ en Zelensky nu ‘een manier moet vinden om de relatie met Trump te herstellen’. Alsof je een verkrachte vrouw eerst verwijt een kort rokje te hebben gedragen, vervolgens zegt dat de verkrachter niet uit was op een verkrachting en dan ook nog de verkrachte vrouw beveelt het goed te maken met de verkrachter. Hoewel Trump ongetwijfeld zal denken dat hij de winnaar was van deze wanvertoning, is er reden om te hopen op het tegenovergestelde. Natuurlijk is de militaire afhankelijkheid van de VS niet opeens voorbij, maar voor Europeanen zal dit een sleutelmoment zijn; openlijk huichelen over ‘de goede punten’ van het Trump-regime zal zelfs voor extreemrechtse politici en ondernemers lastig worden. Europa wordt met duizelingwekkende snelheid wakker nu Amerika lid is geworden van de As van het Kwaad die het ooit beweerde te bevechten. In Nederland zou de VVD de stekker uit het kabinet moeten trekken. Enkele PVV-Kamerleden verspreidden smalende berichten waarin Zelensky belachelijk werd gemaakt, om deze daarna weer te verwijderen. Precies zoals PVV-bewindsvrouw Faber Zelensky ‘niet democratisch gekozen’ noemde, om daar even later schijnheilig op terug te komen. Dit zijn allemaal geen ‘uitglijders’, maar gewoon de pro-Russische lijn van Wilders die nog in 2018, vier jaar na MH17, trots in de Russische Doema poseerde. Los van landverraders in de coalitie, wil ik de VVD ook wijzen op meer opportunistische overwegingen. Bij nieuwe verkiezingen zullen coalitiegenoten BBB en NSC worden weggevaagd, terwijl ook de PVV wegzakt in de peilingen. De geopolitieke onrust en de asielmislukkingen bieden de vertrouwde VVD een unieke kans om de verveelde middenklasse weer op te vegen. Dat die partij daarmee (weer) de grootste wordt is een onrecht dat we dan maar moeten verdragen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/trump-en-sidekick-vance-hadden-een-duidelijk-doel-zelensky-afschilderen-als-een-respectloze-man~b728fe4c/</guid>
      <pubDate>Mon, 3 Mar 2025 00:00:00 +0100</pubDate>
    </item>
  </channel>
</rss>
