<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Gehoorschade door de ongehoorden, dat is een aardige samenvatting van deze tijd]]></title>
      <description><![CDATA[<p>Er was een tijd, niet eens lang geleden, dat Nederlanders meewarig het hoofd schudden bij berichten over schietpartijen in de Verenigde Staten. Conservatieven reageren daar na elk bloedbad steevast op met nietszeggende ‘thoughts and prayers’ en de mantra dat ‘guns don’t kill people, people do’. Allemaal om maar niet over de evidente oorzaak van de voortdurende schietpartijen in de VS te hoeven spreken; al die wapens. Onbegrijpelijk, vonden we dat. Maar inmiddels lijkt Nederland net zo ver heen als Amerika. Tijdens de jaarwisseling werd een 52-jarige man uit het Groningse Leek mishandeld, waarna hij later thuis overleed. De man, vrijwilliger en jeugdscheidsrechter bij de lokale ijshockeyclub, sprak jongeren aan op het gooien van vuurwerk naar zijn hond, waarop hij klappen kreeg. Hoe de man precies is overleden, wordt nog onderzocht. Het verhaal komt boven op vele andere meldingen van vandalisme, mishandeling en verminkingen, die we normaal zijn gaan vinden. Toch is het enige logische antwoord op al deze onnodige ellende, een landelijk vuurwerkverbod, in Den Haag onbespreekbaar. De VVD kwam met het gebruikelijke ‘harder straffen’-gewauwel, en Caroline van der Plas meent dat een vuurwerkverbod ‘het gedragsprobleem niet oplost’. Dat hoeft ook niet lijkt me, als zo’n verbod het vuurwerkprobleem maar oplost. Overigens vermeldde Van der Plas niet hoe dat gedragsprobleem dan opgelost zou moeten worden, en evenmin of zij het vandalisme en de intimidaties van haar eigen boerenachterban ook als een gedragsprobleem ziet. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Geert Wilders liet weten harder te willen optreden tegen het ‘tuig dat hiervoor verantwoordelijk is’. Hij kan blijkbaar wel wat stemmen missen. Het lag allemaal aan de ‘open grenzen’, huichelde de kwaadaardige NPO-‘presentatrice’ Raisa Blommestijn over het vandalisme dat inheemser is dan andijviestampot. Ongehoord, al doet haar omroep zijn best dat woord een andere betekenis te geven, met de voor extreem-rechts typerende omdraaiing van de werkelijkheid. Want het zijn immers juist de mensen die zogenaamd niet gehoord zouden worden, die ervoor zorgen dat horen en zien ons vergaat tijdens de jaarwisseling. Gehoorschade door de ongehoorden; het is een aardige samenvatting van deze tijd. Pieter Omtzigt, van wie we het in een bruine coalitie zouden moeten hebben, maakte zich nog het meest belachelijk. Hij bepleit geen vuurwerkverbod, maar een verbod op bivakmutsen tijdens Oud en Nieuw. Vuurwerk doesn’t kill people, bivakmutsen do! Het zijn afzwaaiers en rookgordijnen waar ze bij de National Rifle Association (NRA) trots op zouden zijn. Maar de conditio sine qua non is natuurlijk niet een bivakmuts, maar het vuurwerk. Zonder vuurwerk zijn de adrenaline-asocialen niet op straat, zonder vuurwerk vervagen de grenzen niet en zonder vuurwerk ontstaat er geen sfeer waarin vandalisme en geweld het logische eindstation is. In Nederland heb je helemaal geen duurbetaalde lobby nodig om mensen aan te praten dat een verbod ‘niets uithaalt’, dat doen de Nederlanders gewoon zelf. De ongehoorden bouwen aan hun dictatuur van de domheid, en daar hoort vuurwerkvandalisme bij. Wie in hun gewenste niet-samenleving van ‘andersdenkenden’ al die afgerukte vingers er weer aanzet is van later zorg, en ach, met één hand kun je ook nog Wilders retweeten of Vandaag Inside aanzetten. Zolang onze Chinese traditie maar behouden blijft. De politieke lamlendigheid tegenover deze geweldsexplosies is veelzeggend. Ondanks dat een ruime meerderheid van de Nederlanders vóór een vuurwerkverbod is, wil de politiek er niet aan. Rechtse partijen zijn doodsbang voor de vuurwerkminnende hooligans; de grootste bek heeft geen meerderheid nodig om de rest zijn wil op te leggen. Het maakt de rokende puinhopen extra onheilspellend; politieke lafheid lijkt immers wat de formerende partijen bindt.</p>]]></description>
      <guid>https://www.volkskrant.nl/columns-van-de-dag/gehoorschade-door-de-ongehoorden-dat-is-een-aardige-samenvatting-van-deze-tijd~b781b3aa/</guid>
      <pubDate>Sun, 7 Jan 2024 00:00:00 +00:00</pubDate>
    </item>
    <item>
      <title><![CDATA[De welvarende achterban van nihilisten als Trump en Wilders wil vooral niks kwijtraken]]></title>
      <description><![CDATA[<p>Afgelopen week werd Threads geïntroduceerd op de Europese markt. Het platform, in eigendom van Meta (Facebook, Instagram), moet de grote concurrent worden van X, het voormalige Twitter. Dat gaat voortvarend; de afgelopen dagen stroomden (voormalige) twitteraars en Instagramgebruikers enthousiast binnen, in de hoop dat het op Threads wél gezellig blijft. De extreem-rechtse troepen en hun generaals zijn vooralsnog achtergebleven op X; de gemiddelde leeftijd op Threads is een stuk lager. De grote vraag is nu of dat zo blijft. Ik denk het wel; rechtse hitsers ontlenen vrijwel hun volledige identiteit aan hun volgersaantallen op X, en die zorgvuldig opgebouwde legers geven ze niet zomaar op. Zij gedijen bij het gebrek aan moderatie op X én ze bewonderen Elon Musk. Maar belangrijker nog: online is iedereen toch vooral op zoek naar bevestiging. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Als de trend doorzet, heeft de wereld straks dus twee X’en; een extreem-rechtse variant, en een progressieve(re). Op korte termijn is het natuurlijk fijn om verschoond te blijven van de misinformatie en intimidaties, maar tegelijkertijd is het natuurlijk een drama. In de gehele westerse wereld is het gesprek tussen de extreem-rechtse cult en de onvermijdelijk naar elkaar toegroeiende rest steeds minder mogelijk. De vraag is of het ook een voorbode is van hoe het in de echte wereld zal gaan. Sinds de opkomst van extreem-rechtse partijen in Europa aan het begin van deze eeuw worden er parallellen getrokken met de jaren dertig van de vorige eeuw. Hoewel de term ‘fascistisch’ accuraat is voor politici als Trump of Wilders, is een verwijzing naar de nazi’s dat zelden. Niet alleen vanwege de gruweldaden van de nazi’s, maar ook vanwege de compleet andere economische omstandigheden en idealen. Waar Hitler met grootste imperialistische plannen een verarmde en vernederde bevolking aansprak, wil de welvarende achterban van nihilisten als Trump en Wilders vooral niks kwijtraken. In de Verenigde Staten zit de Amerikaanse Burgeroorlog vanzelfsprekend beter in het collectieve geheugen, en dat conflict biedt misschien nog wel meer inzichten – de eenheid van onze democratieën wordt immers vooral van binnenuit bedreigd. Waar dat toe kan leiden, kunnen we volgend jaar zien in de nieuwe blockbuster Civil War. In die dystopie scheiden (opnieuw) Amerikaanse staten zich van de rest af, uit onvrede over een dictatoriale president. Een horrorscenario dat met een nieuwe Trumpverkiezing volgend jaar misschien niet eens sciencefiction is. En laten wij nu net in het meest Amerikaanse land van Europa wonen. Ook hier heeft de combinatie van grote welvaart, een confessionele traditie en een zwak collectief ervoor gezorgd dat het begrip vrijheid uitsluitend egoïstisch wordt uitgelegd. Niet verrassend dus dat wij als het eerste West-Europese land extreem-rechts als grootste kozen. Maar op één vlak zijn we volkomen anders dan de Amerikanen: wij willen nergens voor vechten. Een afscheiding zou hier waarschijnlijk geweldloos gaan. Je kunt denken aan een progressieve Europese federatie van stadstaten, die zich afscheiden van romp-natiestaten, waarin het sektarische conservatisme ongelimiteerd kan worden gevierd. Benieuwd of de huidige aanjagers van het rechts-extremisme, die in weerwil van hun anti-eliteretoriek zelf allemaal in de grachtengordel wonen, dan ook de daad bij het woord voegen. Thierry Baudet die Oud-Zuid verruilt voor Rucphen, en Maurice de Hond die opeens niet meer op de Amstel maar op het kanaal Almelo-De Haandrik uitkijkt. Laten we ook voor hen hopen dat het bij een dystopie blijft, en er voldoende is om de boel bij elkaar te houden. Maar terwijl Nederlandse partijen onderhandelen over de Grondwet, vraag ik me steeds vaker af wat dat dan is.</p>]]></description>
      <guid>https://www.volkskrant.nl/columns-van-de-dag/de-welvarende-achterban-van-nihilisten-als-trump-en-wilders-wil-vooral-niks-kwijtraken~b9767239/</guid>
      <pubDate>Sun, 17 Dec 2023 00:00:00 +00:00</pubDate>
    </item>
    <item>
      <title><![CDATA[De Nederlandse talkshowcultuur heeft agressief beleden onwetendheid genormaliseerd]]></title>
      <description><![CDATA[<p>‘We horen dingen als dat Op1 Geert Wilders groot gemaakt zou hebben’, jammerde Fidan Ekiz nadat bekend werd dat Op1 verdwijnt. Heeft nog lang geduurd, dacht ik, maar de WNL-presentatrice zag maar weer eens een links NPO-complot, nadat ze eerder een NPO-documentaire maakte over het vorige NPO-complot om haar te cancellen, toen nog als BNNVara-presentatrice. Ik kijk nu al uit naar haar volgende NPO-documentaire over dit nieuwste NPO-complot. De Plasterkcurve indachtig zal dat dan wel bij Ongehoord Nederland zijn, daar is altijd plek voor complotten. Van wie Ekiz ‘dingen’ had gehoord en waar, vertelde ze vanzelfsprekend niet, maar laat zich raden. Haar rancuneuze insinuatie was een perfecte illustratie van de juistheid van het besluit van de NPO: een talkshow die dagelijks tweets opbakt, heeft niets met journalistiek te maken. Dat het programma Wilders ‘groot heeft gemaakt’ lijkt me overigens onzin, de man haalde in 2010 al eens 24 zetels. Maar het programma heeft wel degelijk fors bijgedragen aan het debiliseren van het debat en het uithollen van autoriteit en expertise. Mensen aan talkshowtafels doen niet aan waarheidsvinding, ze vinden hoogstens hun eigen waarheid. Als presentator had ik ooit de extreem-rechtse influencer Tisjeboyjay aan tafel – ik had destijds nog nooit van hem gehoord – die daar betoogde dat anderhalve meter afstand hem niet ‘doorslaggevend’ leek in de coronabestrijding. ‘Dat is mijn waarheid.’ De Nederlandse talkshowcultuur heeft agressief beleden onwetendheid genormaliseerd, met als gevolg het verdwijnen van schaamte. Iemand als Ekiz voelt geen enkele remming (meer) bij het legen van haar onderbuik ten overstaan van een miljoen kijkers. Of nou ja, een half miljoen dan. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. De talkshows vormen een belangrijke aanjager van domheid, maar staan zeker niet alleen in het verkiezen van beeld boven inhoud. In NRC stond vorige week een verhaal over scheidend Kamervoorzitter Vera Bergkamp. De alleszeggende kop boven het stuk: ‘Het beeld dat Bergkamp voorzitter werd dankzij een politieke deal, ging nooit meer weg.’ Uit het stuk blijkt dat er geen enkel hard bewijs is voor dat beeld, maar het beeld kleeft aan haar, aldus de slijpsteen voor de geest. Het originele ‘beeld’ komt overigens van Geert Wilders, die het weer uit de ‘media’ (lees: Twitter) had. De enige reden dat dat ‘beeld’ vervolgens bleef hangen, is omdat het voortdurend werd herhaald. Maar volgens NRC ‘kleeft’ het beeld, en dat niet alleen, er wordt in het stuk geïnsinueerd dat het beeld klopt, omdat Bergkamp gefrustreerd zou zijn over dit beeld en een boos mailtje stuurde naar een rechtsfilosoof die dit beeld eerder opvoerde in NRC. Ja, vind je het gek?! Wie raakt er niet gefrustreerd als je voortdurend hetzelfde ‘beeld’ moet weerspreken? Ondertussen wéét de lezer nog steeds niks. Wanneer een leugen duizend keer wordt herhaald, is het niet opeens waar. Journalisten moeten geen vragen stellen, maar vragen beantwoorden. Ze moeten geen ‘beelden’ bespreken of fabriceren, maar de waarheid achterhalen. Lukt dat niet, jammer dan, schrijf je maar niks. Want beeldvorming is niks, het is totale leegte. Beeldvorming is een uiting van de terreur van de domheid, en belangrijker nog; het is een belangrijk instrument van extreem-rechts, dat nu eenmaal niets met de waarheid heeft. In de analoge tijd was de volkswijsheid dat ‘waar rook is, vuur is’, wellicht nog een béétje waar. Maar in een tijd waarin de nepnieuwsfabrieken op volle toeren draaien en mensen geen hand voor ogen zien door de rook, moet de journalistiek helderheid scheppen. En niet zelf nóg meer rook de wereld inblazen. Het schrappen van Op1 lijkt me een prima eerste stap.</p>]]></description>
      <guid>https://www.volkskrant.nl/columns-van-de-dag/de-nederlandse-talkshowcultuur-heeft-agressief-beleden-onwetendheid-genormaliseerd~b5405b93/</guid>
      <pubDate>Sun, 10 Dec 2023 00:00:00 +00:00</pubDate>
    </item>
    <item>
      <title><![CDATA[Het verbond tussen liberalen en proleten is niet langer houdbaar, blijkt na dertien jaar Rutte]]></title>
      <description><![CDATA[<p>Het vergoelijken van polderfascisme komt momenteel van vele kanten. Allereerst van het ongehoord-industriële complex; sociologen, stukjestikkers en prostaatpopulisten die zichzelf oud-links noemen en elke verkiezing weer een nieuwe reden verzinnen waarom racistische hooligans eigenlijk nobele wilden zijn. Verwacht nóg meer geklets over veenbranden, hartlanden en afgehaakten, of welk paternalistisch etiketje ze nu weer verzinnen. Het zijn ook de PVV-stemmers zélf die, in weerwil van oproepen hen serieus te nemen, voortdurend verklaren de plannen van Geert Wilders helemaal niet serieus te nemen. Maar ik wil mij nu even richten op een derde groep; VVD’ers. Na het lezen van het interview met Jozias van Aartsen in NRC van dit weekend voelde ik een zeker medelijden. Ik ben opgegroeid tussen mensen als Jozias van Aartsen: vrijzinnige liberalen, Concertgebouw-VVD’ers. Aardige mensen, uit een tijd waarin je nog stemde wat je vader stemde. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Maar die VVD is dood en begraven, daarvoor hoefde je niet eens tussen de regels te lezen. Dat er lang niets rechts naast de VVD zat, zorgde voor een influx van conservatieve houwdegens met bedenkelijke ideeën. Met groot electoraal succes; in een periode waarin er eigenlijk niet zo gek veel aan de hand was, bleek de gedeelde liefde voor geld en bezit voldoende om de grote interne verschillen te maskeren. Maar het verbond tussen liberalen en proleten is niet langer houdbaar, blijkt na dertien jaar Rutte. Een flink deel van de achterban bleek mooi niet op een vrouw met Turkse achternaam te stemmen en liep over naar een partij die zich als het spiegelbeeld van de VVD presenteert: cultureel en rechtsstatelijk extreem-rechts, sociaal-economisch centrum-links. Op de verkiezingsavond stonden ze bij de VVD wezenloos naar de monitoren te kijken, de ontzetting slechts kort onderbroken door gejuich over het verdwijnen van Bij1 uit de Kamer. Veelzeggend: de voorheen grootste partij maakt zich vrolijk om het verdwijnen van een links splinterpartijtje, op de avond dat ze zelf handenvol zetels kwijtraakt aan extreem-rechts. Het staat symbool voor de totaal verkeerde afslag die de VVD heeft genomen. Terwijl extreem-rechts 40 zetels in de Tweede Kamer heeft, vindt men ‘woke’ erger. Wie de partij een beetje volgt, kan niet verrast zijn. Niemand binnen de VVD heeft de achterban opgevoed en uitgelegd dat liberalisme méér betekent dan het lekker voor jezelf regelen, hard rijden op de snelweg en zo min mogelijk belasting betalen. Pragmatisme en ondernemerschap zijn prima, maar het is geen ideologie, het zegt helemaal niets over jouw wereldbeeld. En het wereldbeeld van veel VVD’ers is, zo blijkt, conservatief, racistisch en egoïstisch. De VVD was een prima dijk tegen de nationalistisch-conservatieve vloed, maar de dijk is onherstelbaar beschadigd. Bij Op1, de talkshow die vrolijk mee verrechtst, werd het monster uit eigen gelederen onlangs overtuigend belichaamd door Paul Slettenhaar. De morsige wethouder uit Castricum, voorman van de conservatieve VVD-vleugel die zich onironisch ‘klassiek liberaal’ noemt, is alles wat je als liberaal niet wilt zijn: rancuneus, smakeloos en onnozel. Het anti-intellectualisme bij de VVD kent natuurlijk een rijke traditie, maar tegenover elke Telegraaf lezende VVD’er stond ooit een NRC lezende VVD’er. Maar die tijd is voorbij. Jozias van Aartsen trok in 2004 een grens en gooide Wilders uit de partij. Helaas deden andere fatsoenlijke liberalen in zijn partij niets, en zoals we weten is dat vaak genoeg voor een slechte afloop. Nederland is het eerste West-Europese land dat een extreem-rechtse partij als grootste heeft verkozen en dat is vooral te danken aan de VVD, die macht belangrijker vond dan de rechtsstaat.</p>]]></description>
      <guid>https://www.volkskrant.nl/columns-van-de-dag/het-verbond-tussen-liberalen-en-proleten-is-niet-langer-houdbaar-blijkt-na-dertien-jaar-rutte~bb1c6188/</guid>
      <pubDate>Sun, 3 Dec 2023 00:00:00 +00:00</pubDate>
    </item>
    <item>
      <title><![CDATA[De overwinning van de PVV is die van de kanslozen die de kansarmen geen kans willen geven]]></title>
      <description><![CDATA[<p>Tja, wat moet je eigenlijk zingen als je een PVV-fan bent? Het groepje in het zwart gestoken hooligans overlegt driftig. Ze staan te kijken naar een groep demonstranten voor het Utrechtse station die ‘nooit meer fascisme’ scandeert. Daar moeten ze wat tegenover zetten. Opeens weten ze het. Ze brullen ‘Sinterklaas, wie kent hem niet? Sinterklaas, Sinterklaas en natuurlijk Zwarte Piet’. Nadat de mannen met het liedje klaar zijn sluit hun voorman af met een welgemeend ‘je kankermoeder!’ Volgens VVD-leider Dilan Yesilgöz en een groot deel van de media moeten we nóg beter naar deze mensen luisteren. Want PVV-stemmers zouden echte noden en reële zorgen hebben. Welnu, ik zal u eens iets verklappen: die hebben ze helemaal niet. Ik snap dat een rationele verklaring mensen houvast geeft, maar dik twintig jaar na Fortuyn moet het nu eens afgelopen zijn met die onzin. De aso-apologeten kunnen nog honderd keer betogen hoe de arbeidersklasse is verraden door links, of riedeltjes afsteken over de toeslagenaffaire, asielinstroom of woke, maar dat maakt de keuze voor de PVV nog niet rationeel. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. De werkloosheid was nog nooit zo laag en dankzij decennia van hoogconjunctuur rekent het grootste deel van dit land zich tot de bezittende klasse. Voor al die welvaart werken we bovendien zo’n beetje het minste van heel Europa. Mocht men zich ondanks al dat fortuin tekort gedaan voelen, dan heeft men alsnog niets te zoeken bij de PVV, dat in weerwil van het valse VVD-frame – de PVV zou economisch links zijn – mensen aan de onderkant niets te bieden heeft. De neppartij van Wilders is vóór de hypotheekrenteaftrek, vóór belastingontwijking, vóór strengere regels voor mensen in de bijstand en tegen bindende cao’s. Kneiterrechts dus. Toen Nederland in serieuze economische problemen zat, kreeg de PvdA in 2012 ‘gewoon’ 38 zetels, en de SP 15. Iemand die serieuze zorgen en werkelijke noden heeft, stemt namelijk niet bij elke verkiezing op een andere extreem-rechtse partij, maar op een partij die iets voor hem doet. De overwinning van de PVV is dus niet vanwege een gebrek aan bestaanszekerheid, maar een teveel. De kiezer kan het zich permitteren om uit verveling en onbenul te stemmen op een grote bek zonder ideeën. Dat een kwart van de Nederlanders inmiddels extreem-rechts stemt heeft helemaal geen rationele verklaring, maar komt door sociale media. Die hebben een ontaard electoraat gecreëerd, dat eerder FvD en BBB de grootste maakte. De hordes zweven van partij naar partij, de peilingen volgend, en zijn slechts trouw aan hun nihilisme en anti-intellectualisme. Dat gaat niet zozeer over intelligentie als wel over conditionering; sociale media hebben deze groep gehersenspoeld met leugens en een minachting voor autoriteit en expertise aangepraat. Voor deze groep is ‘links’ een scheldwoord. PVV-stemmers vinden dat zij nu de baas zijn, en ontlenen een huiveringwekkend zelfvertrouwen aan de verkiezingswinst. Zij eisen door het hele land hun gelijk, worden woest bij kritiek en intimideren hun tegenstanders; dankzij hun totale gebrek aan kennis van de politiek denken zij nu dat hun wil wet is. De PVV-stemmer lijkt daarmee op Wilders zelf, een paranoïde en dictatoriale man. Wat Geert mag, mogen zij nu ook, denken ze. De overwinning van de PVV is die van de kanslozen die de kansarmen geen kans willen geven. Het is de ultieme triomf van decadentie en lifestylerancune. Zelfs hun buitenlanderhaat is grotendeels folklore – ze kennen eigenlijk ook wel ‘goeien’, maar een beetje racisme hoort nu eenmaal bij de asociaal-nihilistische levensstijl. Luisteren naar PVV-stemmers is, kortom, volkomen zinloos: er komt eenvoudigweg niets consistents uit.</p>]]></description>
      <guid>https://www.volkskrant.nl/columns-van-de-dag/de-overwinning-van-de-pvv-is-die-van-de-kanslozen-die-de-kansarmen-geen-kans-willen-geven~bf2d488c/</guid>
      <pubDate>Sun, 26 Nov 2023 00:00:00 +00:00</pubDate>
    </item>
    <item>
      <title><![CDATA[In het land der blinden is de domme jijbak koning]]></title>
      <description><![CDATA[<p>Mijn laatste restje hoop vervloog bij het stompzinnige Debat van Nederland op SBS 6. Na de ongein in de kantine van domrechts Nederland weet ik genoeg: het komt voorlopig niet meer goed. De voormalige arbeidersklasse, bevangen door misplaatst slachtofferschap, desinteresse, navelstaarderij en decadentie, stemt ook woensdag weer massaal tegen het collectieve én eigen belang. Wéér rechtser dan de vorige keer. Frans Timmermans moet zich tijdens het debat afgevraagd hebben waarom hij ook weer zo nodig de Nederlandse politiek in wilde. De hele campagne lijkt hij al met de rem erop te debatteren, wellicht om maar niet het verwijt te krijgen een emotionele zuiderling te zijn. Daarnaast lijkt men op links zó bang voor de grote rechtse bekken dat men de eigen ideeën nauwelijks durft te verkopen. Onbegrijpelijk: terwijl links een aanval op de status quo wil, laat het zich deze campagne in de verdediging drukken. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Tijdens het SBS-debat werd Timmermans gepest en getreiterd door Geert Wilders, onder luide aanmoediging van de hooligans in het publiek. Hij moest infantiele, trumpiaanse grapjes over zijn gewicht incasseren, en er leek sprake van een hinderlaag toen een zelfverklaard zielige mevrouw tegen hem aan begon te blaffen dat ze niet rondkwam en van het eigen risico af wilde. Alsof niet de VVD, maar Timmermans het land de afgelopen twaalf jaar heeft geleid. Timmermans gaf een prima antwoord, maar nuance en realisme bleken niet aan de vrouw besteed. De immer laaghartige Wilders rook zijn kans en reageerde met een verwerpelijke jijbak: Timmermans moest zich schamen, want hij was het contact met de mensen kwijt. Want hij krijgt wachtgeld. Een ontluisterend gebrek aan respect voor de armoedeproblematiek van de mevrouw in kwestie, maar in het land der blinden is de domme jijbak koning: de zaal klapte de handen stuk. De vrouw zelf incluis. ‘Wilders steelt show’, kopten de vele rechtse media na afloop. Dankzij de voortdurende tapijtbombardementen op sociale media zijn we dingen normaal gaan vinden die niet normaal zijn. Het SBS-debat was de perfecte illustratie van domrechtse dominantie; opzettelijke domheid scoort, net als het saboteren en debiliseren van het debat met niet ter zake doende persoonlijke aanvallen. Het is gekmakend, maar dit is waar we zijn als land. In Nederland moet je meehuilen met de grote bekken, zwakzinnigheid grappig vinden en schaamteloosheid tot kunst verheffen. In zo’n land kan Wilders premier worden. Timmermans had zich kunnen verlagen tot het niveau van Wilders. Die heeft immers thuis een Hongaarse op de bank, maar wil wel alle buut’nlanders eruit. En hij zeurt over wachtgeld, maar wordt zelf al jaren voor tonnen beveiligd met belastinggeld, omdat hij zo nodig de hele dag moslims over de hele wereld moet provoceren, in plaats van zijn werk te doen. Maar Timmermans heeft zich laten vertellen dat hij zich als een waardige premierskandidaat moet gedragen. Nederland wil alleen helemaal geen waardigheid. Het wil de terreur van de domheid, het wil de boertige kop in het zand en een zelfverzekerd schot in eigen voet. Zolang men zich desinteresse voor herverdeling kan permitteren moet het blijkbaar nog véél meer pijn doen. Dus laat het maar gebeuren. Geef al die onbenullen maar hun extreem-rechtse kabinet. Zoek het uit, kies maar voor collectieve verarming, haat en de neerwaartse spiraal van domrechts. Laat die verongelijkte mevrouw er maar achter komen dat de jijbakken van Wilders haar geen cent rijker maken. Dat een extreem-rechts kabinet haar bestaanszekerheid alleen maar kleiner maakt. Kijk maar of racisme en kortzichtigheid het eigen leven werkelijk beter maken. Wie niet wil denken, moet maar voelen.</p>]]></description>
      <guid>https://www.volkskrant.nl/columns-van-de-dag/in-het-land-der-blinden-is-de-domme-jijbak-koning~bea0fa66/</guid>
      <pubDate>Sun, 19 Nov 2023 00:00:00 +00:00</pubDate>
    </item>
    <item>
      <title><![CDATA[Zonder inhoud blijft Nieuw Sociaal Contract een partij van fatsoenlijk gewauwel en redelijk klinkend getwijfel]]></title>
      <description><![CDATA[<p>Nadat Nederland bij eerdere trainingspotjes een neofascistische webshop en een agrarisch marketingbureau tot grootste partij koos, is nu Nieuw Sociaal Contract (NSC) favoriet bij de Tweede Kamerverkiezingen. Dat is een merkwaardige partij, die zich vooral met formalistische punten over een nieuwe bestuurscultuur profileert. Een bijzondere koploper en een bijzondere naam dus, in een land waar geen hond Rousseau of Hobbes kent. De populariteit van Pieter Omtzigt is dan ook niet gerelateerd aan zijn partijprogramma, dat weliswaar een paar interessante voorstellen bevat, maar dan toch vooral voor de liefhebbers van staatsinrichting en bestuursrecht. Zijn populariteit is ook niet te verklaren met zijn werk inzake de toeslagenaffaire. Het grote publiek misbruikt die affaire weliswaar als een stok om het eigen misnoegen te uiten, maar écht boeien doet het vrijwel niemand; dat Nederlanders weinig geven om mensen aan de onderkant had en heeft de VVD goed gezien. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Nee, Omtzigt is vooral populair omdat hij de underdog is. Zeker twintig van zijn virtuele zetels zijn te danken aan ‘functie elders’, een afwijzing waarin sommige Nederlanders zich gretig herkennen. ‘Net als toen wij geen vergunning kregen voor onze dakkapel’, mompelt Henk tegen Ingrid. Ook al was Nederland een koloniale macht en dutchplainen we iedereen die ons voor de grote voeten loopt, bij de underdog voelt de Nederlander zich thuis. Stemmen op Omtzigt is als een wedstrijdkaartje kopen voor de scheidsrechter. Of trouwen met de ambtenaar van de burgerlijke stand. Formaliteiten zijn heus belangrijk, maar waar is de inhoud? In het partijprogramma van NSC worden nauwelijks keuzes gemaakt en ontbreekt van grote ideeën ieder spoor. Dat geldt overigens voor meer partijen, reden waarom dat woord tegenwoordig standaard van het adjectief ‘radicaal’ wordt voorzien; in een land zonder ideeën is het hebben van een idee per definitie radicaal. Dat zou een kans moeten zijn voor tegenstanders, maar die leveren niet, uit angst voor de publiekslieveling. Omtzigt domineert, bepaalt de agenda en zet zijn opponenten met retorisch catenaccio vast op het terrein waar hij zich oppermachtig weet: regels en procedures, en vooral de totstandkoming daarvan. Zolang Omtzigt kan haarkloven over clausules in het contract, gaat het niet over de inhoud van dat contract, en wint hij dus. Voor een sociaal contract, al dan niet nieuw, heb je echter inhoud en ideologie nodig. Het belangrijkste van dat rechtsfilosofische begrip is natuurlijk hoe dat ‘sociaal’ wordt ingevuld, maar Omtzigt suggereert dat alleen het contract zelf telt. Logisch, want bij gebrek aan nieuwe inhoud en ideologie, voor zover de ‘christen-democratie’ überhaupt als ideologie kwalificeert, blijft alleen de vorm over om op te hameren. Maar zonder inhoud of ideologie blijft NSC een partij zonder houvast, een partij van fatsoenlijk gewauwel en redelijk klinkend getwijfel. Ook dat zal niet duurzaam blijken. Omtzigt kan er weinig aan doen dat hij zo populair is, en leek dat eerder zelf ook als probleem te zien. Toch lijkt de Tukker nu de macht te ruiken; kritiek wordt steeds minzamer weggelachen en debatten doet hij alleen als het uitkomt. Het maakt de kiezer toch allemaal niks uit, lijkt hij te denken, en daar heeft hij nog gelijk in ook. Een nieuwe partij die zich druk maakt over formaliteiten, procedures en aansprakelijkheden zou best een aanwinst kunnen zijn voor de Tweede Kamer. Maar toch liever niet als grootste. Mocht Omtzigt dat zelf ook vinden, wat ik niet uitsluit, heb ik nog wel een tip voor hem: zeg eens iets progressiefs of ambitieus! Dat valt immers geheid slecht in Nederland.</p>]]></description>
      <guid>https://www.volkskrant.nl/columns-van-de-dag/zonder-inhoud-blijft-nieuw-sociaal-contract-een-partij-van-fatsoenlijk-gewauwel-en-redelijk-klinkend-getwijfel~bc9eab9c/</guid>
      <pubDate>Sun, 12 Nov 2023 00:00:00 +00:00</pubDate>
    </item>
    <item>
      <title><![CDATA[Rioolbewoners als Yvonne Coldeweijer stellen altijd dat ‘BN’ers er zelf om vragen’ – hadden ze maar niet bekend moeten zijn]]></title>
      <description><![CDATA[<p>Roddelondernemer Yvonne Coldeweijer kwam deze week met ‘juice’ over televisiepresentator Tim den Besten. Die zou vreselijke dingen gedaan hebben, dat wist zij van haar ‘spionnen’, en dat zou weer aanleiding zijn geweest voor het stilleggen van de opnames van zijn nieuwe programma. Den Besten voelde zich door de kolder van Coldeweijer gedwongen de werkelijke reden van het afblazen van de opnames naar buiten te brengen: hij heeft kanker. Coldeweijer en andere rioolbewoners stellen altijd dat ‘BN’ers er zelf om vragen’. Alsof het presenteren van een televisieprogramma, professioneel zingen of voetballen geen vak zou zijn, maar slechts een vorm van aandachttrekkerij, een excuus voor talentloze charlatans om een verdienmodelletje op te tuigen. Kortom, alsof BN’ers precies zijn zoals Coldeweijer zelf. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Vroeger las men de Privé, nu volgt men Coldeweijer. De Privé heeft echter lezers, Coldeweijer een achterban. Dat is een wezenlijk verschil: Coldeweijer weet dat ze een digitaal leger van senseostalkers tot haar beschikking heeft, dat op haar commando anderen lastigvalt en tijdlijnen volkalkt. Bepalend daarbij is het verdienmodel; klassieke roddelkanalen worden betaald door adverteerders, juicechannels door de eigen achterban, met abonnementjes en de verkoop van plastic rommel. Waar voorzichtige adverteerders in de regel een remmende invloed hebben, heeft een betalende achterban die juist niet; die wil telkens méér bloed zien. Juicekanalen vormen een logisch deel van de domrechtse zuil; de overlap zit hem in de minachting voor de waarheid of nuance, de hekel aan ‘hypocriete elites’ en de heiligverklaring van volkse onderbuikgevoelens. Een zuil van bloeddorstige conservatieven, die hun onnozele verveling botvieren op bekende mensen; hadden ze maar niet bekend moeten zijn. Terwijl Henk onder bevel staat van de bekende prostaatpopulisten op X, wordt Ingrid op Instagram opgehitst door het kwade oestrogenius Coldeweijer. Het beschamende van Coldeweijer is dat zij zichzelf als moreel zuiver ziet. Alsof andermans huwelijksperikelen wérkelijk een misstand zijn die aan het licht gebracht moet worden. Alsof de terreur van haar tradwivestroepen wérkelijk gerechtvaardigd is. Coldeweijer zegt voortdurend van dingen te ‘schrikken’ wanneer ze ‘smullen’ bedoelt, maar de meute ziet het quasi-fatsoenlijk bedrog niet. Vrolijk worden primitieve jaloezie en offerzucht geëxploiteerd in een webshop vol tokkietruitjes; morele corruptie was zelden lelijker. Het merendeel van de BN’ers is bekend tegen wil en dank, omdat ze nu eenmaal een bepaald talent hebben en van hun vak houden. Omdat het nu eenmaal zo liep. Dat hun vak bestaat bij de gratie van het publiek is een gegeven, maar dat zou hen niet vogelvrij moeten maken. Weinigen hebben ooit bewust de keus gemaakt BN’er te worden, laat staan dat ze de gevolgen van die keuze konden overzien. Zo ook RKC-voetballer Michiel Kramer, die afgelopen week iets deed wat voetballers zelden doen: publiekelijk terugmeppen. Een of andere nobody had hem doodgewenst, waarna de spits de man op social media terechtwees. De hoofdredacteur van RTV Rijnmond, met wie Kramer in een lokale talkshow zat, vond dat Kramer met zijn manier van reageren juist nog meer reacties uitlokt. Klassieke Hollandse lafhartigheid en victimblaming – ‘negeer het’ of ‘je vraagt erom’; helaas de standaardreactie van iedereen die nooit geconfronteerd is met bedreigingen. Het lastige voor BN’ers is dat de meeste mensen géén BN’er zijn; weinigen zullen ooit de eenzaamheid van bekendheid ervaren. Er zit een fundamentele oneerlijkheid en kwetsbaarheid in elke uitwisseling tussen een bekende en onbekende Nederlander: de bekende weet niets van de onbekende, terwijl de onbekende alles van de bekende denkt te weten. Medelijden hoeft men niet te hebben, maar iets meer mededogen met BN’ers mag best.</p>]]></description>
      <guid>https://www.volkskrant.nl/columns-van-de-dag/rioolbewoners-als-yvonne-coldeweijer-stellen-altijd-dat-bn-ers-er-zelf-om-vragen-hadden-ze-maar-niet-bekend-moeten-zijn~ba0b54f0/</guid>
      <pubDate>Sun, 5 Nov 2023 00:00:00 +00:00</pubDate>
    </item>
    <item>
      <title><![CDATA[Een meppende Oekraïner is wel even wat anders dan een Nederlandse antifascist]]></title>
      <description><![CDATA[<p>Afgelopen week kreeg Thierry Baudet een klap met een paraplu van een in België woonachtige Oekraïner. Het motief zal ongetwijfeld het verwerpelijke pro-Russische standpunt van Forum voor Democratie zijn; Baudet noemde de Russische dictator Poetin ‘mild’ en ‘een held’ en verkondigt in de Tweede Kamer bij voortduring Kremlinpropaganda. Het laat zich raden dat dat niet goed valt bij mensen die honderdduizenden landgenoten hebben verloren in die verschrikkelijke agressieoorlog. Geheel politiek Den Haag kwam met een even begrijpelijke als haastige veroordeling van de paraplupeer, die, toen het een Oekraïner bleek te zijn, toch ook wat ongemakkelijk werd. Centristen zagen kans om een voorbarig ‘both sidesje’ te doen; zo wees oud-D66 Kamerlid Boris van der Ham naar antifascisten, ‘die juist met dit soort geweld hun eigen fascisme bevestigen’. Maar een meppende Oekraïner is wel even wat anders dan een Nederlandse antifascist, wiens grootste misdaad wellicht te weinig douchen is. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Een problematische valse balans dus, in de wetenschap dat Baudet een dergelijk gratuit statement zonder twijfel ‘deugen’ zou noemen. Sterker nog, zijn partijgenoot Gideon van Meijeren zei eerder dat ‘het niet gezond is als er een taboe rust op het gebruik van geweld’ en wordt daarom door het OM vervolgd voor opruiing tot geweld tegen de overheid. Ik herhaal: een Tweede Kamerlid wordt momenteel vervolgd voor opruiing tot geweld tegen de overheid. Meegaan in het misplaatste slachtofferschap van extreem-rechts is gevaarlijk. Extreem-rechts wil verwarren en verstrooien, omdat daarmee de grenzen vervagen en het plegen van strafbare feiten daardoor minder zichtbaar wordt. Een misplaatst slachtofferschap en daderschap is daarbij een godsgeschenk; Gideon van Meijeren tweette al gretig dat de mep ‘niet los te zien is van de toenemende demonisering’ en dat de échte haat en het daadwerkelijke geweld ‘ook nu weer’ uit de zogenaamd antifascistische hoek komt. Zo is de omdraaiing van de werkelijkheid weer eens compleet. Deze infantiele strategie, die weinig meer behelst dan ‘wat je zegt ben je zelf’, is verbazingwekkend effectief in Nederland, een land van kleinburgers die elkaar graag met subjectieve normen de maat nemen, maar van de objectieve normen in een democratische rechtsstaat geen kaas hebben gegeten. Oud-Kamervoorzitter Frans Weisglas, een andere centrist, tweette dat hij het ‘dubbel’ vindt dat ik een programma maak over de wetteloosheid van sociale media, want ‘ik zou er ook wat van kunnen’. Daarmee draagt hij bij aan normvervaging; hij wekt de suggestie dat polemiek of een vileine tweet van een columnist hetzelfde zou zijn als opruiing, laster of andere strafbare feiten. Zelfbenoemde fatsoenlijken vinden de eigen normen even belangrijk als de wettelijke normen, maar dat zijn ze natuurlijk niet; wat als beledigend, onfatsoenlijk of ‘schelden’ wordt ervaren, is subjectief. Extreem-rechts is de agressor, maar weet zich dankzij de dominantie en normvervaging op sociale media te verkopen als slachtoffer. Maar gerechtvaardigde kritiek is geen ‘haatzaaien’ en een racist een racist noemen is geen laster. Dom-rechts als benaming voor een radicaal-rechtse stroming die het debat met jij-bakken en desinformatie debiliseert, beschrijft de zaken zoals ze zijn. De vrijheid van meningsuiting wordt begrensd door het strafrecht, niet door geneuzel over de toon. Extreem-rechts wil het overschrijden van objectieve grenzen verbloemen door hun critici van het overschrijden van subjectieve grenzen te betichten. Er is een reden waarom troebel in het Engels trouble is geworden: wie meegaat in het vervagen van grenzen, laat zich voor het karretje van extreem-rechts spannen.</p>]]></description>
      <guid>https://www.volkskrant.nl/columns-van-de-dag/een-meppende-oekrainer-is-wel-even-wat-anders-dan-een-nederlandse-antifascist~b2198cc5/</guid>
      <pubDate>Sun, 29 Oct 2023 00:00:00 +00:00</pubDate>
    </item>
    <item>
      <title><![CDATA[In de troebele modderpoel der onderbuikdansers is de mening er al voor de crisis zich aandient]]></title>
      <description><![CDATA[<p>De afgelopen week was ik in het Franse Cannes voor een televisiebeurs, waar heel televisie makend Nederland naartoe afreist, om met de rest van televisie makend Nederland over televisie maken in Nederland te praten. Ik sprak er naast televisiemensen ook enkele influencers; de scheidslijn is vrij dun tegenwoordig. Zij vertelden enorm onder druk gezet te worden om ‘iets’ te vinden van de oorlog tussen Israël en Hamas, tot vele doodsbedreigingen aan toe. Tot voor kort dacht ik dat het influencers zélf waren die zo nodig op elke hype of quasi-geëngageerde trend meenden te moeten inspringen. Maar ik begrijp inmiddels dat zij daartoe vooral gedwongen worden door hun volgers. Dat is eigenlijk nog erger: sociale media hebben de massa zo onwaarschijnlijk onnozel gemaakt, dat zij als eerste een statement van influencers eist, ook al zijn hun verdiensten beperkt tot een strippenkaart bij de plastisch chirurg of wellicht een bescheiden komisch talent. Over de auteurSander Schimmelpenninck is journalist, ondernemer en columnist van de Volkskrant. Eerder was hij hoofdredacteur van Quote. Columnisten hebben de vrijheid hun mening te geven en hoeven zich niet te houden aan de journalistieke regels voor objectiviteit. Lees hier de richtlijnen van de Volkskrant. Tiktokkies en soulsisters moeten iets vinden van hypercomplexe geopolitiek, en wel nú. Ze hebben het er lastig mee; voor het eerst in de geschiedenis van het internet lijken ze zelf te beseffen bagage te missen. Dat geldt vanzelfsprekend niet in de troebele modderpoel der extreem-rechtse onderbuikdansers, waar de voorbarige en ongefundeerde mening er al is voordat de crisis zich goed en wel aandient. Thierry Baudet zit momenteel in een ‘alles is de schuld van het militair-industrieelcomplex’-fase, terwijl andere wapfluencers het liefst zelf met een paraglider een kibboets in zouden vliegen. Anderzijds blijven Geert Wilders, Geenstijl en aanverwanten onvoorwaardelijk pro-Israël. En wat te denken van Johan Derksen, die zomaar partij koos voor de Palestijnen? Die kan een ‘reportage’ in De Telegraaf door IDF-vrijwilliger Wierd Duk voorlopig wel vergeten. Je moet het de Israëliërs en Palestijnen nageven; als je zelfs de immer gesloten rijen van domrechts weet te doorbreken, mag je met recht de moeder aller conflicten heten. Dankzij sociale media leven we in een dystopische tijd waarin alles troebel raakt. De virale opwinding van mensen die niets met een conflict te maken hebben, de onstuitbare neiging tot zelfbetrekking en de gretige onwetendheid: het is allemaal ontzettend decadent. Werkelijk leed en onrecht, échte oorlogen worden ongeduldig misbruikt als accessoire voor de eigen, neppe online-identiteit. Elk geopolitiek conflict als een trend om op in te spelen, of erger nog, om het eigen misplaatste zelfmedelijden mee te decoreren. Deze cirkel van zelfbetrekking is levensgevaarlijk, zo leren de aanslag in Rotterdam en het incident rond presentator Tim Hofman. Dankzij sociale media kennen we tegenwoordig ‘saladebarterroristen’, de wetenschappelijke naam schijnt ‘stochastisch terrorisme’ te zijn. Eenzame en gekrenkte mannen worden niet aangestuurd door een leider of ideologie, maar opgehitst door een ratjetoe van met name extreem-rechtse influencers. Online scharrelen zij een customized bordje rancune bij elkaar van het haatbuffet; een kwak vrouwen- en homohaat, met antiwokesaus en, vooruit, een snufje jihad. Zo maken deze eenlingen toch deel uit van een netwerk: een netwerk van haat, opgejut door influencers die een panklare oplossing of zondebok bieden voor hun ongekanaliseerde woede. Of het nettoresultaat van dit stochastisch terrorisme erger is dan voorheen, valt overigens te betwijfelen; nu halen de daden van deze eenzame figuren als aanslag de voorpagina, terwijl ze voorheen slechts de pagina met familietragedies haalden. Onmacht bij het wereldnieuws is heus begrijpelijk, maar de manier waarop velen er in het sociale mediatijdperk mee omgaan is potsierlijk en soms weerzinwekkend. Ergens je mond over houden, wanneer het niet over jou gaat, of je er geen verstand van hebt, is nog altijd een deugd.</p>]]></description>
      <guid>https://www.volkskrant.nl/columns-van-de-dag/in-de-troebele-modderpoel-der-onderbuikdansers-is-de-mening-er-al-voor-de-crisis-zich-aandient~b419e8b2/</guid>
      <pubDate>Sun, 22 Oct 2023 00:00:00 +00:00</pubDate>
    </item>
  </channel>
</rss>
