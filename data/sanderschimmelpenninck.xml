<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Het gebrek aan mensen van kleur in de journalistiek vertaalt zich in ongemakkelijke kritiekloosheid]]></title>
      <description><![CDATA[<p>Drie uur en negen stand-up cabaretiers later loopt de Comedy Store in West Hollywood leeg. Het niveau van de grappen lag hoog, al is het voor een Nederlander niet altijd gemakkelijk om het</p>
<p>slang</p>
<p>en de Amerikaanse inside jokes te volgen. De bekendste cabaretier die voorbijkwam, de van</p>
<p>The Roast</p>
<p>bekende Anthony Jeselnik, beklom het podium nadat een zwarte cabaretier en een vrouw hem waren voorgegaan. Hij keek rustig rond, met een strak gezicht, genoeg voor wat beginnend ongemak, tot zijn eerste zin kwam. ‘No more diversity, that shit is over now!’</p>
<p>Het was een grap, maar wel met een serieuze, en vaker terugkerende boodschap: hier in het Democratische Californië is men klaar met de destructieve politieke correctheid. Maar wat écht inspireert is de diversiteit van de cabaretiers én de kritische blik op de eigen groep. De zwarte cabaretiers zijn meedogenloos over zwarte Amerikanen, de vrouwen vegen de vloer aan met andere vrouwen, enzovoorts. Dat werkt heel goed; als deel van een groep heb je nu eenmaal de autoriteit om snoeiharde grappen over jouw eigen groep te maken, als een vorm van zelfspot.</p>
<p>In Nederland zijn we helaas nog niet zo ver. Het gebrek aan diversiteit in onze media en journalistiek zorgt af en toe voor gênante kritiekloosheid. Neem de 22-jarige Charlotte Marell, die zowel in deze krant als bij de VPRO op het schild werd gehesen. Marell is de geadopteerde dochter van een keurig kakkersgezin en begon met geld van haar vader een vastgoedfonds, waarmee ze huizen koopt voor starters. Ze werd door de vrouwelijke interviewers neergezet als een weldoener, die ‘starters helpt winnen op de woningmarkt’.</p>
<p>Witte, hoogopgeleide vrouwen reageerden euforisch op Twitter. ‘Humaan beleggen. Het kan en het wordt gedaan. Prins Bernard, eat your heart out!’, zei er eentje. Een ander jubelde ‘Wat een heldin!’ Maar geen van beide journalisten had zich in haar verdienmodel verdiept: Marell verdient fors aan de kansloze positie van starters op de woningmarkt. Nu is dat niet illegaal, maar een heldin? De pijnlijke waarheid is dat als deze rich kid een witte man was geweest, er nooit een enthousiaste journalist in haar BMW X5 was gestapt. Ja, van Quote misschien.</p>
<p>De column die oud-voetballer Clarence Seedorf tegenwoordig in</p>
<p>NRC</p>
<p>heeft, is een ander voorbeeld van dit soort positieve discriminatie. Zijn columns zijn van een erbarmelijk niveau, en bevatten bovendien onverholen Qatar-promotie, het oliestaatje waarvoor Seedorf ambassadeur is. Het opvoeren van Seedorf als scribent doet me denken aan Blaise Nkufo, de Zwitsers-Congolese spits van het kampioenselftal van FC Twente uit 2010. Die werd ooit gespot met een boek, om daarna consequent als ‘mysterieuze intellectueel’ te worden geduid door de vaderlandse voetbalpers.</p>
<p>Goede bedoelingen en wensdenken zijn gevaarlijk, omdat ze de waarheid veronachtzamen. En de waarheid is dat vrouwen of minderheden niet per definitie moreel superieur zijn. Wanneer we voor bepaalde groepen de lat lager leggen, en zo lang vrouwen voor de bühne een onoprecht zusterschap blijven belijden waarin alle kritiek op vrouwen als seksisme wordt weggehoond, doen we de waarheid geweld aan. Terwijl de journalistiek het tegenovergestelde beoogt.</p>
<p>De oplossing ligt in méér diversiteit in de journalistiek en de media, dan zijn er immers méér mensen die hun eigen groep kritisch en zonder angst gecanceled te worden kunnen beschrijven. Maar dat betekent niet dat kritiek voorbehouden moet zijn aan de eigen groep. Paternalisme en maternalisme maken de journalistiek ongeloofwaardig. De onsmakelijke jacht op een racisme- of seksismeverwijt is onliberaal en kwalijk. Neem mensen en de waarheid serieus, dát is inclusie.</p>]]></description>
      <guid>https://volkskrant.nl/columns-opinie/het-gebrek-aan-mensen-van-kleur-in-de-journalistiek-vertaalt-zich-in-ongemakkelijke-kritiekloosheid~b69c5963/</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[Het win-win van filantrokapitalisme is een illusie; wie goed wil doen moet inleveren]]></title>
      <description><![CDATA[<p>‘Het Chinese karakter voor crisis (wei ji) bestaat eigenlijk uit twee woorden: gevaar en kans.’ Ik hoor het de trendwatcher zeggen tijdens een congres voor woningbouwers, en weet wat hij ermee bedoelt: een crisis is niet alleen maar slecht, maar kan ook tot positieve verandering leiden. Deze uitleg van het Chinese karakter wei ji klopt alleen niet, zo vinden de Chinezen zelf, die de interpretatie als Westerse ‘New Age-flauwekul’ kwalificeren. Een beetje zoals die overal opgevoerde uitspraak van Pippi Langkous - ‘ik heb het nog nooit gedaan, dus ik denk wel dat ik het kan’ – die ze alleen nooit heeft gedaan.</p>
<p>Het verhaal van de trendwatcher doet me denken aan een week eerder, toen ik bij</p>
<p>Jinek</p>
<p>aan tafel zat tegenover Winston Gerschtanowitz. Hij presenteerde zijn in opspraak geraakte Earth Today als een bedrijf dat iets doet met de kansen en gevaren van een crisis, in dit geval de klimaatcrisis. Een crisis als win-win, als iets waaraan ook een verdienmodel gehangen kan worden. Je kunt een crisis niet alleen oplossen, dat kan ook nog eens leuk en lucratief zijn! Totdat Quote onthulde dat de oprichters van Earth Today wel héél rijk kunnen worden met hun verhandelbare certificaten, die een stukje aarde vertegenwoordigen.</p>
<p>Ik had te doen met Gerschtanowitz, die als uithangbord de ondankbare taak had om voor zijn vriendjes uit het Soho House de kastanjes uit het vuur te moeten halen. Hij verweerde zich kranig, en ik vermoed met oprechte intenties, maar onderaan de streep bleef volstrekt onduidelijk waarom dat verdienmodel nu zo nodig was en waarom de oprichters daar in potentie zó rijk mee moesten worden.</p>
<p>Bij Earth Today stond het verdienmodel centraal, omdat dat verdienmodel, met fabelachtige ‘multipliers’ volgens de oprichters, een absolute noodzaak was om geld op te halen. Zonder risico-investeerders kon er geen organisatie gebouwd worden, zo was de uitleg, en die lok je nu eenmaal met mooie rendementen. Maar de vraag blijft: waarom moest er überhaupt een organisatie gebouwd worden? Voor wie een stukje bos wil beschermen zijn er al lang betrouwbare organisaties met een bewezen staat van dienst.</p>
<p>Maar ‘gewoon’ geld weggeven vindt een succesvolle ondernemer niet leuk; de filantrokapitalist gelooft uitsluitend in de kracht van ondernemers, een goed verdienmodel en de alsmaar groter wordende taart. Als succesondernemers maken zij die taart elke dag weer groter, dus dan is het toch win-win om een stukje van die grotere taart af te staan? Kom alleen niet aan de taart zélf; die is van de ondernemer. Hard voor gewerkt. Of zoals Sywert van Lienden na zijn mondkapjeszwendel bij</p>
<p>Buitenhof</p>
<p>al duidelijk maakte: die negen miljoen krijgen we niet terug, maar van het rendement op die negen miljoen wilde Sywert misschien wel iets weggeven (‘kinderkanker ofzo’).</p>
<p>Earth Today is een product van deze tijd, waarin alles een investering moet zijn en speculatie in plaats van de onderliggende waarde centraal staat. Waarin de grootste winst altijd gemaakt wordt door mensen die al rijk waren. Bovendien is het idee dat de taart alsmaar groter moet worden juist een belangrijke oorzaak van de klimaatcrisis. Échte filantropie gaat over inleveren en goedmaken, terwijl filantrokapitalisme hoogstens een verbandje bieden voor een almaar dooretterende wond.</p>
<p>Niet elke crisis is een kans en vaak is een win-win helemaal niet mogelijk. Dat het Gerschtanowitz en de zijnen niet lukte om hun filantrokapitalistische win-winillusie uit te leggen, is niet verwonderlijk. Het ís namelijk niet uit te leggen. Filantropie is niet ingewikkeld: wie goed wil doen, moet inleveren.</p>]]></description>
      <guid>https://volkskrant.nl/columns-opinie/het-win-win-van-filantrokapitalisme-is-een-illusie-wie-goed-wil-doen-moet-inleveren~bce34ad8/</guid>
      <pubDate>Sun, 24 Apr 2022 00:00:00 +00:00</pubDate>
    </item>
    <item>
      <title><![CDATA[Hier wringt de Nederlandse schoen: we zijn nooit en te nimmer bereid financiële pijn te lijden]]></title>
      <description><![CDATA[<p>Iedereen die weleens zijn huiswerk heeft verzaakt, herkende het gestuntel van minister Hoekstra. Tijdens het debat over de sancties tegen Rusland zocht hij steeds driftiger naar het juiste papiertje en was de ergernis steeds beter van zijn gezicht af te lezen – waarom heb ik ooit ‘ja’ gezegd tegen dit gezeik? En wéér die Omtzigt, kan die gozer nou nooit eens relaxed doen tegen zijn eigen partijgenoten? Weten die mensen wel dat ik gewoon lekker bij McKinsey een miljoentje per jaar in de anonimiteit had kunnen pakken? Ik hóéf dit niet te doen, hè?!</p>
<p>Toch had ik met hem te doen en niet alleen omdat ik ook weleens last heb van het impostor syndrome, of mij identificeer met stuntelende corpsballen. Want natuurlijk is het niet Hoekstra’s schuld dat we in Nederland gewend zijn om zaken en moraal te scheiden. Het weifelende optreden tegen Rusland is een logisch gevolg van onze volksaard: in Nederland nemen we elkaar de maat op werkelijk elk vlak, behalve financieel. Maar de Oekraïne-oorlog maakt pijnlijk duidelijk dat de schizofrenie van de koopman-dominee niet meer houdbaar is.</p>
<p>Ook het huidige inflatiedebat laat zien dat de rigide scheiding tussen portemonnee en geweten geen exclusieve aangelegenheid van Zuidas-advocaten of superjachtbouwers is. Nu de oorlog begint te wennen, ontstaat er naast het extremistische FvD-geluid een veel breder gedragen ‘realistisch’ verhaal, dat er op neerkomt dat het wel wat minder mag met de sancties tegen Rusland, omdat die inflatie toch wel pijn begint te doen. Vervelend zo’n oorlog, maar we kunnen Oekraïne toch ook met leuke filmpjes en knuffels steunen?</p>
<p>Maar financiële moraal gaat juist over de bereidheid om pijn te lijden. Om in te teren, om verlies te nemen en om luxes en privileges op te geven. Los van het feit dat de inflatie zonder sancties óók hoog was geweest door de energie-</p>
<p>squeeze</p>
<p>die Rusland al sinds de zomer van 2021 uitvoert én omdat de oorlog nu eenmaal in de graanschuur van Europa huishoudt, is dit precies waar de Nederlandse schoen wringt: wij zijn nooit en te nimmer bereid om financiële pijn te lijden.</p>
<p>Dat was al pijnlijk zichtbaar tijdens de coronacrisis: de genereus uitgedeelde NOW-steun werd als een absoluut recht gezien, waar geen enkele (morele) verplichting tegenover stond. Zelfs toen Doutzen Kroes, gezicht van de extreem-rechtse antivaxbeweging, NOW-steun bleek te trekken, was de consensus dat je daar niet moeilijk over moest doen; daar had ze toch gewoon recht op? Wél zeuren over een onschuldige investering van eerdergenoemde minister Hoekstra, maar over NOW-profiteurs begripvol mompelen ‘dat ze toch niemand anders wijzer hoeven te maken’.</p>
<p>De huidige inflatie is de zoveelste manier om de gewone man te misbruiken en verandering te blokkeren. Zo gebruikte de</p>
<p>Telegraaf</p>
<p>-econoom Lex Hoogduin de inflatie als argument tegen fatsoenlijke kapitaalbelastingen; de huidige inflatie zou de vermogensongelijkheid immers vanzelf doen smelten! Een wanstaltig gelegenheidsargument om de scheefgroei van de afgelopen decennia af te doen, maar het zal de Nederlander logisch in de oren klinken. Ondertussen heeft het voortdurende gebrek aan financiële moraal onze geloofwaardigheid in Europa ernstig ondermijnd, iets waar we nog jaren last van zullen hebben.</p>
<p>De transitie naar een land waarin geldzaken en moraliteit met elkaar verbonden zijn, zal niet makkelijk zijn. Het Hollandse idee dat de taart oneindig groter wordt en je de wereld eerlijker maakt door de ander een stukje van die groei te geven, is onhoudbaar. We zullen óók een stuk van de huidige taart moeten inleveren. Dat betekent pijn leren lijden.</p>]]></description>
      <guid>https://volkskrant.nl/columns-opinie/hier-wringt-de-nederlandse-schoen-we-zijn-nooit-en-te-nimmer-bereid-financiele-pijn-te-lijden~b9759357/</guid>
      <pubDate>Sun, 10 Apr 2022 00:00:00 +00:00</pubDate>
    </item>
    <item>
      <title><![CDATA[Deze klucht in Kroatië leert hoezeer ‘wij’ als Europa het verschil kunnen maken]]></title>
      <description><![CDATA[<p>Natuurlijk is de zon de voornaamste reden om naar Dalmatië te gaan. Maar de belangrijkste reden om terug te blijven komen is dat de tijd lijkt stil te staan. En de verhalen. Dat hier in Hvar het oudste theater van Europa staat, in 1612 geopend als een verdieping boven het Arsenaal, lijkt geen toeval. Alle lokale verhalen die je hier hoort lijken verzonnen en in iedereen lijkt een acteur te schuilen.</p>
<p>Tijdens de lunch met vrienden gaat alles over tafel. Verbazing bijvoorbeeld, over de reactie van Servië op de oorlog in Oekraïne. Ze dachten net dat de polarisatie uit de Joegoslaviëtijd definitief voorbij was, en wilden die Serviërs niet óók bij de EU? Maar ook miskenning, want waarom noemen wij uit het Noorden de Oekraïne-oorlog de ‘eerste oorlog in Europa sinds de Tweede Wereldoorlog’? Was de Joegoslavië-oorlog soms niet erg genoeg om te beklijven? Als ik opper dat dat een burgeroorlog was en geen invasie, moet ik bijna vluchten.</p>
<p>Gelukkig zijn er voldoende lokale schandalen om het gezellig mee te houden. Zo is daar het verhaal van Toni Beroš, kapitein op een toeristenboot uit Stari Grad, die in een balorige bui Kamervoorzitter Gordan Jandroković besloot te bellen om hem te feliciteren met Internationale Vrouwendag. ‘Gefeliciteerd meneer Njonjo’, zo begroette hij het politieke kopstuk aan de telefoon. De politicus ontstak in woede en schold de man verrot. ‘Njonjo’ betekent namelijk zoiets als mietje,</p>
<p>pussy</p>
<p>, een bijnaam die Jandroković schijnbaar vaker opgeplakt kreeg, zelfs door president Milanović.</p>
<p>Daar bleef het niet bij. Een paar uur later kreeg Beroš van de politie een telefoontje dat hij de volgende ochtend naar het bureau moest komen. Een oudere dame uit Zagreb zou aangifte van bedreiging hebben gedaan. ‘Ik begreep er niets van. Het telefoontje met Jandroković werd helemaal niet genoemd’, vertelt hij in de lokale krant</p>
<p>Jutarnji</p>
<p>. In een gesprek van twee minuten wist hij de lokale bromsnor ervan te overtuigen dat hij zich niet bezig moet houden met de onzekerheid van politici, waarop de agent het er maar bij liet zitten. Jandroković beweerde niets met de zaak te maken te hebben – Beroš zou zijn verhoord op basis van door de geheime dienst afgeluisterde gesprekken.</p>
<p>Even verderop, in Zadar, raakten twee gepensioneerde mannen in grotere problemen toen zij de huidige premier Andrej Plenković een ‘baviaan’ noemden, die met ‘rotte eieren verwelkomd moet worden’. Het leidde zelfs tot een arrestatie en strafzaak, en de twee werden fascistische sympathieën en verwantschap met de antivaxbeweging toegeschreven. Mladen Custić, het type man dat je zittend op een bankje al meningen spuiend langs de gehele Middellandse Zee aantreft, reageerde verbijsterd in de krant</p>
<p>Slobodna</p>
<p>: ‘Ik ben een 72-jarige pensionado, die misschien één keer in zijn leven een parkeerboete niet heeft betaald, en nu ben ik staatsgevaarlijk? In wat voor land leven we, Noord-Korea?!’</p>
<p>De rechtbank van Zadar sprak de mannen vrij, onder verwijzing naar het Europese Hof voor de Rechten van de Mens. Al blijft onduidelijk wie opdracht gaf tot de arrestatie van de twee; ook in Kroatië moeten machthebbers tegenwoordig een dikke huid hebben. Naast dat Kroaten ongelooflijk creatief kunnen schelden, leert deze klucht hoezeer ‘wij’ als Europa het verschil kunnen maken bij zaken als de vrijheid van meningsuiting. Het zal nog wel even duren voordat corruptie en machtsmisbruik in Oost-Europa net zo uitzonderlijk worden als bij ons. Maar ik besef opeens weer heel goed waarom landen zo graag bij de EU willen horen. Én dat de tijd in Kroatië wel degelijk vooruitgaat.</p>]]></description>
      <guid>https://volkskrant.nl/columns-opinie/deze-klucht-in-kroatie-leert-hoezeer-wij-als-europa-het-verschil-kunnen-maken~bf34d1c8/</guid>
      <pubDate>Sun, 3 Apr 2022 00:00:00 +00:00</pubDate>
    </item>
    <item>
      <title><![CDATA[Ons belastingstelsel heeft onze werkmentaliteit blijvend aangetast]]></title>
      <description><![CDATA[<p>Zelden las ik een onbenulliger boek dan</p>
<p>Werk is geen oplossing</p>
<p>van socioloog Marguerite van den Berg. In het boek betoogt deze zelfbenoemde marxist dat werk vooral neerkomt op uitbuiting en dat werkenden zich uit protest massaal zouden moeten ziekmelden, en zouden moeten plunderen en stelen. Zoals Sywert dus. Dit alles omdat de schrijver tijdens de coronapandemie de combinatie werk en zorg wat druk vond allemaal. Het boek leest als een hallucinante klaagzang van iemand die haar Hollandse privileges niet op waarde weet te schatten.</p>
<p>Hoewel bestaansonzekerheid en ongelijkheid wel degelijk grote problemen zijn, komt Van den Berg tot een hopeloze conclusie: niet de belastingdruk op werk is het probleem, maar werk</p>
<p>an sich</p>
<p>! We werken te veel, schrijft ze vanuit het land waar het minst ter wereld wordt gewerkt, en dat moet stoppen, want anders spekken we Jeff Bezos en zijn ruimtefallus. Haar oplossing beperkt zich tot millennial-kitsch als ruilgemeenschappen en andere flauwekul die niemand écht wil.</p>
<p>Mensen als Van den Berg zijn de onverwachte linkse bondgenoot van libertarisch-rechts. Beiden zoeken naar rammelende ideologieën om hun eigen werkweigering van een moreel sausje te voorzien. En beiden lijken de huidige ongelijkheid niet werkelijk te willen veranderen, maar er slechts mee te willen dealen. De cryptolibertariër doet dat door fulltime vermogensbeheerdertje te spelen, de gelegenheidsmarxist door als een puber te dreigen dan maar met alles te stoppen, en openlijk te fantaseren over moestuintjes. Werkweigering als de tiny house van de arbeidsmarkt; berusting in plaats van strijd.</p>
<p>De verklaring voor deze malloterie is duidelijk, zo laat ook het vorige week verschenen CPB-rapport zien. Werken loont niet in Nederland, en dat komt door de belastingdruk. Waar de allerrijkste 0,01 procent slechts 21 procent van het inkomen kwijt zijn aan belasting, is dat bij midden- en hoge inkomens 40 procent, en bij de laagste inkomens zelfs 55 procent. En dat heeft alles te maken met laag belast kapitaalinkomen uit vastgoed en bedrijven.</p>
<p>De totaal scheefgegroeide belastingdruk zorgt niet alleen voor kansenongelijkheid, het ondermijnt dus ook onze werkmentaliteit. Zonder dat we het door hebben gehad, is egoïsme en het ‘lekker voor jezelf’ regelen de norm geworden en is de collectieve dimensie van werk volledig naar de achtergrond verdwenen; het hele land wil parttime werk met een fulltime salaris. Maar als iedereen slechts het minimum aan werk wil doen, wie betaalt de verzorgingsstaat in een vergrijzend land? Wat is er sociaal aan minimum-lijen, wanneer je weet dat er mensen zijn die écht niet kunnen werken?</p>
<p>Individuele keuzes hebben gevolgen voor het collectief, en collectieve keuzes hebben gevolgen voor het individu. Wanneer wij als maatschappij stemmen voor partijen die ons werk kapot belasten, is het slechts een logisch gevolg dat individuen egoïstisch kiezen voor de weg van de minste weerstand. En dus het minste werk. Toch is het een grote vergissing, zeker van linkse mensen, hier een of andere hogere moraal in te zien: werk is nog altijd de enige universeel aangewezen route voor sociale stijging. Wanneer we accepteren dat die weg doodloopt, accepteren we een steeds ongelijker wordende wereld.</p>
<p>De komende jaren zal het gat tussen de hoeveelheid arbeid die gevraagd wordt en de hoeveelheid arbeid die de Nederlander wil leveren alleen maar groter worden. We zitten immers met een in potentie rampzalige vergrijzing, waaraan we met nóg een generatie van werkweigeringsidealisten onmogelijk het hoofd kunnen bieden. De opgave van de komende kabinetten is dus niet alleen fiscaal, maar ook cultureel; werk zal weer moeten lonen, en de Nederlander zal werk weer moeten leren omarmen.</p>]]></description>
      <guid>https://volkskrant.nl/columns-opinie/ons-belastingstelsel-heeft-onze-werkmentaliteit-blijvend-aangetast~b05295dd/</guid>
      <pubDate>Sun, 27 Mar 2022 00:00:00 +00:00</pubDate>
    </item>
    <item>
      <title><![CDATA[Europa moet zich herbewapenen, vooral moreel]]></title>
      <description><![CDATA[<p>Na de revolutionaire defensiedraai van Duitsland, dat onder ‘Ossi’ Merkel zijn laatste pacifistische adem uitblies, gaat Europa werk maken van een militaire inhaalslag. De komende tijd zal pijnlijk duidelijk worden hoe al die militaire bases op ons continent te vroeg afgeschreven, vervallen en verkocht zijn. Nu de grootste economische Europese macht om is, zullen wij vanzelf meegaan.</p>
<p>Bij het woord herbewapening denk ik automatisch aan mijn 95-jarige grootmoeder. Ze groeide op in een Amsterdamse bankiersfamilie en vertelde mij vroeger over oudooms en -tantes die deel uitmaakten van de Morele Herbewapening. Dat zei mij eigenlijk nooit zoveel, het klonk mij vooral als iets christelijks in de oren, en bij kerkelijke zaken houdt mijn interesse meestal subiet op. Bovendien groeide ik als kind van de jaren negentig op met het idee dat de wereldgeschiedenis ten einde was.</p>
<p>De Morele Herbewapening (MH), ook bekend als Oxford Group, was een beweging die in de jaren twintig van de vorige eeuw ontstond. ‘Het Leger des Heils van de rĳken’ begon in Nederland met het bezoek in 1923 van de Amerikaanse dominee Frank Buchman, de spirituele leider van de beweging. Aanhangers waren voornamelijk te vinden onder de gegoede burgerij en grootindustriëlen als Frits Philips. Vooral in de jaren dertig, onder de fascistische en communistische dreiging, kreeg de beweging duizenden volgelingen. Na de oorlog was de Morele Herbewapening aanjager van de Frans-Duitse verzoening en de Europese Unie. Het Westen moest volgens Buchman niet alleen militair sterk zijn, maar ook moreel.</p>
<p>Het was geen club waarvan je lid werd, eerder een spirituele lobby waar men via via mee in aanraking kwam. De boodschap werd verspreid tijdens houseparty’s, waar de gegoede burgerij werd uitgenodigd. In een geweldige aflevering van het radioprogramma</p>
<p>OVT</p>
<p>uit 1999 is te beluisteren hoe Frits Philips er ooit bij kwam: ‘Mijn vrouw en ik hadden altijd een smoes, totdat zij opeens vroegen welk weekend we dan wél tijd hadden.’</p>
<p>Sleutelbegrip van de Morele Herbewapening is het begrip ‘stille tijd’, dat betekent dat je door te luisteren naar je innerlijke stem zowel correctie als directie kan horen. ‘Ik dacht dat ik het nogal goed deed’, vertelde Philips. ‘Maar dan blijkt dat je voor nogal wat zaken je excuses moet maken, dat is toch telkens weer een stap.’ Het belangrijkste verschil met vele andere filosofieën was de politieke ambitie. Zo beriep de Amerikaanse president Harry Truman zich rechtstreeks op de Morele Herbewapening toen hij betoogde dat alle westerse problemen hun oorsprong vinden in ‘vooroordelen, rivaliteit, apathie en hebzucht’.</p>
<p>Klinkt bekend. De oorlog in het oosten is immers een logisch gevolg van het morele tekort van Europa. Terwijl Poetin geen enkele geheimzinnigheid betrachtte over zijn imperialistische ambitie, die voor de goede verstaander al vanaf het begin van deze eeuw te beluisteren was, was Europa alleen maar met zichzelf bezig. We maakten China rijk met ons goedkope consumentisme en bekwaamden ons in het eerloze faciliteren van de rijken, door hun kapitaal maximaal te laten renderen en op te potten. Ondertussen stelden we alles uit wat onvermijdelijk en noodzakelijk is, van klimaatbeleid tot defensie.</p>
<p>Vooral de deftigsten, rijksten en gelukkigsten onder ons zouden zich moreel moeten herbewapenen en wat stille tijd moeten nemen. Zij die alles voor geld doen, maar dat altijd zullen ontkennen. Zij die kennis en kunde hebben, maar ervoor kiezen die in te zetten voor de verkeerde dingen. Zij die zich altijd maar verstoppen. Want het zijn duidelijk niet alleen onze militaire bases die te vroeg zijn afgeschreven, vervallen en verkocht.</p>]]></description>
      <guid>https://volkskrant.nl/columns-opinie/europa-moet-zich-herbewapenen-vooral-moreel~b5ec90a2/</guid>
      <pubDate>Sun, 20 Mar 2022 00:00:00 +00:00</pubDate>
    </item>
    <item>
      <title><![CDATA[Nepnieuws uit Rusland moeten we bestuderen en weerleggen, niet verbieden]]></title>
      <description><![CDATA[<p>De Britse komiek Sacha Baron Cohen riep afgelopen week Amerikaanse techplatformen tot de orde: hoe is het mogelijk dat zij nog steeds Russische propagandakanalen toestaan? De oproep van de man die furore maakte als de Kazachstaanse reporter Borat kwam na het opvallende verbod van de Europese Commissie van Russia Today en Sputnik. De eensgezindheid en daadkracht van Europa zijn te prijzen, maar hier lijkt sprake te zijn van onbezonnenheid; doet Europa hiermee immers niet hetzelfde als wat het de Russen verwijt? En maak je deze propagandakanalen, die bovendien duidelijk als zodanig herkenbaar zijn, daarmee niet groter dan nodig?</p>
<p>Waterdicht is het verder nooit: wie iets zoekt op het internet, zal het vinden. Nieuwe platforms zullen in het gat springen. De verbanning van de twee Russische propagandakanalen lijken vooral Poetin onnodig munitie te geven. Niet alleen om zijn eigen volk van de onbetrouwbaarheid van het Westen te overtuigen, maar óók om het leven van westerse journalisten in Rusland nog onmogelijker te maken.</p>
<p>De vraag is of het blokkeren van Russia Today en Sputnik in Europa netto méér oplevert dan dat het kost. De winst zou eruit moeten bestaan dat een groep mensen in het Westen, die bevattelijk is voor nepnieuws, tegen dit nepnieuws beschermd wordt en zo niet in de armen van extreemrechts wordt gedreven. Daar staat tegenover dat de groep mensen die al ‘verloren’ is aan extreemrechts zich gesterkt zou kunnen zien in zijn overtuiging dat het Westen gecorrumpeerd is door een of andere duistere elite. Mij lijkt de verbanning meer te kosten dan het oplevert: de groep ‘zwevende burgers’ lijkt me op dit onderwerp klein, terwijl de verbanning in extreemrechtse kringen wordt gezien als een aanprijzing, als wappiekeurmerk.</p>
<p>Dit betekent niet dat nepnieuws onbestreden moet blijven, maar dan wel vooral binnen de eigen invloedssfeer. Zo is het laten toetreden van Ongehoord Nederland een ander verhaal: dat betreft een met belastinggeld betaalde Nederlandse omroep die antidemocratische en extreemrechtse geluiden te veel ruimte geeft. ON is daarmee een interne dreiging, waartegen interne regels zouden moeten beschermen. De Russische propagandakanalen vormen een externe dreiging, waarop we geen invloed hebben, maar waar we wel kennis van moeten nemen, om het gevaar te onderkennen.</p>
<p>Door de westerse realiteit van populisten die de soep minder heet eten dan ze hem serveren en meestal toch nooit werkelijke macht zullen hebben, rekenen we simpelweg buiten de mogelijkheid dat nepnieuws de voorbode van beleid is. Nepnieuws lijkt in het Westen vooral folklore, en de gelovers ervan betitelen we met de vriendelijke onderschatting van een term als ‘wappie’. Maar waar nepnieuws in het Westen vooral marketing voor een extreemrechts verdienmodel is, is het in Rusland simpelweg een aankondiging van daadwerkelijk beleid en handelen. Wanneer we de jarenlange propaganda van Poetin wat serieuzer hadden genomen, had de oorlog ons mogelijk minder verrast.</p>
<p>Het Europese verbod zou best stand kunnen houden bij de rechter, maar wat als dat onverhoopt niet het geval is? Wanneer Rusland in het gelijk wordt gesteld is het niet moeilijk om voor te stellen hoezeer die overwinning uitgemolken zal worden. Dat private techbedrijven ervoor kiezen Russische propaganda te weren lijkt me prima. Maar een door de overheid opgelegde censuur schiet zijn doel voorbij. Want waarom een verbod en geen Europees initiatief om de Russische propaganda te debunken en factchecken? Die weg is ingewikkelder en tijdrovender, maar wel de juiste; en dus precies waar Europa voor zou moeten staan.</p>]]></description>
      <guid>https://volkskrant.nl/columns-opinie/nepnieuws-uit-rusland-moeten-we-bestuderen-en-weerleggen-niet-verbieden~bfe645e5/</guid>
      <pubDate>Sun, 13 Mar 2022 00:00:00 +00:00</pubDate>
    </item>
    <item>
      <title><![CDATA[In oorlogstijd wordt de lichtheid van het fenomeen opiniemaker pijnlijk duidelijk]]></title>
      <description><![CDATA[<p>Het oranjerode foldertje ligt tussen ‘Göteborg’, een toeristische gemeentegids van mijn nieuwe woonplaats, en een modetijdschrift. Het blijkt een folder uit 2018 te zijn, verstuurd naar alle Zweedse huishoudens. ‘Om krisen eller krigen kommer’ (wanneer de crisis of de oorlog komt) staat erop en de inhoud bestaat uit instructies voor de Zweedse burger, mocht het komen tot oorlog. De meeste aandacht trekt een rood katern met vette letters. ‘Als Zweden wordt aangevallen door een ander land, zullen we nooit opgeven. Eventuele informatie dat de weerstand zal eindigen is onjuist.’</p>
<p>Onverwacht zelfverzekerd van een land dat zijn neutraliteit zó serieus neemt dat het zelfs niet bij de Navo wil horen. Maar neutraliteit betekent niet automatisch dat je niet voorbereid bent op oorlog, zo leer ik. Mijn Franse buurman Xavier, die me helpt met het uitmesten van onze berging, vraagt of ik wel weet waar de schuilkelders zijn. Het blijkt zelfs in het reglement van de vereniging van eigenaren te staan, dat ik als echte Nederlander natuurlijk niet heb gelezen.</p>
<p>De schuilkelder blijkt op een steenworp van ons appartementengebouw te liggen, in de rotsen onder de Skansen Kronan, een oude fortificatie die ooit gebouwd werd om de Denen op afstand te houden. Het gouden kroontje op het fort blinkt in de zon, al zorgt oostenwind in deze tijd ook voor spookgedachten. Op de Järntorget, ietsje verderop, staan vijf ouderen voor het hoofdkantoor van de ooit oppermachtige sociaal-democratische partij met borden ‘Nej till Nato’ (Nee tegen Navo). Een laag overvliegend gevechtsvliegtuig en de gebrekkige interesse van het publiek lijken andere tijden aan te kondigen.</p>
<p>De Zweden zijn zich zeer bewust van het Russische gevaar. Af en toe duiken Russen op in de Botnische Golf en de annexatie van de Krim door Rusland in 2014 betekende het einde van het Zweedse geloof in eeuwige vrede. En mogelijk ook de tweehonderdjarige neutraliteitstraditie. De overheid besloot in 2015 dat het leger weer in staat moest zijn oorlog te voeren en kocht vliegtuigen, onderzeeërs en langeafstandsraketten. In 2018 werd de dienstplicht geherintroduceerd. Rondom Gotenburg wordt volop geoefend, in buitenwijken klinkt gemopper over de herrie van schietoefeningen.</p>
<p>In de Nederlandse kranten lees ik de bekende kakofonie van meningen, soms verstandig, maar even zo vaak volstrekt idioot. Er is iemand die het hart onder de riem van minister-president Rutte aan het Oekraïense volk ‘opruiing’ noemt en zijn Europese collega’s (‘amateuristische cheerleaders’) beticht van ‘oorlogstaal’. Merkwaardig, oorlog lijkt me nu juist het aangewezen moment voor oorlogstaal. Een socioloog vergelijkt de voortvarendheid van Europese leiders met de verheerlijking en mystificatie van de oorlog in nazi-Duitsland. Een antiracist pruttelt een ‘boontje komt om zijn imperialistische loontje’-riedeltje, alsof minderheden in het Oosten beter af zijn dan in het Westen.</p>
<p>De lichtheid van het fenomeen opiniemaker wordt in oorlogstijd pijnlijk duidelijk. De contraire mening van een microbioloog, deugdominee, of socioloog is ronduit waardeloos, en die van een podcastondernemer, of wat ben ik eigenlijk, al helemáál. De coronapandemie ging, in alle eerlijkheid, onze pet al te boven en dat was achteraf toch nog maar een crisisje van niets.</p>
<p>Wat ik wél denk te weten, is dat Nederland net als met corona weer zo’n beetje het slechtst voorbereide land van Europa is. Roekeloos, radeloos en reddeloos. Ik zou niet één schuilkelder in Amsterdam kunnen aanwijzen en voor de dienstplicht hoef je de Nederlander niet te bellen. Het is hopen op een goede afloop en je voorbereiden op het ergste, zoals de Zweden doen. Méér heeft deze columnist u momenteel niet te bieden.</p>]]></description>
      <guid>https://volkskrant.nl/columns-opinie/in-oorlogstijd-wordt-de-lichtheid-van-het-fenomeen-opiniemaker-pijnlijk-duidelijk~b9c847f1/</guid>
      <pubDate>Sun, 6 Mar 2022 00:00:00 +00:00</pubDate>
    </item>
    <item>
      <title><![CDATA[Eer, trots en mannelijkheid moeten terugveroverd worden op de eerloze klasse van de proletenpopulisten]]></title>
      <description><![CDATA[<p>‘Als je over historische allianties, trots en eer heen walst, dan maak je de wereld niet beter.’ Thierry Baudet was er als de kippen bij om duidelijk te maken dat hij vast van plan is aan de verkeerde kant van de geschiedenis te blijven. De rampzalige Russische inval in Oekraïne zorgde niet voor schaamte bij de initiatiefnemer van het Oekraïnereferendum uit 2016, maar voor een zo mogelijk nóg grotere zelfvoldaanheid: de verrader is in zijn verwrongen realiteit een heuse ziener.</p>
<p>De zelfbetrekking van Baudet is voor de verandering eens terecht; zijn carrière ís immers nauw verbonden met Oekraïne. Dankzij het ‘nee’ van overigens slechts 19 procent van het ‘netto’-electoraat, zette de antidemocraat zichzelf op de kaart. Samen met andere miserabele schertsfiguren als Bart Nijman en Jan Roos leek het hem wel leuk om ter meerdere glorie van hemzelf met de toekomst van een land en volk te spelen. Het verveelde Nederland vond het referendum wel een lollig stuntje, en was er niet iets met kippen? We stemden lekker tégen, als verzetje op een willekeurige woensdag.</p>
<p>Baudet spreekt vaak over de begrippen eer, trots en mannelijkheid, net als zijn autoritaire voorbeelden Trump, Poetin en Bolsonaro. In het proletenpopulisme is het eervol om als een baviaan door het leven te gaan, te pakken wat je pakken kan, en egoïsme te verwarren met mannelijkheid. Trots staat bij hen gelijk aan autoritair leiderschap en nationalisme. De succesvolle toe-eigening van deze begrippen door mannen die zo overduidelijk zónder enige eer of deugd door het leven gaan, bewijst ironisch genoeg hun gelijk; het Westen is inderdaad eerloos geworden.</p>
<p>Nederland is misschien nog wel het ergst. Onze politieke leiders zijn al decennialang managers die het volledig laten afweten wanneer het onderscheid tussen goed en fout juist heel erg pregnant is. Net als ons koningshuis, dat vanzelfsprekend bestaat dankzij de kunst van het vóór laten gaan van het</p>
<p>Fressen</p>
<p>op de</p>
<p>Moral</p>
<p>. Eerloos ook als de NPO, waar onlangs een fascistische en racistische omroep mocht toetreden. Eerloos als ons bedrijfsleven, dat pas ophoudt met winstbejag wanneer de Russen in Glanerbrug staan. Eerloos als zovele burgers, die coronamaatregelen vergeleken met de Holocaust.</p>
<p>Ondertussen wordt in de debiliteit van het nationale debat zelfs een imperialistische oorlog in een decadent cultuurdebatje gegoten. Domrechts vindt dat door alle westerse aandacht voor racisme en discriminatie Poetin wel móest aanvallen, terwijl de andere kant het kwaad met ondraaglijke mutserigheid poogt te psychologiseren, alsof het om overspel gaat. Want zou die veroveringsoorlog van Poetin niet gewoon komen door een gebrek aan moederliefde? Vlad, waarom ben je zo bóós? Passief-agressieve oorlogsvoering als antwoord op imperialisme; het is misschien wel het eindstation van westerse decadentie.</p>
<p>In een eerloze samenleving kunnen politici in onze Tweede Kamer ongestraft moslims vergelijken met ongedierte en oproepen tot buitenwettelijke coronatribunalen. In een eerloze samenleving maken we van privéaangelegenheden voortdurend een publieke zaak, en reageren we met gelatenheid op de verwoestende invloed van sociale media. In een eerloze samenleving wordt vals fatsoen steevast hoger aangeslagen dan terechte woede.</p>
<p>Alexis de Tocqueville, paradoxaal genoeg door Thierry Baudet als ‘grondlegger van FVD’ omarmd, zei ooit: ‘vrijheid kan niet zonder eer’. Welnu, het wordt tijd dat we de begrippen eer, trots en mannelijkheid terugveroveren op de eerloze klasse der proletenpopulisten, om onze vrijheid te beschermen. Want hoewel het klopt dat vrijwel alle boeven mannen zijn, moeten we niet vergeten dat vrijwel alle helden óók mannen zijn. Wie inspiratie nodig heeft, hoeft alleen maar naar de Oekraïense president Zelenski te kijken.</p>]]></description>
      <guid>https://volkskrant.nl/columns-opinie/eer-trots-en-mannelijkheid-moeten-terugveroverd-worden-op-de-eerloze-klasse-van-de-proletenpopulisten~bc8f9c02/</guid>
      <pubDate>Sun, 27 Feb 2022 00:00:00 +00:00</pubDate>
    </item>
    <item>
      <title><![CDATA[Collectieve actie als goedmakertje voor belastingparadijs Nederland]]></title>
      <description><![CDATA[<p>Afgelopen week werd bekend dat de stichting App Stores Claims namens Nederlandse consumenten 1 miljard euro wil terugvorderen van Apple en Google. Met voormalige knuffelcapuchon Alexander Klöpping als boegbeeld, wil de stichting namens de consument genoegdoening voor de ordinaire koppelverkoop van de twee techreuzen. Als ondernemer ergerde Klöpping zich kapot aan de hoge commissies (30 procent), maar kon deze op geen enkele manier omzeilen. Wie protesteert tegen misbruik van marktmacht riskeert immers represailles van Apple en Google, en wordt niet meer gepromoot in hun appstore, met desastreuze gevolgen voor de omzet.</p>
<p>Dat nu met collectieve acties een vuist wordt gemaakt tegen misbruik van marktmacht is een spannende ontwikkeling. Zou collectieve actie wél slagen, waar overheden maar blijven falen? De monopolistische dominantie van techbedrijven is immers geen nieuws, en de laatste twee decennia lijken overheden minder en minder bestand tegen lobbydollars, met de nooit uitgevoerde splitsing van Microsoft en de goedgekeurde overname van Instagram door Facebook als dieptepunten. Al enige tijd wordt een renaissance van het Amerikaanse mededingingsrecht aangekondigd, maar vooralsnog blijft scepsis op zijn plaats. De lobby en oorlogskas van grote bedrijven is groter dan ooit, terwijl de roep om protectionisme en wereldkampioenen allerminst verstomd is.</p>
<p>Maar nu is er dus een derde macht: de consument. En Nederland heeft zowaar de mogelijkheid weer eens gidsland te zijn, omdat hier in januari 2020 al de Wet afwikkeling massaschade in collectieve actie (WAMCA) in werking trad, vooruitlopend op vergelijkbare Europese richtlijnen. Dat veel grote bedrijven hier om fiscale redenen een vestiging hebben, is een extra reden om eerst in Nederland een dergelijke schadezaak te beginnen.</p>
<p>Vanzelfsprekend is de tegenlobby van grote bedrijven, en de advocatenkantoren die hun belangen behartigen, al in volle gang. In</p>
<p>NRC</p>
<p>klaagden enkele Zuidaskantoren over het gebrek aan transparantie bij claimstichtingen en overbelasting van het rechtssysteem door deze ‘hausse’ aan zaken. Die zorgen zijn natuurlijk geveinsd, want het is heerlijk uurtjes schrijven in langslepende mededingingszaken.</p>
<p>Het verdienmodel is minstens zo interessant als het juridische aspect van deze zaken. Investeerders financieren de schadezaak, en kunnen bij winst hun inleg in veelvoud terugkrijgen. Maar de multiplier is onbekend; de Nederlandse rechter bepaalt niet alleen hoe groot de schadevergoeding wordt, maar óók welk deel daarvan naar de investeerders mag. Internationaal gezien is dat ergens tussen drie en vijf keer de inleg, maar het valt te verwachten dat de Nederlandse rechter risico lager waardeert dan de Amerikaanse. Tijdens een eerdere collectieve zaak liet een Nederlandse rechter zich al ontvallen dat hij een ‘BMW acceptabel vond, maar een Bentley niet’.</p>
<p>Collectieve actie heeft eerder gezorgd voor gedragsverandering in de financiële wereld, net als het recentelijk bedrijven en overheden dwong werk te maken van klimaatbeleid. De volgende slag ligt in het mededingingsrecht. Dat investeerders bij winst beloond worden voor hun risico vind ik niet onoverkomelijk, zeker wanneer overheden het laten liggen.</p>
<p>Kortom, ik zie een mooie kans voor ons land, dat van zijn reputatie als belastingparadijs af schijnt te willen. Stamp zo snel mogelijk een Consumers’ Rights Court uit de grond, en maak werk van onze imagoverbetering! Gebruik de Nederlandse belastingkantoortjes en hun ‘substantietrucs’ tégen de (tech)reuzen om de wereld eerlijker te maken:</p>
<p>go out with a bang</p>
<p>! Nederland als precedentland voor een hausse aan collectieve zaken in heel Europa, met als grote winnaar de consument; kunnen we ook weer eens ergens trots op zijn.</p>]]></description>
      <guid>https://volkskrant.nl/columns-opinie/collectieve-actie-als-goedmakertje-voor-belastingparadijs-nederland~bed50493/</guid>
      <pubDate>Sun, 20 Feb 2022 00:00:00 +00:00</pubDate>
    </item>
  </channel>
</rss>
