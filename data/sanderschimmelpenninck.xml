<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Trumps tarieven zijn bedoeld om het Amerikaanse bedrijfsleven te dwingen zijn ring te kussen]]></title>
      <description><![CDATA[<p>Voor het eerst in een jaar of vijftien staat een linkse partij bovenaan in de peilingen. Gedeeld met de PVV weliswaar, maar de trend is onmiskenbaar: GroenLinks-PvdA zit in de lift, terwijl het vehikel van Wilders daalt, al gaat dat nog niet zo hard als bij de vrijwel geheel weggevaagde coalitiepartners NSC en BBB. Ook andere middenpartijen, zoals CDA en VVD, vertonen tekenen van herstel. Dat komt vooral door de breed gevoelde ontzetting over de Amerikaanse idiocratie, die Europa als vijand in plaats van bondgenoot behandelt. Zeker nu Trumps maffiose economie van afpersing en loyaliteit ook de portfolio’s van poldertrumpjes bereikt – de enige realiteit waar domrechts nog op aanslaat – begint ook de Nederlandse kiezer zich achter de oren te krabben; zou het dan misschien tóch onverstandig zijn om te stemmen op halve garen? Ook door het gestuntel van onze eigen extreemrechtse regering is het dan aantrekkelijk om te denken dat de natuur zich aan het herstellen is. Dat kiezers hun lesje leren, en de volgende keer doen wat je van een rationeel denkende en goed geïnformeerde burger mag verwachten: op een partij stemmen die een doorgerekend programma en bekwame mensen heeft. Dat het populismeprobleem zichzelf oplost wanneer de populist door de mand valt, en de kiezer van een koude kermis thuiskomt. Maar zoals vaker betoogd, is economisch lijden helemaal niet de reden dat grote groepen extreemrechts stemmen. En wanneer je helemaal geen échte problemen hebt, zit je er dus ook helemaal niet mee dat jouw favoriete politicus geen problemen oplost; naar de mond gepraat worden is genoeg. Daarbij geldt dat de ‘wil van het volk’ steeds vaker op ‘de leugens van de sekteleider’ neerkomt. Zo laat Amerikaans onderzoek zien dat het aantal Republikeinse kiezers dat Europa als een vijand ziet dit jaar verdubbelde. Uitsluitend door Trumps eigen uitspraken en gedrag dus. Trump gaat nu nog een stap verder; problemen niet oplossen is niet genoeg, hij wil problemen veroorzaken, in de wetenschap dat in crisissituaties overheden hun macht kunnen vergroten. U weet wel, wat overheden ten tijde van de economische crisis in 2008 hadden moeten doen, maar nalieten. Trumps tarieven zijn bedoeld om het Amerikaanse bedrijfsleven te dwingen zijn ring te kussen – in ruil voor een ontheffing. Als de eerste schokgolven voorbij zijn, draait de wereld gewoon door, en zullen mensen en economie dealen met de nieuwe realiteit, is zijn gok. Mislukkingen en het onvermogen om loze beloftes waar te maken lijkt extreemrechts ook in Europa steeds vaker te verwelkomen en strategisch in te zetten. De tegenwerking vanuit Brussel, de rechtspraak of andere instituties zal worden gebruikt om de eigen achterban er nóg meer van te overtuigen dat we van die instituties af moeten, die staan immers de volkswil in de weg. Bovendien kan de loyaliteit van bondgenoten en achterban getest worden. In dat licht is de vrees dat de veroordeling van Marine Le Pen extreemrechts in Frankrijk zal helpen niet onterecht. Dat is overigens geen reden haar dan maar niet te veroordelen, zoals onder meer The Economist betoogde. Extreemrechts lijkt dus niet te kunnen verliezen, maar ironisch genoeg kan juist Trump een einde maken aan deze logica. Want waar Amerika over drieënhalf jaar mogelijk niet eens meer kán afrekenen met de automutilatie van Trump, kan Europa wél tijdig afkicken van extreemrechts. In de decadente jaren achter ons was het voldoende dat een populist tegen de bierkaai vocht. Maar wanneer evidente onkunde en chaos leiden tot niet langer te ontkennen schade, moet het kwartje toch vallen.</p>]]></description>
      <guid>https://www.volkskrant.nl/columns-van-de-dag/trumps-tarieven-zijn-bedoeld-om-het-amerikaanse-bedrijfsleven-te-dwingen-zijn-ring-te-kussen~b6dda1474/</guid>
      <pubDate>Mon, 7 Apr 2025 00:00:00 +0200</pubDate>
    </item>
    <item>
      <title><![CDATA[De chaotische domheid, die Trump, Poetin en de tech-elite zo kenmerkt, wordt slecht herkend]]></title>
      <description><![CDATA[<p>‘Hoeveel dommer kan het nog worden?’ vroeg Hillary Clinton zich vorige week in een opiniestuk in The New York Times af. Van de roekeloosheid met staatsgeheimen tot het wegsturen van ervaren ambtenaren: het is volgens haar allemaal ongelooflijk dom. Populisten claimen dat Clinton voor eeuwig ‘af’ is omdat ze in 2016 Trump-supporters deplorables noemde. In werkelijkheid was haar opmerking stukken genuanceerder. Ze zei dat je Trump-aanhangers in twee groepen kan verdelen: ‘degenen die ik de deplorables zou noemen, de racisten en de haters’, en anderzijds ‘de mensen die aangetrokken worden omdat ze denken dat Trump op de een of andere manier een Amerika gaat herstellen dat niet meer bestaat’. Haar nuance is in de geschiedschrijving verloren gegaan, omdat extreemrechts nu eenmaal aan het winnen is. En dus de geschiedenis schrijft. Dat neemt niet weg dat Clinton natuurlijk volledig gelijk had en heeft; het is helemaal niet gek om criminelen en racisten deplorables te noemen. Sterker nog, dat lijkt me een burgerplicht. En met betrekking tot haar verzuchtingen over de opzettelijke en nalatige domheid van de regering-Trump kan ik alleen maar blij zijn dat er steeds meer mensen zijn die domheid als het wezenskenmerk van extreemrechts herkennen. Maar herkennen is niet genoeg, de domheid moet begrepen en bestreden worden. Want wie oplet ziet dat op allerlei plekken in onze samenleving de verdomming toeslaat: niet alleen in de politiek, maar ook in het onderwijs en ons werk. De zogenaamde AI-‘revolutie’ is daarbij niets meer dan de volgende stap naar nóg meer breinrot en luiheid, die onze beschaving verder zal verzwakken. Wanneer je dat rationeel probeert te verklaren, zou je kunnen zeggen dat de techoligarchen ons deze ‘vooruitgang’ uitsluitend opdringen om geld te verdienen, maar dat lijkt me een te rationele verklaring. Net zoals alle verklaringen voor de acties van Trump en Poetin dat ook zijn. De weigering om te onderkennen dat domheid en irrationaliteit leidend zijn bij zowel extreemrechts als de tech-oligarchen is gevaarlijk; het zorgt er bijvoorbeeld voor dat we in Europa geneigd zijn om te denken dat Poetin heus niet verder gaat dan Oekraïne. Maar oorlog is meestal irrationeel, zoals Caroline de Gruyter al concludeerde in NRC. Naast de politieke variant van jezelf van de domme houden, die we kennen van de ontkenning van klimaatverandering of het opvoeren van een verband tussen immigratie en allerhande maatschappelijke problemen, bestaat er ook een ‘kijken-waar-het-schip-strandt’-domheid. En juist die chaotische domheid, die Trump, Poetin en de tech-elite zo kenmerkt, wordt slecht herkend. Natuurlijk hebben zij óók rationele en economische motieven voor hun handelen, maar er is te weinig oog voor wat door psychologen escalation of commitment wordt genoemd. Daarbij volhardt men in hetzelfde (verkeerde) gedrag, ook al zijn er steeds negatievere uitkomsten. Omdat men niet meer terug kan én omdat men denkt boven wetten te staan, inclusief die van de logica. Zelfs wanneer de dwaling gestopt wordt, is er blijvende schade aangericht. Mensen hebben de neiging om eerder geleerde verkeerde informatie te geloven, zelfs nadat deze is gecorrigeerd: het illusoir waarheidseffect. Zo beïnvloedt de verkeerde informatie van ooit wat men gelooft in het nu. Geschiedvervalsing zorgt voor blijvende schade. Er is weinig aanleiding om te veronderstellen dat zij die betoverd zijn door domheid ‘opeens’ weer normaal gaan doen wanneer de realiteit inslaat. Daarvoor heeft men te diep geïnvesteerd; liever stijfkoppig de domheid tot het bittere einde volhouden dan toegeven fout te zitten. Daarmee is het antwoord op de vraag van Clinton weinig hoopvol: het kan nog véél dommer. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-chaotische-domheid-die-trump-poetin-en-de-tech-elite-zo-kenmerkt-wordt-slecht-herkend~ba082185/</guid>
      <pubDate>Mon, 31 Mar 2025 00:00:00 +0200</pubDate>
    </item>
    <item>
      <title><![CDATA[De arbeidersklasse is veranderd in een zzp-klasse, die nooit meer terugkomt naar de PvdA]]></title>
      <description><![CDATA[<p>Het was een beginnetje, die vijftienduizend man op de Dam. Ik kreeg veel berichten van mensen die hun angst voor krakershonden en ‘al te veel Palestina-gedoe’ hadden overwonnen en trots meldden dat ze voor het eerst waren gaan demonstreren. ‘Maar er hadden wel wat meer EU-vlaggen mogen wapperen’, appte een maatje van me. Elders in Europa wapperen die wel volop, bij de groeiende straatprotesten tegen corrupte radicaal-rechtse regimes in landen als Servië en Hongarije. En zelfs in Amerika beginnen de pleinen, of nou ja, parkeerterreinen, vol te lopen dankzij de ‘Fight Oligarchy’-tour van onafhankelijk senator Bernie Sanders en Alexandria Ocasio-Cortez, afkomstig uit de linkertak van de Democratische partij. Zij laten het muisstille Democratische establishment zien hoe je een vuist kunt maken tegen extreemrechts: door je te organiseren en te laten zien met hoeveel je bent, een realiteit die niet te manipuleren valt door extreemrechts. Om de Linkse Lente werkelijk te laten bloeien moet er in Nederland nog afgerekend worden met een paar oude mannetjes die het samengaan van PvdA en GroenLinks saboteren. Ad Melkert, die nog altijd een fantastische imitatie van een zak aardappelen in huis heeft, verzuchtte in een interview met Frans Timmermans dat GroenLinks-PvdA er zo weinig zetels bij krijgt, terwijl de kiezer massaal wegloopt bij de coalitiepartijen. ‘Voor wie is de nieuwe partij?’ vroeg hij, om zijn eigen vraag met een domme karikatuur over vleeseters te beantwoorden. Ook de waardeloze poseur Rob Oudkerk, die overigens nog nooit in dezelfde ruimte is gezien met Wierd Duk, wordt na decennia vergetelheid door de rechtse media opgevoerd als PvdA-orakel, en mag vrijwel dagelijks aanschuiven bij een of ander babbelprogramma. Daar zegt hij dan dingen als dat GroenLinksers met ‘het einde van de wereld bezig zijn’, en PvdA’ers met ‘het einde van de maand’. Niet alleen een doodvermoeiende karikatuur van GroenLinks, maar ook van een schatrijk land waar de arbeidersklasse is veranderd in een zzp-klasse, die nimmer nooit meer terugkomt naar de PvdA. De platitudes van Oudkerk kennen we uit de Telegraaf-column van Ronald Plasterk; wanneer dat soort mannen zeggen dat de PvdA nog beter kan fuseren met de VVD dan GroenLinks, weten we inmiddels dat ze gewoon worstelen met hun eigen verrechtsing. Dat De Telegraaf en WNL vrijwel dagelijks Oudkerk opvoeren, bewijst echter dat Timmermans gelijk heeft: op rechts houden ze links liever verdeeld en klein. Zeker bij de VVD, waar domrechts dominant is, is men banger voor een grote linkse partij dan voor een grote PVV, zo bleek de afgelopen jaren. De fundamentele denkfout van ‘oud-links’ is dat het denkt dat het electoraat naar rechts is opgeschoven omdat het werkelijk rechts ís. Dan zou het electoraal inderdaad geen zin hebben om juist naar links af te slaan. Maar dat is helemaal niet zo. Ja, veel mensen vinden paal en perk aan immigratie belangrijk, maar zeker op sociaal-economisch vlak zijn ze helemaal niet rechts, maar vooral misleid. Het gebeuk van neoliberale mantra’s heeft mensen gehersenspoeld, maar nu de corruptie van de Amerikaanse oligarchie laat zien wat het eindstation is, worden ze snel wakker. Het gepruttel van Gerdi Verbeet, Ad Melkert, Hans Spekman en andere relicten uit de jaren negentig dient derhalve volstrekt genegeerd te worden, hoe prachtig sociaaldemocratisch hun namen ook mogen klinken. Niemand, behalve de leden van de Partij van de Arbeid, is geïnteresseerd in de Partij van de Arbeid. Een linkse fusiepartij moet niet denken dat het domrechtse overlopers kan terugveroveren, maar volop inzetten op het binnenhalen van hoger opgeleiden. Sterker nog, ik zou D66 ook eens bellen. Correctie: in een eerdere versie van deze column stond dat Bernie Sanders lid is van de Democratische partij. Hoewel Sanders nauwe banden heeft met de Democraten, is hij onafhankelijk senator voor de staat Vermont. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-arbeidersklasse-is-veranderd-in-een-zzp-klasse-die-nooit-meer-terugkomt-naar-de-pvda~b9e36455/</guid>
      <pubDate>Mon, 24 Mar 2025 00:00:00 +0100</pubDate>
    </item>
    <item>
      <title><![CDATA[De politieke opinies van een steenrijke ondernemer zijn niet interessanter dan die van een loodgieter]]></title>
      <description><![CDATA[<p>Ik snap heus waarom Eva Jinek de in Amerika woonachtige ondernemer Reinout Oerlemans de grote meneer liet uithangen: anders komt hij niet. Succesvolle ondernemers zijn nu eenmaal gewend dat iedereen naar hun pijpen danst, dat doet financiële afhankelijkheid. Ook zonder tegenspraak was het verhelderend om de ondernemer nauwelijks verholen bewondering te zien koesteren voor de autocratische leugenaar in het Witte Huis, die momenteel de democratie, de wereldorde én zijn eigen economie aan het slopen is. Oerlemans begon door zijn rol als Arnie in Goede Tijden, Slechte Tijden nooit aan zijn rechtenstudie, en dat is te merken. Geen woord over de ontmanteling van de democratische rechtsstaat, de corruptie en de zelfverrijking van de Amerikaans oligarchie. ‘Wat je niet moet doen, is met een Nederlandse lens naar Amerika kijken’, bazelde Oerlemans. Oh nee? Met welke dan, een Griekse? Met welke dure lens Oerlemans naar Donald Trump kijkt, liet zich raden door de rest van zijn betoog. Volgens Oerlemans moeten we het leiderschap van Trump ‘op waarde schatten’ en beseffen dat hij ‘gekozen’ is, ‘een mandaat’ heeft en ‘meteen aan de gang’ is gegaan. Alsof dát betwist wordt. En alsof dat ook niet allemaal voor Hitler gold, om maar iemand te noemen. Van Oerlemans moeten we Trump niet letterlijk nemen over bijvoorbeeld Oekraïne, omdat Amerika een ‘heel groot land is’, waar het moeilijk is ‘om je boodschap voor het voetlicht te krijgen’. Juist ja. ‘Misschien klinkt het heel stom wat ik zeg’, zei Oerlemans geen woord te veel. Maar zoals dat gaat bij ondernemers, uiteindelijk draait het allemaal om geld. ‘Daar wil ik best wel wat over zeggen, Eva’, zei Oerlemans met het aplomb van een arrivé. ‘Dat geld moet wel opgebracht worden door de Amerikaanse taxpayer.’ Weer zo’n nietszeggend en quasi-neutraal statement, waarmee hij feitelijk de leugen van Trump dat Amerika meer zou betalen voor de veiligheid van Oekraïne dan Europa herhaalt. Dat de uitbreiding van de Navo naar het Oosten óók een Amerikaans idee was, en dat rijke Amerikanen zoals hij nauwelijks belasting betalen, bleef onvermeld. Op LinkedIn en in slecht beluisterde podcasts prijzen sommige Nederlandse ondernemers Oerlemans. Ook zij bepleiten met dezelfde laffe nepnuance meer ‘begrip’ en een ‘dialoog’ en prijzen de ‘daadkracht’ en het ‘lef’ van Elon Musk en Trump. Daarvoor hebben ze dikwijls allerlei particuliere redenen, omdat ze Tesla’s verkopen bijvoorbeeld, maar wat hen bindt is plat egoïsme. Zij hebben óók geen cent over voor Oekraïne, haten belastingen en vinden dat iedereen het zelf maar uit moet zoeken. Net als in de rest van de wereld, is in Nederland het misverstand ontstaan dat de politieke opinies van een steenrijke ondernemer interessanter zijn dan die van een loodgieter of tandarts. Niets is minder waar; ondernemers werken met oogkleppen op aan hun ondernemingen en krijgen daardoor weinig mee van maatschappelijke ontwikkelingen, rechtsstaat of geopolitiek. Ze onderschatten steevast de factor geluk in hun eigen succes, zijn dogmatisch anti-overheid, en zien alles in het leven als een transactie, zelfs hun relaties en vriendschappen. Ook ik vind dat de politiek wel wat meer ondernemerschap kan gebruiken. Maar een ondernemende overheid is precies het tegenovergestelde van een overheid van ondernemers. Een ondernemende overheid investeert in mens en maatschappij, terwijl een overheid van ondernemers doet wat rich kids Trump en Musk nu doen: de staat ontmantelen die hen hielp rijk te worden, en deze in geprivatiseerde stukjes uitserveren aan hun oligarchische vrienden. Nederland mag zich gelukkig prijzen met een democratie waarin het compromis telt; dat houdt wereldvreemde ondernemers buiten de deur. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-politieke-opinies-van-een-steenrijke-ondernemer-zijn-niet-interessanter-dan-die-van-een-loodgieter~b911505d/</guid>
      <pubDate>Mon, 17 Mar 2025 00:00:00 +0100</pubDate>
    </item>
    <item>
      <title><![CDATA[Dat hoger opgeleiden neerkijken op lager opgeleiden is niet te bewijzen, ze lijken me vooral bang voor lager opgeleiden]]></title>
      <description><![CDATA[<p>Journalisten zijn gek op sociologen. Op basis van vragenlijstjes met minder respondenten dan vragen, weten die altijd wel iets te produceren dat tot nieuws kan worden opgeblazen. Zo ook de Tilburgse socioloog Quita Muis, van haar proefschrift over polarisatie werd een olifant gemaakt. In haar onderzoek ontdekte zij dat de polarisatie tussen hoger en lager opgeleiden helemaal niet groter wordt, maar aangezien je daarmee de publiciteit niet haalt, zocht en vond men een geschikte spijker op laag water: hoger opgeleiden lijken onderling meer op elkaar dan lager opgeleiden! Floor Rusman rekende vorige week in NRC al overtuigend af met dit staaltje hoogopgeleide fophef. Muis’ onderzoek gaat namelijk alleen over culturele thema’s en niet over economische, terwijl hoger opgeleiden op dat gebied wel degelijk met elkaar verschillen. Dat na de ontkerkelijking hoger opgeleiden op culturele thema’s meer op elkaar zijn gaan lijken, is een open deur van jewelste, maar niet voor Margriet Oostveen, die eerst voor deze krant en daarna voor De Correspondent de rancuneuze ranja aanlengde. Zie je wel, hoger opgeleiden zijn allemaal dezelfde moreel verheven klootzakken! Graag geef ik de weerlegging van Rusman hier nog een staartje. Allereerst de dominantie van hoger opgeleiden in de politiek, die enorm zou zijn toegenomen. Oostveen constateert dat tegenwoordig 80 procent van de Kamerleden hoogopgeleid is, terwijl begin jaren vijftig ‘nog niet de helft academisch geschoold was’. Pure misleiding, en niet alleen door het afwisselend gebruik van het verschillende ‘hoogopgeleid’ en ‘academisch geschoold’: in de jaren vijftig was slechts 1 à 2 procent van de bevolking academisch geschoold. En de oververtegenwoordiging van hoger opgeleiden in de politiek daarmee tientallen (!) keren groter dan tegenwoordig. Dan de opgewekte conclusie dat lager opgeleiden ‘diversere’ opvattingen hebben. Dat is natuurlijk helemaal niet automatisch positief. Het is een beetje zoals het bekendste aforisme van Tolstoj: ‘Gelukkige gezinnen lijken allemaal op elkaar, maar elk ongelukkig gezin is ongelukkig op zijn eigen manier’. Zo is het ook met mensen die geen waarde hechten aan feiten of de wetenschap: ze hebben allemaal hun eigen, unieke kletsverhaal om klimaatverandering te ontkennen. Lekker divers! Volgens Muis en Oostveen gaat het in de politiek steeds vaker over zaken die hoogopgeleiden belangrijk vinden. Onzin, het gaat al jaren over immigratie en hoe zielig boeren en huisjesmelkers zijn. Was het maar zo, want dat zou volstrekt logisch zijn. Want rara, waarom vinden die hoger opgeleiden klimaatverandering of ongelijkheid toch zo belangrijk? Weten zij soms iets dat lager opgeleiden niet weten? Ja, de dames zijn echt iets op het spoor. ‘Ze lijken liever op andere hoger opgeleiden’, schrijft Oostveen, waarmee politieke opvattingen een lifestylekeuze worden in plaats van de optelsom van kennis en een al dan niet werkend moreel kompas. En natuurlijk komt het argumentum ad toeslagenaffairum ook voorbij in haar populistische betoog: allemaal de schuld van hoger opgeleiden. Dat hoger opgeleiden neerkijken op lager opgeleiden is niet te bewijzen, ze lijken me vooral bang voor lager opgeleiden. Dat lager opgeleiden neerkijken op andere lager opgeleiden is dan weer wél aan te tonen: zij stemmen immers bij voorkeur op populisten die andere lager opgeleiden, bij voorkeur die met een andere kleur of uitkering, het leven zuur willen maken. Vrijwel niemand ontkent dat segregatie een probleem is, maar elk idee dat scheefgroei en ongelijkheid wil bestrijden, stuit op weerstand van, u raadt het al, lager opgeleiden. In die zin is het een troost dat we in Nederland de lat zo ongelooflijk laag leggen dat binnenkort een meerderheid van ons land zich hoger opgeleid mag noemen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/dat-hoger-opgeleiden-neerkijken-op-lager-opgeleiden-is-niet-te-bewijzen-ze-lijken-me-vooral-bang-voor-lager-opgeleiden~be41c742/</guid>
      <pubDate>Sun, 9 Mar 2025 00:00:00 +0100</pubDate>
    </item>
    <item>
      <title><![CDATA[Trump en sidekick Vance hadden een duidelijk doel: Zelensky afschilderen als een respectloze man]]></title>
      <description><![CDATA[<p>Waar te beginnen na zo’n weerzinwekkend schouwspel? Nu de eerste verbijstering is gezakt, is het goed om te constateren dat de maffioze behandeling van de Oekraïense president aangekondigd was: de weerzin van Trump tegen Zelensky dateert al van 2019, toen hij Zelensky óók al eens (tevergeefs) probeerde te chanteren – toen met een onderzoek naar de zoon van Joe Biden als inzet. Trump wilde dat onderzoek gebruiken als munitie in zijn herverkiezingscampagne. De bijeenkomst in het Witte Huis was een vooropgezet plan om Zelensky publiekelijk te vernederen en uit te lokken. Trump en sidekick Vance vuurden non-stop Russische leugens op Zelensky af en onderbraken hem bij elke poging om de verdachtmakingen en leugens te weerleggen. Dit alles met een duidelijk doel: het afschilderen van Zelensky als een emotionele, respectloze man, met wie je geen zaken kan doen. Het opzetje werd afgemaakt door een als journalist vermomde Trumpsupporter die Zelensky verweet geen pak aan te hebben. Een absurd verwijt van het slechtst geklede volk ter wereld, in een kamer waar een week eerder Elon Musk met pet en kind op het hoofd de pers te woord stond. Deze ‘waarom ben je zo boos?’- uitlokking is een klassieke tactiek van het moderne fascisme. Men houdt zich van de domme en debiteert met een stalen gezicht de meest groteske leugens om vervolgens, wanneer de tegenstander daar wat van zegt, deze tegenstander te verwijten emotioneel te zijn of een gebrek aan fatsoen te hebben. Het is de giftigste vorm van victim blaming, waarbij de dader zich als slachtoffer presenteert, en als een baken van welwillendheid bovendien. Schokkend was hoe Navo-baas Mark Rutte reageerde op de Amerikaanse gangsterpolitiek. De man die als minister-president MH17 en Oekraïne vooral wilde negeren, echode het Amerikaanse (en dus Russische) verhaal door te liegen dat ‘Trump niet uit was op een ruzie’ en Zelensky nu ‘een manier moet vinden om de relatie met Trump te herstellen’. Alsof je een verkrachte vrouw eerst verwijt een kort rokje te hebben gedragen, vervolgens zegt dat de verkrachter niet uit was op een verkrachting en dan ook nog de verkrachte vrouw beveelt het goed te maken met de verkrachter. Hoewel Trump ongetwijfeld zal denken dat hij de winnaar was van deze wanvertoning, is er reden om te hopen op het tegenovergestelde. Natuurlijk is de militaire afhankelijkheid van de VS niet opeens voorbij, maar voor Europeanen zal dit een sleutelmoment zijn; openlijk huichelen over ‘de goede punten’ van het Trump-regime zal zelfs voor extreemrechtse politici en ondernemers lastig worden. Europa wordt met duizelingwekkende snelheid wakker nu Amerika lid is geworden van de As van het Kwaad die het ooit beweerde te bevechten. In Nederland zou de VVD de stekker uit het kabinet moeten trekken. Enkele PVV-Kamerleden verspreidden smalende berichten waarin Zelensky belachelijk werd gemaakt, om deze daarna weer te verwijderen. Precies zoals PVV-bewindsvrouw Faber Zelensky ‘niet democratisch gekozen’ noemde, om daar even later schijnheilig op terug te komen. Dit zijn allemaal geen ‘uitglijders’, maar gewoon de pro-Russische lijn van Wilders die nog in 2018, vier jaar na MH17, trots in de Russische Doema poseerde. Los van landverraders in de coalitie, wil ik de VVD ook wijzen op meer opportunistische overwegingen. Bij nieuwe verkiezingen zullen coalitiegenoten BBB en NSC worden weggevaagd, terwijl ook de PVV wegzakt in de peilingen. De geopolitieke onrust en de asielmislukkingen bieden de vertrouwde VVD een unieke kans om de verveelde middenklasse weer op te vegen. Dat die partij daarmee (weer) de grootste wordt is een onrecht dat we dan maar moeten verdragen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/trump-en-sidekick-vance-hadden-een-duidelijk-doel-zelensky-afschilderen-als-een-respectloze-man~b728fe4c/</guid>
      <pubDate>Mon, 3 Mar 2025 00:00:00 +0100</pubDate>
    </item>
    <item>
      <title><![CDATA[Een corrupte techoligarchie maakt het leven van de gewone man niet beter, een tegenreactie zal niet uitblijven]]></title>
      <description><![CDATA[<p>Vijf jaar lang fietste ik elke ochtend en middag langs het Weldam, tussen Goor en Diepenheim. Op de prachtige havezate woonde Alfred Solms, een zeer aimabele Duitse graaf. Hij heette voluit zu Solms Sonnewalde, verwijzend naar zijn familielandgoed in voormalig Oost-Duitsland. Dat landgoed werd aan het eind van de Tweede Wereldoorlog bezet en vernield door de Russen, waarna de Duitse communisten het historische erfgoed onteigenden en verwoestten. Dergelijke geschiedenislessen lijken bij een flink deel van de financiële elite te zijn weggezakt. Vorige week prees de Duitser Mathias Döpfner, de grote baas bij uitgever Axel Springer, de duistere speech van de Amerikaanse vicepresident JD Vance. Döpfner vond het ‘inspirerend dat een buitenlandse politicus de vraag stelt of het slim is om 20 procent van de kiezers de boodschap te geven dat ze niet gehoord zullen worden’. Hij doet daarmee wat veel rijke supporters van extreemrechts doen; zich verschuilen achter quasi-democratische verweren, terwijl ze evident geen moer geven om de gewone man. Döpfer, die ooit zei voor Trump ‘te bidden’, is fan van Elon Musk en zijn perfide Amerikaanse oligarchie van techmiljardairs; hadden we dat in Europa maar! Toen hij in 2023 zijn 60ste verjaardag vierde was Elon Musk eregast, met aan zijn hand de Nederlandse Eva –‘MAGA Hari’– Vlaardingerbroek als date. Uiteindelijk koos Musk een nog jongere fascistfluencer om zijn dertiende (!) kind te dragen en moet Vlaardingerbroek het doen met een Italiaan die een nulletje of zes minder waard is, maar dat terzijde. De bewondering voor de immer krankzinniger wordende Musk is wijdverspreid bij Europese rijken, die zich steeds openlijker bekeren tot extreemrechts. De rijkste van allemaal, de Franse tasjestycoon Bernard Arnault, zei dat Frankrijk ook wel een Musk kon gebruiken. Ook in Nederland fluisteren ondernemers over het gelijk van het Trusk-regime. De vraag is echter wat de Europese elite in hemelsnaam te winnen heeft bij een oranje protectionist en een ketamine- en subsidieverslaafde gek met kettingzaag. Niets heeft Europa rijker gemaakt dan de wereldhandel, die nauw verbonden is met het internationale recht. Nu Trump beide aanvalt, en nota bene The Economist op zijn zwarte lijst van verboden media heeft geplaatst, is dat slecht nieuws voor Europese rijken. De bewondering voor Musk duidt in het geval van Döpfer zelfs op een Stockholm-syndroom; big tech vreet door haar monopolistische verdienmodellen de traditionele Europese media aan alle kanten op. Maar belangrijker nog: de extreemrechtse kiezer kan niet oneindig in de eigen voet blijven schieten; op een gegeven moment heeft-ie geen voet meer om op te staan. Musk en zijn techbro’s worden nu al vrij massaal weerzinwekkend gevonden en in Europa zal dat met de pro-Russische houding van Amerika nog veel sneller gaan. Wie Bill Gates en George Soros kan haten op basis van leugens, kan net zo makkelijk Elon Musk haten op basis van de waarheid. Een kortzichtige rijke jubelt als de pendule zijn kant op zwaait, terwijl een verstandige rijke jubelt als de pendule zich rustig houdt. Een corrupte techoligarchie zal het leven van de gewone man niet beter maken, en een tegenreactie zal niet uitblijven. Daarbij zouden de rijken er verstandig aan doen zich tijdig te herinneren dat het fascisme en communisme twee loten aan dezelfde totalitaire, onvrije stam zijn. Het is bepaald niet denkbeeldig dat de huidige tijd van extremen tot een grote escalatie leidt, waarna een tegenovergesteld extreem ervoor in de plaats komt. Het zijn hoe dan ook de rijken die het meeste te verliezen hebben; daar is de geschiedenis volstrekt helder over. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-corrupte-techoligarchie-maakt-het-leven-van-de-gewone-man-niet-beter-een-tegenreactie-zal-niet-uitblijven~b91af0ee/</guid>
      <pubDate>Mon, 24 Feb 2025 00:00:00 +0100</pubDate>
    </item>
    <item>
      <title><![CDATA[Europa zal Amerika steeds meer zien als een oligarchie die plundert en verwoest voor eigen gewin]]></title>
      <description><![CDATA[<p>In München, de stad waar Chamberlain in 1938 de ring van Mussolini en Hitler kuste, sprak de Amerikaanse vicepresident JD Vance Europa toe. Het werd een Poetineske aaneenschakeling van leugens. De EU zou dreigen sociale media af te sluiten bij haatdragende content, in Duitsland zouden mensen zijn opgepakt voor het posten van antifeministische commentaren, in Zweden zou de regering een christelijke activist hebben veroordeeld voor het verbranden van een koran, en in Engeland zou een man zijn beboet voor het ‘vreedzaam’ bidden buiten een abortuskliniek. Een ontluisterend schouwspel; de manisch liegende proleten van de nieuwe Amerikaanse oligarchie bliezen de Navo voor de neus van Europa op. Dat uitgerekend Mark Rutte nu de baas is van de Navo, is van een ongekende ironie. In militaire dienst is hij nooit geweest, en tijdens zijn veertienjarige premierschap is er vooral bezuinigd op Defensie. Een patatliberaal die zijn coming of age had in de jaren tachtig, toen kapitalistisch Amerika zijn hoogtepunt beleefde en velen het eerzaam en verstandig vonden om de krijtstreepmoraal van Wall Street naar de polder te halen. Nu het wereldbeeld van neoliberaal Rutte in elkaar lazert, kan hij slechts toekijken en doen wat hij als beste kan: meewaaien. Rutte leek door de speech van Vance een bedrogen echtgenoot die bezweert dat het nog wel goed komt, maar wiens eeuwige geginnegap steeds meer paniek uitstraalt. En dat is dan nog het beste wat we hebben; waar Rutte nog gemaakt was van lachgas, is VVD-opvolger Dilan  Yeşilgöz van waterstofgas. Terwijl de Amerikanen in München vertelden dat Europa het zelf maar moet uitzoeken, nam ze een TikTokfilmpje op over haar voorliefde voor donuts. Voor dit ondraaglijke lichtgewicht is het burgemeesterschap van Urk nog een te milde straf. Extreemrechts Nederland reageerde euforisch op de huichelachtige speech van Vance. Geert Wilders noemde het ‘fantastisch’, Wierd Duk ‘spot on’, een ‘frisse wind’, en er was sprake van een ‘Generationswechsel’ – landverraders spreken hun talen. Na tien jaar op hun knieën te hebben gezeten voor Poetin, willen Wilders en Duk het vuile werk voor de regering-Trump er ook nog wel bij doen. En je hoeft ze niet eens te betalen, de sukkels! Ze denken dat ze aan de winnende hand zijn. Dat de nihilistische miljardairs aan de overkant van de oceaan werkelijk geven om hun kleinburgerlijke ergernissen en boertige onvrede. Zij zijn, in zekere zin, als de PVV-stemmers die ‘links’ de schuld blijven geven van alles, ook al is het de PVV-regering die de huren verhoogt. Zij zijn het levende bewijs dat radicaal-rechts een cult is, ontdaan van alle ratio, een sekte voor rancuneuze proleten en zwakkeren van geest. Maar de vraag is hoelang die betovering nog duurt. Iedereen die niet zijn werk heeft gemaakt van een cultuuroorlog zal langzaamaan snappen dat MAGA-Amerika geen bondgenoot is van wie dan ook, zelfs niet van de eigen kiezers. De geëxporteerde cultuuroorlog is uitsluitend een afleiding, een manier om de gehersenspoelde meute voor hun eigen beroving te laten stemmen. Europa zal Amerika steeds meer zien zoals de rest van de wereld Amerika al zag: als een oligarchie die plundert en verwoest, uitsluitend voor eigen gewin. Als een egoïstische supermacht die met zinloze militaire campagnes de vluchtelingenstromen naar Europa veroorzaakte. Madeleine Albright zei ooit dat er twee soorten fascisten zijn: zij die orders geven, en zij die de orders opvolgen. Vertaald naar deze tijd komt dat neer op miljardairs en hun nuttige idioten. Fans van het Trump-regime hoeven slechts op hun bankrekening te kijken om te weten bij welke van de twee zij horen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/europa-zal-amerika-steeds-meer-zien-als-een-oligarchie-die-plundert-en-verwoest-voor-eigen-gewin~b326bcfa/</guid>
      <pubDate>Mon, 17 Feb 2025 00:00:00 +0100</pubDate>
    </item>
    <item>
      <title><![CDATA[Diversiteit en inclusie zijn het favoriete rookgordijn voor gewetenloze mannen]]></title>
      <description><![CDATA[<p>In Amerika wijst de nieuwe president bij alles wat misgaat naar ‘DEI’, oftewel diversity, equity and inclusion. Bij de branden in Los Angeles kreeg de lesbische brandweercommandant de schuld en bij de noodlottige botsing tussen een helikopter en een vliegtuig in Washington was de vrouwelijke piloot van de helikopter de boeman, vergezeld door de postume leugen dat zij transgender zou zijn. In eigen land probeerde de laaghartige oplichter Sywert van Lienden op deze trein te springen door op LinkedIn de aanval te openen op de afscheid nemende secretaris-generaal bij het ministerie van VWS, Abigail Norville, een vrouw met Caribische vader. ‘Wat een puinhoop is er onder jouw leiding bij VWS ontstaan in ons leven’, aldus de voormalige mondkapjesmiljonair. Het laat zien hoe ‘DEI’ zich ontwikkelt als het favoriete rookgordijn voor gewetenloze mannen. De favoriete zondebok blijft echter de (moslim)immigrant. De internationaal vermaarde fasciste Eva Vlaardingerbroek, ons meest weerzinwekkende exportproduct sinds de slavernij en waterige tomaten, riep in reactie op de schietpartij in het Zweedse Örebro op tot ‘massadeportaties’, daarbij voorsorterend op een dader met een immigratieachtergrond. In werkelijkheid waren alleen zijn slachtoffers immigranten. De spierwitte Rickard Andersson riep tijdens zijn salvo’s vrijwel hetzelfde als Vlaardingerbroek: ‘Wegwezen uit Europa’. De kogels kwamen wéér van rechts, van een stochastische terrorist die zich gekrenkt voelde en online zocht naar een zondebok om zijn rancune richting te geven. Niet aangestuurd door een leider of ideologie, maar opgehitst door een ratjetoe van berichten die hij zag in de (sociale) media, waar extreemrechts de dienst uitmaakt. Zondebokpolitiek heeft twee voorname doelen; afleiding en ontmenselijking. Daarbij levert ook slechts het nastreven van het eerste voorwaardelijke opzet op voor het tweede. Bij (moslim)immigranten is de ontmenselijking in volle gang. Waar islamcritici een jaar of tien geleden nog omslachtig het verschil tussen moslims en de islam probeerde uit te leggen, zijn bij extreemrechts inmiddels de maskers af. Zelfs Nederlanders met een islamitische achtergrond die carrière maken in politiek, media of bestuur behoren tot een ‘islamolinkse vijfde colonne’. Steeds openlijker wordt over ‘omvolking’ en deportaties gesproken. Met betrekking tot de lhbti-gemeenschap, en meer specifiek transgenders, de snelst groeiende zondebok, wordt door extreemrechts (nog) verschil gemaakt tussen de persoon en de ‘ideologie’, door Elon Musk ‘the woke mind virus’ gedoopt. Maar de vraag is nog voor hoelang; Musk heeft niet voor niets zijn eigen trans dochter ‘dood’ verklaard. Net als bij moslims geldt voor ‘woke’, wat dat ook wezen mag, dat een klein groepje intolerante radicalen het beeld heeft bepaald, waarvoor nu een gehele gemeenschap de rekening gepresenteerd krijgt. In het Amerika van Trump en Musk lijkt de haat tegen ‘DEI’ zelfs dominanter dan de aversie tegen immigranten, die paradoxaal juist door de conservatieve ideeën over DEI, vrouwenrechten en lhbti het Republikeinse kamp in worden getrokken. En toch, u kent mij als een hoopvolle columnist, zou de obsessie met woke en DEI van de Republikeinen voor Europa weleens een voordeel kunnen zijn. Allereerst omdat zelfs de Telegraaf-lezer het wijzen naar vrouwen of minderheden bij elke ramp op den duur lachwekkend zal vinden. Daarnaast zijn we onderaan de streep gewoon veel minder conservatief dan Amerikanen; zelfs Thierry Baudet gaat een paar maanden met zwangerschapsverlof. De strijd tegen woke lijkt mij op termijn een achilleshiel voor Europees extreemrechts, om dezelfde reden dat Europa sowieso al minder woke was dan het progressieve deel van Amerika: de meeste mensen vinden al die aandacht voor zo’n relatief beperkt fenomeen simpelweg overdreven. Of dat nuchterheid of een gebrek aan zelfreflectie is, laat ik maar in het midden. In een eerdere versie van deze column stond dat Musk zijn trans zoon ‘dood’ heeft verklaard, het gaat om zijn trans dochter. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/diversiteit-en-inclusie-zijn-het-favoriete-rookgordijn-voor-gewetenloze-mannen~b0b501ee/</guid>
      <pubDate>Mon, 10 Feb 2025 00:00:00 +0100</pubDate>
    </item>
    <item>
      <title><![CDATA[Alleen met een totaalverbod kan de dodelijke geweldscultus rondom vuurwerk gestopt worden]]></title>
      <description><![CDATA[<p>Eigenlijk had de familie vuurwerk willen afsteken, maar een woordvoerder kon ze daar nog net van weerhouden, ‘vanwege de publieke ophef’. De 14-jarige Jack blies zichzelf op oudejaarsdag op met zwaar illegaal vuurwerk, een ‘hobby’ die hij met volledige toestemming en medeweten van zijn ouders uitoefende. Bij zijn uitvaart werd hij vervoerd in een pick-uptruck, met zijn vader – in Elvispak en met rode fakkel in de hand – achterop. Langs de route stonden honderden mensen met ronkende motoren en confettikanonnen; het doet denken aan hoe Hamas zijn martelaren eert. Het is een volstrekt krankzinnige scène uit het Nederland van 2025, waar schaamte en ratio niet meer bestaan. De moeder van Jack verklaarde nooit rekening te hebben gehouden met een ongeluk. ‘Hij was altijd zo voorzichtig.’ Zelfs nu haar zoon op 14-jarige leeftijd door vuurwerk uit het leven was gerukt, zag ze geen eigen verantwoordelijkheid. ‘Je houdt het niet tegen.’ Wel had de moeder nog een bericht voor mensen die schande spraken van het ongeluk: ‘Als iemand het in mijn gezicht zou zeggen, dan vallen de volgende slachtoffers.’ De weerzinwekkende achterlijkheid is allang niet meer beperkt tot oudejaarsnacht. In Katwijk raakte een man zwaargewond bij een illegale vuurwerkshow rondom de bekerwedstrijd Quick Boys - Heerenveen. Een traumahelikopter, een verwoest leven, een vertraagde wedstrijd en dikke rookwolken in een land dat al voortdurend in de mist hangt, maar polderapen noemen dat een ‘sfeeractie’. Ook over de prachtige Europa League-avond van mijn eigen FC Twente hangt alweer een donkere kruitwolk: supporters, veelal afkomstig uit nota bene het Vuurwerkrampgebied, vonden het nodig om vuurwerk af te steken. Met kans op wéér een leeg stadion bij de volgende ronde. De laffe logica van ‘je houdt het niet tegen’ is ook gemeengoed bij onze eigen regering, die afgelopen week een algeheel verbod op vuurwerk blokkeerde. Geert Wilders, de man die niet zal rusten voordat al zijn kiezers armlastig, ongezond en ongeschoold zijn, zei dat een verbod ‘geen zin’ heeft omdat ongelukken vooral door illegaal vuurwerk veroorzaakt worden. Een totale leugen; in 60 procent van de gevallen gaat het om legaal vuurwerk. Niet dat de journalisten hem daarmee confronteerden natuurlijk, want men is net zo bang voor Wilders als voor zijn kiezers. Ook coalitiepartner VVD, ooit de partij van law-and-or­der, konkelde dat het een lieve lust was. VVD-Kamerlid Ingrid Michon, die zich nota bene profileert als iemand die streng is voor hooligans en demonstranten, kweet zich maar weer eens vlijtig van haar PVV-corvee door te bazelen dat een algeheel verbod ‘niet helpt’ en men moet focussen op ‘het aanpakken van de uitwassen’. Dat zal Michon dan zelf moeten doen, want politieagenten en hulpdiensten willen niet langer werken op oudejaarsavond. Niet alleen de politie, burgemeesters, hulpverleners en artsen smeken om een vuurwerkverbod, ook 61 procent van de VVD-stemmers is vóór zo’n verbod. Dat de laffe VVD-fractie toch tegen een verbod is, kan alleen worden verklaard door de gijzeling door extreemrechtse hooligans. Die hoeven daarvoor niet eens met hun vuurwerkbommen te dreigen; hun oververtegenwoordiging op sociale media is afdoende om de kruipers van het grootkapitaal te onderwerpen. Michon herhaalt, scrollend op haar telefoon, vrijwillig de onzin van een agressieve en criminele minderheid – dat gaat nog eens makkelijk! Want natuurlijk lost een totaal vuurwerkverbod wél wat op. Alleen met een totaalverbod, duidelijk en makkelijker te handhaven, kan de dodelijke geweldscultus rondom vuurwerk gestopt worden. Ooit lachten we in Nederland om Amerika met hun ‘guns don’t kill people, people do’, maar inmiddels zijn we, dankzij de VVD, op hetzelfde niveau van stupiditeit aanbeland. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/alleen-met-een-totaalverbod-kan-de-dodelijke-geweldscultus-rondom-vuurwerk-gestopt-worden~b6d51154/</guid>
      <pubDate>Mon, 3 Feb 2025 00:00:00 +0100</pubDate>
    </item>
  </channel>
</rss>
