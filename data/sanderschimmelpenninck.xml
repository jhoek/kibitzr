<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Als je Rutger Bregman stom vindt, zeg dat dan. Kom niet aan met afgekloven hypocrisieverwijtjes]]></title>
      <description><![CDATA[<p>In deze krant vond afgelopen week een traditioneel rondje Bregman-bashing plaats, een folklore die zich eens in de zoveel tijd, ik schat halfjaarlijks, voltrekt. Zoals u weet schrijft Rutger Bregman zeer goed verkopende boeken, en heeft hij ook nog de bedoeling om de wereld beter te maken. Dat is ondraaglijk voor sommige mensen, en aangezien ook mijn onderbuik van Hollandse makelij is, begrijp ik dat best. Het zou mensen desalniettemin sieren wanneer zij gewoon dat zouden zeggen: dat zij Bregman stom vinden. Want de stukken die voor inhoudelijke kritiek moeten doorgaan, slaan nergens op. De meest recente cyclus van Bregman-bashing begon met een relatief neutraal verslag van Bregmans School of Moral Ambition en de ‘cirkels’ van yuppen die daar met elkaar hun morele ambitie bespreken, inclusief (geestige) sneertjes over snackwortels en Vrijwitjes. Dat verslag werd gevolgd door een opiniestuk van Doortje Lenders, die lekker schrijft, maar onder aan de streep toch vooral wil zeggen dat ze een hekel heeft aan hogeropgeleiden die meer verdienen dan zij. Hoewel ze gelijk heeft dat een goedbetaalde baan niet per se bewijst dat je enorm slim bent, gaat ze voorbij aan de wil om hard te werken. Een belangrijk element van ‘ambitie’ dat de moreel ambitieuzen nu net wél hebben (en de meeste critici van Bregman niet). Lenders doet honend over deelnemers die worstelen om hun morele ambitie te verenigen met hun levensstandaard en financiële plichten als ouder en als huizenbezitter. Ze vindt morele ambitie helemaal niet lastig en stelt voor dat consultants die morele ambitie hebben maar ‘gewoon’ de helft van hun salaris moeten inleveren en hun huis verkopen. Wereldvreemd; het is natuurlijk helemaal niet raar dat mensen die tijd en geld hebben geïnvesteerd in hun opleiding een marktconform salaris willen. We kunnen wel wensen dat geld niet de belangrijkste motivatie voor mensen is, maar dat is het natuurlijk wel. Haar poging om vrijwilligerswerk in Kenia verdacht te maken, is zelfs een beetje bedenkelijk. Columnist Mark van Ostaijen gaat nog een stap verder en verklaart morele ambitie tot een ‘post-politieke suikerspin’, wat dat ook moge zijn. Morele ambitie zou een oxymoron zijn: ‘ambitie is een hoogst individuele drijfveer, terwijl moraliteit een politieke en dus publieke aangelegenheid is en iedere vorm van individualisme ontstijgt.’ Merkwaardig, want waarom zou ambitie alleen maar een individuele aangelegenheid zijn? Er zijn toch volop voorbeelden van organisaties en andere groepen mensen die een gezamenlijke ambitie hebben? En waarom zou moraliteit nu weer uitsluitend een publieke aangelegenheid zijn en iedere vorm van individualisme ontstijgen? Moraliteit lijkt me juist erg individueel: hoe vaak constateren we immers niet dat een ander er een ‘andere moraal’ op nahoudt? Er druppelt een zeker links tribalisme door in de stukken van Lenders en Van Ostaijen: (voormalige) Zuidassers kunnen gewoon geen echt goede bedoelingen hebben, en ze zijn inherent hypocriet door dingen te willen combineren die niet te combineren zijn. Het is cynisch en een beetje nihilistisch: GeenStijl, maar dan met een ligfiets. De kritiek op Bregman blijft hopeloos voorspelbaar: rechts windt zich op over het ‘morele’ in morele ambitie, links valt over de ‘ambitie’. Beide komen met afgekloven hypocrisieverwijtjes. Kijk, ik vind Rutger Bregman ook heus stom hoor – weten we nog hoe hij de plank missloeg na de Russische inval in Oekraïne? Maar tegelijkertijd heeft hij ook best vaak gelijk, is zijn bereik jaloersmakend en is het aanmoedigen van morele ambitie gewoon hartstikke goed. Dat ik dit durf toe te geven, maakt mij overigens niet moreel ambitieus, hoogstens moreel superieur.</p>]]></description>
      <guid>https://www.volkskrant.nl/columns-opinie/als-je-rutger-bregman-stom-vindt-zeg-dat-dan-kom-niet-aan-met-afgekloven-hypocrisieverwijtjes~bd0f4218/</guid>
      <pubDate>Mon, 4 Aug 2025 00:00:00 +0200</pubDate>
    </item>
    <item>
      <title><![CDATA[De kast-PVV’ers van ‘Klassiek Liberaal’ zijn alleen maar bij de VVD omdat de PVV leden noch bitterballen heeft]]></title>
      <description><![CDATA[<p>Op 14 juli tweette Frans Timmermans het volgende: ‘Kinderen groeien op in slechte woningen, jongeren wonen langer bij hun ouders, ouderen vinden geen geschikt appartement. Dat is de stilstand na decennia rechts beleid.’ Ik lees niks geks, al vind ik het wel raar dat de leider van de grootste linkse oppositiepartij nog steeds post op het extreemrechtse prikbord X. De constateringen van de leider van GroenLinks-PvdA lijken me feitelijk correct, het is campagnetijd bovendien, maar Mark Smits, VVD-fractievoorzitter te Gelderland, noemde Timmermans op datzelfde X in een reactie ‘de grootste opruier van Nederland. Extreem-links heeft een gezicht (infantiele emoji)’. En: ‘wat mij betreft mag de VVD nooit, maar dan ook nooit, in zee gaan met GL/PvdA.’ Je vraagt je af waar die arme Timmermans dat nou weer aan verdiend had, maar de emotie bleek te herleiden naar de motie-Kati Piri. Toen de linkse website Doorbraak.eu de idiote reactie van Smits aanhaalde als een voorbeeld van het staande VVD-beleid om een brave centrumlinkse partij als ‘extreem-links’ af te schilderen, stuurde Smits, eigenaar van een incassobureau, de website een sommatie. Het artikel zou binnen vijf dagen offline gehaald moeten worden, anders dreigen ‘verdere juridische stappen’. Daarnaast eist Smits €7.500 voor ‘immateriële schade’. Doorbraak.eu meldde zich niets aan te trekken van wat de website terecht kwalificeert als intimidatie. Smits vindt dat hij zelf Timmermans extreemlinks kan noemen, zonder dat daar enige reden toe is, maar stuurt zijn eigen incassobureau af op mensen die hem extreemrechts noemen. Terwijl voor dat laatste nu juist wel volop bewijs te zien was op zijn inmiddels verwijderde X-pagina. Zo retweette Smits allerlei extreemrechtse accounts die moslimhaat aanwakkeren, complottheorieën zoals die over ‘islamisering’ verspreiden en klimaatverandering bagatelliseren. Ook lijkt hij een obsessie te hebben met de NOS, die hij online voortdurend van ‘fake news’ beticht. Iemand die extreemrechtse onzin verspreidt op sociale media en vervolgens mensen die daarover schrijven intimideert, zou bij een normale centrumpartij uit de partij worden gegooid, maar het probleem van de VVD is dat men dan wel bezig kan blijven. Met name in de provincie hebben de domrechtse kast-PVV’ers van ‘Klassiek Liberaal’ de macht bij de VVD. Hun lidmaatschap van de VVD bestaat bij de gratie van het feit dat de PVV leden noch bitterballen heeft, en FvD nog niet bestond toen zij nog een jonge incel waren. Maar extreemrechts zijn ze, en niet zo’n beetje ook. Toch noemt niemand bij GL-PvdA de VVD extreemrechts, terwijl objectief valt vast te stellen dat GL-PvdA tegenwoordig dichter bij het midden zit dan VVD. Partijleider Dilan Yesilgöz heeft, ondanks haar Amsterdamse roots, Klassiek Liberaal de baas gemaakt, door GL-PvdA óók ‘extreemlinks’ te noemen, terwijl zij de PVV nog nooit ‘extreemrechts’ durfde te noemen. Nu kan het zijn dat u uw wenkbrauwen fronst bij dit soort taalspelletjes, maar het is in deze tijden belangrijk: ik probeer het woord extreem te vermijden, om de doelpalen ferm vast te houden, wanneer rechtse politici deze proberen te verplaatsen, om zichzelf maar als centrumpartij te kunnen presenteren. Het lichtpuntje in dit verhaal is dat VVD’ers, hoe domrechts ook, het blijkbaar niet leuk vinden om extreemrechts genoemd te worden. In dat kader zouden ze er natuurlijk allereerst voor kunnen kiezen om er geen extreemrechtse ideeën op na te houden en zich te onthouden van het verspreiden van extreemrechtse propaganda. Mochten ze die neiging niet kunnen bedwingen, dan helpt het dus wel degelijk om deze lieden publiekelijk als extreemrechts te bestempelen. Een lullig briefje van een medewerker van een incassobureau verandert daar niks aan. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-kast-pvv-ers-van-klassiek-liberaal-zijn-alleen-maar-bij-de-vvd-omdat-de-pvv-leden-noch-bitterballen-heeft~b79dac20/</guid>
      <pubDate>Thu, 31 Jul 2025 00:00:00 +0200</pubDate>
    </item>
    <item>
      <title><![CDATA[Trump zou de ‘verderfelijke’ Democratische elite weleens op haar plek zetten, terwijl hij zelf de verpersoonlijking is van een verderfelijke elite]]></title>
      <description><![CDATA[<p>Amerika is al weken in de ban van Donald Trumps weigering om de FBI-dossiers over Jeffrey Epstein vrij te geven. Dat komt doordat hij zelf in die dossiers voorkomt. Daarvan lijkt iedereen inmiddels overtuigd althans, zeker nadat The Wall Street Journal afgelopen week met het bericht kwam dat het ministerie van Justitie Trump in mei al vertelde dat zijn naam in de dossiers voorkomt. Het lijkt alsof de kwestie de eerste echte, blijvende breuk tussen Trump en zijn MAGA-aanhangers heeft veroorzaakt. Elon Musk was al met Trump gebroken (en tweette eerder al dat Trump in de Epstein-files staat), nu volgt ook een hele rits podcasters en complotondernemers die eerder Trump nog aanprezen bij hun achterban. Het is daarmee verleidelijk om te hopen dat Trump nu struikelt over een stok waarmee zijn beweging eerder dacht de Democraten te kunnen slaan. Maar ik koester weinig illusies. Ten eerste is het al die complotdenkers die zich bezighouden met pedofilie, van de QAnon-beweging tot de idioten die in Bodegraven grafschennis pleegden, helemaal niet echt te doen om kindermisbruik. Wanneer er immers werkelijk een geheim genootschap van pedofiele illuminati zou bestaan, zouden mensen zich moeten verzetten tegen de vermenging van rijkdom en politieke macht die schimmigheid in de hand werkt, iets dat zo’n beetje onderaan de agenda van extreemrechts staat. Sowieso gaan complottheorieën eigenlijk nooit over de dingen waar ze over beweren te gaan. Het is vooral folklore, om je lidmaatschap van een bepaalde groep te bevestigen. Het idee toegang te hebben tot geheime kennis, geeft onzekere en stuurloze lieden zelfvertrouwen. De geruststelling dat alle complexiteit en chaos van de moderne wereld is te verklaren met een of ander primitief verklarinkje, waarin mensen die je toch al stom vond de duivel zijn, en jijzelf bij de goeden hoort, is heroïne voor de simpelen van geest. Bovendien deden feiten er nooit toe bij de fans van Trump, een zakelijk mislukte rich kid die zich als een succesvolle selfmade ondernemer wist te presenteren. Een man ook die decennialang zo’n beetje de bekendste socialite van New York (en Los Angeles) was, maar zijn halvegare achterban ervan wist te overtuigen een outsider te zijn. Hij zou die ‘verderfelijke elite’ uit de Democratische kuststeden weleens op haar plek zetten, terwijl hij natuurlijk zelf de verpersoonlijking is van een verderfelijke elite. Extreemrechtse politici kunnen vrijwel zonder consequenties spelen met complottheorieën, ook in Nederland. Daarbij is het herhalen van een boodschap vaak voldoende; Geert Wilders kan tevreden constateren dat men bij SBS6 tegenwoordig publiekelijk de ‘islamisering’ van Nederland bespreekt, alsof dat géén complottheorie is. Extremere complottheorieën worden gebruikt om de volgzaamheid van de eigen aanhang te testen. Dat deed Thierry Baudet een paar jaar geleden door te beweren dat de wereld wordt bestuurd door reptielen. Daartoe behoort de Nederlandse regering overigens niet, aldus Baudet, want die zijn ‘te dom om te weten dat ze door de reptielen worden gebruikt’. Trump zal denken dat het zal overwaaien en daar heeft hij alle reden toe. De foto’s en filmpjes van zijn vriendschap met Epstein gaan al jaren rond en toch waren het zogenaamd de Democraten die Epstein in zijn cel zouden hebben vermoord. Ook op deze lastige situatie vindt hij wel weer een antwoord, in de wetenschap dat complotdenkers alle relevante feiten negeren, en hij de leden van zijn sekte gewoon een nieuw complot op de mouw kan spelden.Dat je complotdenkers overtuigt met de waarheid is, kortom, een naïeve gedachte; de theorie is altijd ondergeschikt aan het complot.</p>]]></description>
      <guid>https://www.volkskrant.nl/columns-opinie/trump-zou-de-verderfelijke-democratische-elite-weleens-op-haar-plek-zetten-terwijl-hij-zelf-de-verpersoonlijking-is-van-een-verderfelijke-elite~b82e971e/</guid>
      <pubDate>Mon, 28 Jul 2025 00:00:00 +0200</pubDate>
    </item>
    <item>
      <title><![CDATA[En ik maar denken dat journalisten op zoek moeten naar de waarheid]]></title>
      <description><![CDATA[<p>‘Links moet de andere kant op, richting rechts van het midden’, zo luidde het advies van collega-columnist Arie Elshout afgelopen maandag. Briljant: als iedereen nou gewoon rechts van het midden wordt, dan zijn we eindelijk van die vervloekte polarisatie af! O ja, en omdat hogeropgeleiden waarde hechten aan de waarheid, verschansen zij zich in ‘torens van hun morele gelijk’, volgens Elshout, en dat is ‘hooghartig’. Tja, waarom zijn we niet allemaal immorele, maar nederige leugenaars? Goed, u kent mijn positie met betrekking tot mannen van een zekere leeftijd die in een zekere richting zijn afgedreven sinds een zekere kale man werd vermoord. Een nieuwe tirade hierover zal ik u besparen. Ik had Elshout kunnen vragen om in een volgende column nu eens concreet te maken hoe links al die ‘populistische zorgen’ zou kunnen wegnemen, zoals hij oproept, ware het niet dat hij zijn antwoord op alles al heeft weggegeven; door rechts te worden. Nogmaals: briljant! Ik beperk mij daarom tot wat Elshout als bewijs aanvoert. Hij – die in zijn tijd als Amerika-correspondent Dick Cheney haast overtrof in zijn enthousiasme over de toch op leugens gebaseerde Irak-oorlog – voert in zijn column Rahm Emanuel op. Dat is de voormalige burgemeester van Chicago, die in het begin van zijn carrière voor Bill Clinton werkte. Rahm gaf vorige week een interview aan The Washington Post. Rahm debiteert in dat interview een aantal leugens, met als belangrijkste dat de Democraten in de verkiezingsstrijd van vorig jaar te veel bezig zouden zijn geweest met pronouns en transgenders. In werkelijkheid hebben de Democraten daar juist helemaal niets over gezegd, waardoor de Republikeinen met hun anti-transcampagne (die 200 miljoen dollar kostte) de beeldvorming over het zogenaamde Democratische standpunt konden bepalen. De waarheid is dat de Democraten zich in het defensief hebben laten drukken door de agressieve leugens van de Republikeinen en zich al jaren verstoppen op alle thema’s die als ‘woke’ gebrandmerkt kunnen worden. U weet wel, precies zoals linkse partijen overal in Europa, ondanks een gebrek aan macht en dankzij een gebrek aan ruggengraat, in het defensief zitten door de agressieve leugens van extreemrechts, met name over immigratie. Wat Emanuel en Elshout bepleiten – opschuiven naar rechts – is gewoon staande praktijk sinds de jaren negentig. En dat is nu net de reden dat links blijft verliezen. Alsof er geen brede consensus bestaat over het doodlopen daarvan, bepleit Elshout om maar gewoon weer Clintons derde weg in te lopen. Ronduit speculatief is zijn claim dat zijn ‘pragmatische inschikkelijkheid’ Clinton het presidentschap bezorgde; daar is helemaal geen bewijs voor. Van Ross Perot (de onafhankelijke kandidaat die 19 procent van de stemmen kreeg) tot de economische problemen waarmee zittend president Bush sr. worstelde; zo ken ik er ook nog een paar. In een reflectie uit 2013 blikt Elshout op veelzeggende wijze terug op zijn Irakese misser: ‘Het gaat altijd weer over leugens. Het woord wordt eruit gespuugd met een fanatisme dat me meteen doet denken: wie zijn jullie om daar zo hoog te paard te zitten?’ En ik maar denken dat journalisten op zoek moeten naar de waarheid. Ten overvloede: links dient helemaal niet naar rechts op te schuiven, maar ruggengraat te kweken. Dat zal Elshout wel hooghartig vinden, maar dat vond hij mij toch al - in een eerdere column verwees hij in dat kader zelfs naar mijn ‘genenpakket’. Maar ik draag mijn hooghartigheid met trots, nu ik weet dat daar slechts interesse in de waarheid mee wordt bedoeld.</p>]]></description>
      <guid>https://www.volkskrant.nl/columns-van-de-dag/en-ik-maar-denken-dat-journalisten-op-zoek-moeten-naar-de-waarheid~b6ac9679/</guid>
      <pubDate>Thu, 24 Jul 2025 00:00:00 +0200</pubDate>
    </item>
    <item>
      <title><![CDATA[Ook het uitventen van kinderen hoort bij het schaamteloze egoïstische gedachtegoed]]></title>
      <description><![CDATA[<p>‘Vier jaar en haar eerste BV!’ zo schreef ene Leandro Valentino onlangs op zijn LinkedIn-pagina. Valentino is een cryptopodcaster, filmpjesmaker en expert in iets dat ‘Metavers3’ heet (ik heb geen zin om op te zoeken wat dat nu weer is). In zijn bijdrage legt hij uit hoe hij met behulp van Jan Jaap Geusebroek van Amsterdam Lawyers een zogenaamde Kids BV heeft opgezet. Een foto van zijn dochter moet de lezer overtuigen hetzelfde te doen. Onder het bericht stonden juichende commentaren van mensen met hele normale banen of #opentowork in hun profiel – ‘wat slim!’ Amsterdam Lawyers is precies de shady naam die je verwacht bij een bedrijfje dat ‘Kids BV’s’ probeert te slijten aan mensen als Valentino, die overigens ook precies de naam heeft die je verwacht bij iemand die een Kids BV koopt. Bij een Kids BV wordt er een vennootschap opgericht met een kind als enig aandeelhouder. Die vennootschap wordt vervolgens gevuld met vermogensbestandsdelen, zoals aandelenbelangen of crypto. Anders dan bij bezittingen in box 3 wordt alleen de waardestijging in box 2 belast. Zolang dochterlief niets uit haar BV haalt, wordt zo (bedrijfs)vermogen onbelast doorgegeven. En wordt erfbelasting ontweken. Nieuw is deze truc niet, en erg effectief of breed toepasbaar overigens ook niet. Wat wél nieuw is, is de schaamteloosheid. Het is veelzeggend dat mensen die publiekelijk hun 4-jarige dochter opvoeren om hun belastingontwijking uit te leggen de inschatting maken dat méér mensen hen ‘slim’ zullen vinden dan moreel verwerpelijk. Een onderbelicht element van het huidige politieke klimaat waarin radicaal-rechts maar blijft groeien is het economisch egoïsme, dat duidelijk naar voren komt in de innige band tussen crypto-adepten, superrijken en radicaal-rechts. Waar de overeenkomsten met het fascisme uit de vorige eeuw – de zondebokpolitiek, de propaganda, het exploiteren van nieuwe media en het saboteren van de rechtsstaat – duidelijk moge zijn, is hier sprake van een duidelijk verschil met toen. Het fascisme van de jaren dertig vroeg een collectieve inspanning. Zeker, het draaide om biologische superioriteit en exploitatie, maar óók om verovering en persoonlijke offers. Maar voor persoonlijke offers heeft de massa het te goed, reden waarom het moderne fascisme draait om economisch egoïsme – als iedereen aan zichzelf denkt, wordt aan iedereen gedacht. Het fascisme van de vorige eeuw was offensief, gericht op verovering met een massa die wat te winnen had, het fascisme van nu is defensief, gericht op behoud, met een massa die wat te verliezen heeft, en anders wel wijs wordt gemaakt iets te verliezen te hebben. Schaamteloos egoïsme vormt aldus een niet te onderschatten aantrekkingskracht van extreemrechts. Een leider als Trump spoort zijn achterban aan om de slechtste versie van zichzelf zijn, om te doen wat hij zou doen. Datzelfde geldt in Nederland voor politici als Wilders en Baudet. Een veroordeling voor haatzaaien of een schorsing vanwege het niet opgeven van bijverdiensten zijn voor hun kiezers geen reden om af te haken, maar een badge of honour. In plaats van collectieve actie om de woningnood en ongelijkheid aan te pakken, kiest de gewone man voor het kortetermijndenken van de rijken, in de misvatting zelf ook werkelijk rijk te zijn. Ik gun de dochter van Valentino van harte haar eerste huis, maar het punt is dat we alle kinderen een eerste huis moeten gunnen. En daarvoor is het nodig dat mensen collectief de status quo bevechten in plaats van deze te bestendigen met ‘slimme’ trucjes en ander egoïsme. Valentino verwijderde zijn bijdrage uiteindelijk, nadat de negatieve commentaren de overhand namen. Er is nog hoop. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/ook-het-uitventen-van-kinderen-hoort-bij-het-schaamteloze-egoistische-gedachtegoed~bfceb632/</guid>
      <pubDate>Mon, 21 Jul 2025 00:00:00 +0200</pubDate>
    </item>
    <item>
      <title><![CDATA[Een serieuze politicus zou nooit moeten aanschuiven bij een pulpprogramma als ‘Nieuws van de dag’]]></title>
      <description><![CDATA[<p>Maandag schreef ik op deze plek over het optreden van Jimmy Dijk bij het SBS 6-programma Nieuws van de dag. Daar bepleitte hij vorige week een erfbelasting van 75 procent voor erfenissen van boven de ton, om daar deze week alweer op terug te komen. Nadat hij vorige week was weggehoond, werd hij na het bijstellen van zijn voorstel dinsdagavond nogmaals uitgelachen door de vijf tafelgasten van hetzelfde programma, ditmaal als man zonder ruggengraat. Dijk maakte twee fouten. Het is natuurlijk niet verstandig om met een ondoordacht voorstel te komen, maar zijn grootste fout was het aanschuiven bij het programma Nieuws van de dag an sich. Ik had er een discussie over met voormalig SP-Kamerlid Peter Kwint, die zelf ook regelmatig bij de ‘vijand’, zoals GeenStijl, aanschoof. Je moet ook jouw ideeën in het hol van de leeuw durven verdedigen, vindt hij, ‘dan krijgen ze daar ook eens iets goeds te horen’. Hoewel ik die gedachte begrijp en waardeer, vrees ik dat die hopeloos naïef is. In de laatste jaren is er namelijk iets fundamenteels veranderd: rechtse media hebben, onder invloed van sociale media, de journalistieke ondergrens volledig losgelaten. Dat is het meest zichtbaar op SBS 6, waarmee de miljardair John de Mol het Amerikaanse Fox News achterna wil. Dinsdagavond was Malou Petter de presentator van dienst. Petter verruilde vorig jaar haar baan als nieuwslezer bij de NOS voor een ongetwijfeld lucratiever contract bij John de Mols Talpa. Daar zit ze nu – blijkbaar niet gehinderd door enige schaamte, kennis of moraal – onbenullige voorzetjes te geven aan rechtse paljassen, die zonder enige vorm van tegenspraak hun leugens kunnen debiteren. Dinsdag zat Bram Moszkowicz naast haar, de man die in 2012 voor het leven werd geroyeerd als advocaat omdat hij zich door cliënten liet betalen met contanten – het ging om bedragen boven de 15 duizend euro – en vervolgens niet kwam opdagen bij de verplichte bijscholingscursussen. Sindsdien moet hij met schnabbels zijn inkomen op peil houden. Aan tafel herhaalde hij de eeuwige leugen dat ‘over een erfenis al belasting betaald is’. Zelfs koffertjesliefhebber Moszkowicz weet dat dat onzin is. Een stoeltje verder zat de volgende schertsfiguur: Halbe Zijlstra. De man met het droevigste kapsel van Nederland werd een van de kortst zittende ministers ooit, na zijn gebluf over een bezoek aan de datsja van Vladimir Poetin. Tegenwoordig werkt Zijlstra, heel verrassend, in het schemergebied tussen overheid en bedrijfsleven. Aan tafel meldde hij dat ‘de erfbelasting familiebedrijven kapot maakt’. Een leugen; die zijn via de bedrijfsopvolgingsregeling uitgezonderd. Petter liet het begaan, zoals altijd. En dan zat er nog Aant Jelle Soepboer, de zoveelste opportunist op rechts, die met het aanstaande einde van NSC naar de Friese Nationale Partij is overgelopen. De enige die in deze kneuzenkermis ontbrak, was Sywert van Lienden; ik geef het nog een jaar voordat hij er zit. Rechts Nederland, dat toch graag de wereld mag indelen in winnaars en verliezers, is werkelijk gék op mislukkelingen. Maar terug naar waar het hier om gaat: een serieuze politicus zou nooit aan zo’n tafel moeten aanschuiven. Net als extreemrechtse partijen buitengesloten moeten worden en weldenkende mensen van Twitter moeten, geldt hetzelfde voor pulp als Nieuws van de dag; laat ze in hun sop gaarkoken. Ik snap dat de donkere realiteit van diepgekleurde en leugenachtige televisiemedia onwennig is in een land waar je tot voor kort een biertje kon drinken met politieke tegenstanders. Maar we zullen ermee moeten dealen. Ik vermoed dat na deze week Jimmy Dijk die les wel geleerd heeft. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-serieuze-politicus-zou-nooit-moeten-aanschuiven-bij-een-pulpprogramma-als-nieuws-van-de-dag~b5abba06/</guid>
      <pubDate>Thu, 17 Jul 2025 00:00:00 +0200</pubDate>
    </item>
    <item>
      <title><![CDATA[Straks zal de Nederlandse onderklasse, net als de Amerikaanse, weer massaal stemmen op partijen die hen armer en kansenongelijker maken]]></title>
      <description><![CDATA[<p>Het is mij een raadsel waarom, maar de SP lijkt altijd bereid om de karikatuur die domrechts van ‘echt links’ maakt tot leven te wekken. Volgens De Telegraaf en haar propagandisten moeten linkse mensen shag roken, in de mijnen werken en net zo’n hekel hebben aan buitenlanders als zijzelf, want anders zijn ze ‘rijklinks’ en elitair. De SP probeert al jaren in die door rechts verzonnen niche te stappen, in de kennelijke veronderstelling dat rechts het goed met hen voor heeft. Zo schoof Jimmy Dijk, de niet onsympathieke leider van de SP, afgelopen week aan bij Telegraaf-gedrocht Nieuws van de Dag op SBS6, om daar een 75 procent erfbelasting voor alles boven de 100.000 euro te bepleiten. Het leidde tot hoongelach van de tafel. Schrijfster en Telegraaf-columnist Lale Gül riep ontzet uit dat ‘een ton toch helemaal niet zo veel geld is’ – de kinderen van de sociale stijging staan altijd vooraan om deze om zeep te helpen. Wakker Nederland had weer meewarig kunnen lachen om een linksgekkie, terug naar de orde van de dag: zeiken over asielzoekers. De SP, onder Emile Roemer ooit in de race voor het premierschap, is door de vrijages met domrechts een marginaal partijtje geworden; de kinderen van dat karikaturale ‘oud-links’ stemmen allemaal extreemrechts. Of ze nu makelaar of crypto-‘investeerder’ in Dubai zijn, of in een onzekere en onderbetaalde flexbaan werken: met links willen ze geen van allen iets te maken hebben. In oktober zal de Nederlandse onderklasse, net als de Amerikaanse, weer massaal stemmen op partijen die hen armer en kansenongelijker maken. Dat heeft vrijwel uitsluitend te maken met de controle die de superrijken hebben over de sociale media, waaraan de onderklasse verslaafd is. Zolang de superrijken het denkvermogen van de massa blijven uithollen via sociale media en nu ook AI, en een doorslaggevende invloed hebben op hun informatievoorziening, zullen zij die massa blijven manipuleren om tegen haar eigen belang te stemmen. Maar wat Jimmy Dijk deed, helpt ook niet. Los van het feit dat een serieuze linkse partijleider zich niet moet laten misbruiken door De Telegraaf, is een erfbelasting van 75 procent onrealistisch. Dankzij het eigenwoningbezit is de massa daar simpelweg te rijk voor geworden. Veel kansrijker, logischer en voor iedereen te begrijpen is het gelijkstellen van alle inkomsten. Of de euro nu binnenkomt door werk, erfenis of vermogenswinst; belast alle euro’s ‘gewoon’ volgens hetzelfde, progressieve tarief. Duidelijk uit te leggen, voor iedereen te bevatten en een einde aan het grote onrecht dat we euro’s waarvoor gewerkt wordt zwaarder belasten dan euro’s die komen aanwaaien. Het centrale argument van tegenstanders van de erfbelasting is dat een erfenis geen inkomen zou zijn, maar vermogen (‘waar al belasting over betaald is’). Dat is evidente onzin, maar in die leugen wordt extra lucht geblazen door Dijk, door een speciaal voor de erfbelasting ontworpen tarief voor te stellen. Mogelijk denkt Dijk dat hij hoog moet inzetten, om tot een goed onderhandelingsresultaat te komen, maar aan onderhandelingen zal hij nooit toekomen zolang hij zich als hofnar van domrechts laat gebruiken. In een tijd waarin de armen doelbewust intellectueel verzwakt worden en geleerd wordt de rijken te vereren als de winnaars van onze samenleving, is het belangrijk dat links zijn pijlen richt op het breken van de (media)macht en politieke invloed van de superrijken. En daarnaast fiscale voorstellen doet die niet tot hoongelach leiden, maar eenvoudig te snappen en verdedigen zijn. Al helemaal in een land waarin de massa intuïtief aanvoelt dat ze meer te verliezen dan te winnen heeft.</p>]]></description>
      <guid>https://www.volkskrant.nl/columns-van-de-dag/straks-zal-de-nederlandse-onderklasse-net-als-de-amerikaanse-weer-massaal-stemmen-op-partijen-die-hen-armer-en-kansenongelijker-maken~b51267db0/</guid>
      <pubDate>Mon, 14 Jul 2025 00:00:00 +0200</pubDate>
    </item>
    <item>
      <title><![CDATA[Omtzigt en Yesilgöz bewijzen dat het nooit goed met je afloopt als je je inlaat met extreemrechts]]></title>
      <description><![CDATA[<p>In een paar maanden tijd van (g)een lintje naar een gevangenisstraf: zo snel kan het gaan. Nadat minister Marjolein Faber eind maart had geweigerd een handtekening te zetten onder het toekennen van een lintje aan vijf vrijwilligers die asielzoekers hielpen, wordt het nu zelfs strafbaar om ongedocumenteerden te helpen. Een nieuw dieptepunt in het land van Anne Frank, en onuitvoerbaar bovendien, zeggen burgemeesters en politie, steeds luidruchtiger rebellerend tegen de Haagse idiotie. De afgelopen week vormde een passende afsluiting van het politieke seizoen, waarin symboolpolitiek, profilering en schreeuwende onkunde de hoofdmoot vormden. Dat valt te verwachten van door pleefiguren geleide vehikels als de PVV en BBB, maar het waren deze week de ooit voor redelijk gehouden ‘middenpartijen’ NSC en VVD die zich het meest belachelijk maakten. Alwéér. De manier waarop Diederik Boomsma, de asielwoordvoerder van NSC, aan boord van het asielpakket werd getrokken, deed denken aan de manier waarop NSC in het kabinet stapte. De PVV kwam last-minute met extreme maatregelen die NSC eerst veel te ver vond gaan, waarna die partij met halfbakken toezeggingen, briefjes van de minister en beloftes ‘niet te gaan handhaven’ toch overstag ging, omdat het land zo enorm zou zitten te wachten op deze asielmaatregelen. Boomsma, de blozende reïncarnatie van prof. dr. ing. Akkermans, heeft ambities om lijsttrekker van NSC te worden, maar aangezien die partij na oktober niet meer bestaat, zal hij wel een transfer maken naar JA21, het Chelsea van domrechts, dat eerder al Ingrid Coenradie strikte. JA21 schijnt fatsoenlijk rechts te zijn, waarbij fatsoen als kleinburgerlijkheid en een blauw pak met bruine schoenen moet worden gedefinieerd, zoals domrechts in de regel doet. De VVD op haar beurt was eigenlijk ook helemaal niet voor het nieuwe pakket, met strafbaarstelling van illegaliteit, maar NSC zou toch wel tegen stemmen? En ach ja, anders boeit het ook niet echt – zolang het maar niet over de arbeidsimmigranten van de grote VVD-geldschieters gaat, en men het rechtse electoraat met symboolpolitiek naar de mond kan praten. Bij de nepliberalen was men vooral bezig met de rel rondom lijsttrekker Dilan Yesilgöz, die zanger Douwe Bob publiekelijk beschuldigde van ‘pure Jodenhaat’, waarop hij zich genoodzaakt achtte het land te ontvluchten. Vorig jaar stuurde ze de meute ook al eens af op journalist Tim Hofman, een jaar nadat een extreemrechtse man Hofman had willen vermoorden vanwege diens ‘woke’ ideeën. De volstrekt onverantwoordelijke Yesilgöz doet met haar leugens en hitserij inmiddels weinig meer onder voor Geert Wilders, en voegt er nog een extra irritatie aan toe: het egocentrisme dat we kennen van influencers. Bij Yesilgöz gaat het altijd over haarzelf, over wat haar raakt, wat haar drijft. Terwijl dat toch bekend is. Haar huwelijk met een Joodse man en haar ijver om er in Amsterdam-Zuid bij te horen, hebben haar blik op het Midden-Oosten volstrekt vertroebeld, een achilleshiel die haar niet alleen vatbaar maakt voor extreemrechtse propagandisten, maar die ook de VVD electoraal pijn gaat doen. Dat de VVD met een eigen Liz Truss de verkiezingen ingaat, is vooral voor het CDA van Henri Bontenbal goed nieuws, maar minder voor Nederland. Te vrezen valt dat Wilders straks ‘gewoon’ vijfendertig zetels of meer gaat halen, en het eerdergenoemde kneuzenclubje van Joost Eerdmans er ook een stuk of tien krijgt. Dankzij de VVD en NSC heeft extreemrechts daarmee straks een derde van het parlement in handen, genoeg om een land te terroriseren en autocratiseren. Omtzigt en Yesilgöz hebben vrijwel alles verkeerd gedaan en bewijzen nog maar eens dat het nooit goed met je afloopt als je je inlaat met extreemrechts. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/omtzigt-en-yesilgoz-bewijzen-dat-het-nooit-goed-met-je-afloopt-als-je-je-inlaat-met-extreemrechts~b10b16bd/</guid>
      <pubDate>Mon, 7 Jul 2025 00:00:00 +0200</pubDate>
    </item>
    <item>
      <title><![CDATA[Als het geslijm nou nog impact had. Maar Trump lacht Rutte ‘keihard uit in Air Force One’]]></title>
      <description><![CDATA[<p>Toen ik bij Quote werkte, moest ik weleens naar borrels met het nieuwe geld, om daar smakelijke roddels en overbelichte foto’s op te halen. Niet zelden trof ik aan het einde van de avond een opgedirkte vrouw die leegliep over haar man. Scheiden was zelden een optie; de financiële achteruitgang zou simpelweg te groot zijn. Ze ging toch niet in een rijtjeshuis wonen? En dus trok ze maar weer een mooie jurk aan en probeerde haar walging te onderdrukken, voor de kinderen, zogenaamd. Ik moest eraan denken toen ik Mark Rutte afgelopen week zag kruipen voor Donald ‘daddy’ Trump, met dien verschille dat hij er oprecht plezier in leek te hebben. ‘Omwille van de smeer likt de kat de kandeleer’, was het oordeel van mijn 96-jarige grootmoeder. Dat spreekwoord kende ik nog niet, maar ik vind het lekker vies klinken en ook treffender dan hielenlikker of stroopsmeerder, omdat het transactionele van de relatie er beter in doorklinkt. Veel Nederlanders vonden het prachtig hoe Rutte en de Oranjes de Amerikaanse bladgoudproleet om hun vinger leken te winden, daarbij schijnbaar denkend dat Trump de pop is, en ‘wij’ de poppenspeler. Het klapvee zag de ‘sterke diplomatieke en genetwerkte kant van Nederland’, met een razend behendige oud-premier in de hoofdrol. Jan Driessen, gewezen VVD-campagnestrateeg, jubelde dat Rutte ‘politieke Champions League’ speelt. Andere leiders in ‘het vaak moraliserende’ Nederland zouden er veel van kunnen leren, namelijk ‘dat empathie geen zwakte is’. Het moet niet gekker worden: de totale onderwerping aan een fascistische autocraat is ‘empathie’? Jezelf publiekelijk vernederen is ‘slim’? Alsof het een prestatie is om iemand naar de mond te praten! Mijn hemel, wat een zelfoverschatting. Maar goed, laten we naar de vraag gaan of dit eerloze gekruip daadwerkelijk zoden aan de dijk heeft gezet, want daar was het om te doen, nietwaar? Zwart-op-wit staat nu dat alle militaire hulp aan Oekraïne én sommige investeringen in infrastructuur óók meetellen voor de Navo-norm van 5 procent, bovendien zijn de peildatum (2029) en einddatum (2035) opgerekt. Dat lui en verwend Europa uitstel van de eigen zelfstandigheid als een overwinning ziet, zegt natuurlijk vooral iets over het armzalige ambitieniveau. Bovendien was dit natuurlijk al afgekaart voordat Rutte zijn plakkerige sms’jes stuurde en Trump in Huis ten Bosch mocht slapen. Er is geen enkel bewijs dat het gênante geslijm impact heeft gehad op het resultaat, noch dat we hier in de toekomst vruchten van plukken. Trump kent namelijk schaamte noch loyaliteit. Wanneer de buit binnen is, laat hij mensen net zo snel weer vallen, zo bewijzen zijn talloze faillissementen – waar Trump altijd een slaatje uit sloeg – en zijn behandeling van donoren en andere bondgenoten. Elon Musk kan daar inmiddels ook over meepraten. Nog steeds wordt Trump onderschat, als een kleuter die met wat snoepjes te paaien is. Als iemand die daadwerkelijk dom is, in plaats van dom doet. Maar Trump is de baas van Amerika en respecteert alleen mensen die hij als (even) sterk ziet, zoals Poetin. Met de rest onderhoudt hij slechts transactionele relaties; zodra hij een betere deal ziet, is de relatie over. Anthony Scaramucci, in 2017 tien dagen lang de communicatiedirecteur van Trump, had een glasheldere boodschap voor Rutte: ‘hij lacht je keihard uit in Air Force One’. Ruttes toneelspel was geen kunststukje, maar een maffiose vernedering. Elke relatie, of deze nu tussen mensen of landen is, behoeft een zekere mate van gelijkwaardigheid om langdurig stand te houden. En wie geen respect voor zichzelf kan opbrengen, kan ook nooit een goed voorbeeld voor zijn kinderen zijn. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/als-het-geslijm-nou-nog-impact-had-maar-trump-lacht-rutte-keihard-uit-in-air-force-one~b27f5745/</guid>
      <pubDate>Mon, 30 Jun 2025 00:00:00 +0200</pubDate>
    </item>
    <item>
      <title><![CDATA[Een strengere Israëlkoers is precies wat GroenLinks-PvdA nodig heeft]]></title>
      <description><![CDATA[<p>Van ‘vooral elitair’ naar ‘radicaal’ en ‘uit het midden gerukt’ in één week: well done linkse vrienden! De motie van GroenLinks-PvdA-Kamerlid Kati Piri – die (vergeefs) om een volledig wapenembargo tegen Israël vroeg – mag bij sommige PvdA-fossielen dan pijn doen, voor de nieuwe linkse fusiepartij lijkt mij de strengere Israëlkoers precies wat de beweging nodig had. In deze krant las ik dat de kwestie het congres overheerste, iets wat door aanwezigen overigens uitdrukkelijk werd tegengesproken. Ook las ik in het commentaar van de hoofdredacteur dat de linkse fusiepartij het strengere Israëlbeleid ‘met powerplay’ zou hebben doorgedrukt. Dat zou geen recht doen aan de ‘lijdende minderheid’ (Rob Oudkerk en Gerdi Verbeet dus, niet de Palestijnen) en daarom had er gezocht moeten worden naar een nieuwe motie. Dat kan ik niet volgen; allereerst werd de motie van Piri met een zeer grote meerderheid (meer dan 80 procent!) omarmd. Daarnaast was de manier waarop deze gevoelige kwestie in stemming werd gebracht ook voorbeeldig, met uitgebreide aandacht en verzoenende woorden voor de tegenstemmende minderheid. Een partij die zo’n belangrijk onderwerp openlijk, met tegenspraak en checks -and-balances, behandelt geeft blijk van een goed functionerende partijdemocratie. Vergelijk dat eens met de onbenulligheid en schaapachtigheid bij de VVD, om van Wilders’ partij-zonder-leden al helemaal niet te spreken. Dat De Telegraaf al tijden bezig is elke discussie binnen de nieuwe fusiepartij uit te vergroten tot ‘uitslaande brand’ is tot daaraantoe, maar blijkbaar zijn we zo gewend geraakt aan het Noord-Koreaanse leiderschap van extreemrechts, dat we gezonde discussie én welafgewogen keuzes binnen een partij een ‘uitslaande brand’ of powerplay zijn gaan vinden. GL-PvdA heeft volledig gelijk dat het polariseert op Israël. Niet alleen omdat de blinde steun aan Israël al lang niet meer te verdedigen is, óók omdat ik er niks van geloof dat de Nederlandse bevolking zo massaal achter Israël staat. Dat lijkt hoogstens zo omdat de nieuwsvoorziening wordt gegijzeld door sociale media, een handjevol pensionado’s op de buis, peilingpooier Maurice de Hond en parlementair verslaggevers die een valse balans of rechtse spin nog niet herkennen als die op hun gezicht zit. In werkelijkheid geeft de meute in de basis net zo weinig om Israël als om de Palestijnen. Al zullen ook bij de kijkers van Vandaag Inside de beelden uit Gaza binnenkomen: het genocidale geweld van Israël is anders dan het geklets over ‘woke’ of stikstof. Daarnaast beginnen de tegenkrachten zich te mobiliseren. Twee weken geleden gingen 150 duizend mensen de straat op om een ‘rode lijn te trekken’. Zouden dat werkelijk allemaal ‘radicalen’ zijn? Dat (centrum)rechts over elkaar heen duikelt om GL-PvdA als ‘extreem’ of ‘radicaal’ te labelen maakt die partij nu aantrekkelijker voor eenieder die niet onder de indruk is van het toneelspel van Caroline van der Plas, Dilan Yesilgoz en al die anderen die claimen dat de Joodse staat hun cluppie is. Je kan veel van de Nederlandse kiezer zeggen, maar een neusje voor authenticiteit heeft-ie nou net wél. Alleen als PVV-kiezers teruggaan naar de VVD en er een tweestrijd VVD versus GL-PvdA ontstaat, is de nieuwe fusiepartij kansloos voor de verkiezingswinst, maar dat lijkt niet te gebeuren. Wilders is en blijft het sterkste smaakje domrechts. Als rechts polariseert met racisme, aanvallen op de rechtsstaat en het verdacht maken van de wetenschap, dan hoeft links zich geen moment schuldig te voelen wanneer het polariseert op de inhoud. Als ik de berichtgeving en commentaren moet geloven is de nieuwe linkse fusiepartij ‘radicaal elitair’. Dat lijkt me een prachtige geuzennaam, die ik van harte zou omarmen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/een-strengere-israelkoers-is-precies-wat-groenlinks-pvda-nodig-heeft~b23f4a6e/</guid>
      <pubDate>Mon, 23 Jun 2025 00:00:00 +0200</pubDate>
    </item>
  </channel>
</rss>
