<?xml version="1.0" encoding="utf-16"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Het pro-boerensentiment is een door sociale media aangejaagde uiting van het internationale fascisme]]></title>
      <description><![CDATA[<p>Na romances met de grootste fascistfluencer van Nederland (Thierry Baudet) en Frankrijk (Julien Rochedy), is de pas 25-jarige Eva Vlaardingerbroek nu de verloofde van Will Witt, een populaire ‘conservatieve’ vlogger in Amerika. Nadat Vlaardingerbroek een tijdje voor Forum voor Democratie in Brussel zat, en in Stockholm wat videootjes maakte voor een Youtubekanaal van de Zwedendemocraten, verschijnt ze tegenwoordig af en toe bij de show van Tucker Carlson op</p>
<p>Fox News</p>
<p>. Zoals afgelopen week, toen ze de kijkers op een stortvloed aan leugens over de stikstofcrisis trakteerde, met als uitsmijter dat Nederland een communistische dictatuur is.</p>
<p>Nu kan het goed dat dit alles u geen bal interesseert en hoewel dat op zich vóór u pleit, wil ik hiermee een belangrijke en angstaanjagende ontwikkeling illustreren: het ontstaan van een internationaal fascisme. Want de ‘carrière’ van Vlaardingerbroek laat zien hoe extreemrechts van lullige Janmaatzaaltjes is gegroeid naar een internationale franchise, met volop uitwisseling en een zekere glamour, voor wie geen last heeft van smaak.</p>
<p>Hoewel extreemrechts zich voortdurend druk maakt over de ‘globalisten’, is er weinig zo snel geglobaliseerd als extreemrechts. De complottheorieën gaan altijd over het World Economic Forum (WEF), zijn verspreid over de hele wereld, en de boosdoeners zijn overal dezelfde Amerikaanse miljardairs en een zekere Duitse meneer Schwab.</p>
<p>Het liberalisme wordt overal anders uitgelegd en ook de sociaal-democratie en christen-democratie hebben in zo’n beetje ieder Europees land hun eigen variant, zo bewijst de Europese fractie van de christen-democraten, waartoe tot 2021 zowel de CDU/CSU van Angela Merkel als het Fidesz van de Hongaarse potentaat Victor Orbán behoorde.</p>
<p>Maar het internationale fascisme is opvallend eenvormig en geglobaliseerd; met wereldwijd dezelfde onderwerpen (migratie, klimaat) en dezelfde trukendoos van misplaatst slachtofferschap, selectief gejammer over de vrijheid van meningsuiting, platitudes over ‘niet gehoord worden’ en aangifteschwalbes bij elke vorm van kritiek.</p>
<p>Onze eigen Tucker Carlson, Wierd Duk, noemde de boeren deze week ‘frontsoldaten in het conflict tussen de grondgebonden somewheres en de welvarende anywheres, die de rest van de samenleving het liefst een veganistische levensstijl willen opdringen’. In de wetenschap dat de nazi’s en de communisten over ‘Heimatlosen’ respectievelijk ‘kosmopolieten’ spraken wanneer ze op de Joden doelden, de zoveelste bedenkelijke hondenfluit van historicus Duk.</p>
<p>Het is bovendien precies andersom. Wie de agressieve borden en spandoeken langs onze snelwegen leest, met verwijzingen naar het WEF en de ‘communistische agenda’ van onze ‘linkse dictatuur’, ziet toch vooral een vergezochte globalistische verklaring voor het toch zeer lokale Nederlandse stikstofprobleem. Het pro-boerensentiment is dus allesbehalve grondgebonden, het is een door sociale media aangejaagde uiting van het internationale fascisme.</p>
<p>Wie denkt dat wat in Amerika gebeurt ver weg is, is naïef. Nederland is het meest Amerikaanse land van Europa: bijna net zo rijk en conservatief, en met een vergelijkbare culturele en intellectuele armoede, die ervoor zorgt dat het vrijheidsbegrip niet verder strekt dan opkomen voor het eigen belang en plat anti-overheidssentiment.</p>
<p>Ook hier is een online ecosysteem ontstaan met een groep redelijk lijkende figuren, die echter allemaal een ordinaire gateway drug zijn naar de echte radicalen. Dat er zoveel vrouwen meedoen, zowel passief als actief, laat de brede aantrekkingskracht zien van dit welvaartsfascisme; de decennialang met aanrechtsubsidies gestimuleerde achterlijkheid wreekt zich nu in de vorm van wellnessrechts.</p>
<p>Ik maak de komende zes weken plaats op deze plek om vakantie te vieren, en te werken aan een boekje onder de werktitel</p>
<p>Sander en de Brug</p>
<p>, als vervolg op mijn serie</p>
<p>Sander en De Kloof</p>
<p>. Misschien kom ik in september wat hoopvoller terug, maar ik zou er niet op rekenen.</p>]]></description>
      <guid>https://volkskrant.nl/columns-opinie/het-pro-boerensentiment-is-een-door-sociale-media-aangejaagde-uiting-van-het-internationale-fascisme~b109ad4e/</guid>
      <pubDate>Sun, 10 Jul 2022 00:00:00 +00:00</pubDate>
    </item>
    <item>
      <title><![CDATA[Waarom leggen we het bonnetje van het uitkopen van boeren niet bij de winnaars van de agro-industrie?]]></title>
      <description><![CDATA[<p>De nieuwe Piketty is gelukkig een stuk dunner dan zijn eerdere standaardwerken</p>
<p>Kapitaal in de 21e eeuw</p>
<p>(812 pagina's) en</p>
<p>Kapitaal en Identiteit</p>
<p>(1136 pagina's). In</p>
<p>A Brief History of Equality</p>
<p>(288 pagina's, verschijnt in september in Nederlandse vertaling als</p>
<p>Een kleine geschiedenis van gelijkheid</p>
<p>) schrijft de Franse stereconoom bovendien een stuk toegankelijker, met opvallend veel ruimte voor de slavernij en het koloniale verleden van Europese landen en de VS. Ik noem dat overigens uitsluitend opvallend, omdat ik nu eenmaal (te) weinig weet van die periode en tot mijn schaamte te weinig stilsta bij de enorme gevolgen van de koloniale tijd en slavernij voor de ongelijkheid in en tussen landen.</p>
<p>Vooral Piketty’s beschrijving van de compensatie voor de slavenhouders is ronduit schokkend. De Britse afschaffingswet, die in 1833 werd aangenomen, omvatte een volledige compensatie voor eigenaren van slaven. Er werden relatief geavanceerde schalen opgesteld op basis van de leeftijd, het geslacht en de productiviteit van de slaven, zodat de vergoeding zo ‘eerlijk’ en exact mogelijk was. Op deze manier werd ongeveer 20 miljoen pond sterling – ongeveer 5 procent van het nationale inkomen van het Verenigd Koninkrijk destijds – uitbetaald. Omgerekend naar vandaag zo’n 39 miljoen euro voor ieder van de vierduizend slavenhouders.</p>
<p>Ook in Nederland werd een schadevergoeding van 300 gulden per slaaf aan de eigenaar betaald als compensatie voor het ‘verloren eigendom’. In totaal bedroeg de tegemoetkoming bijna 12 miljoen gulden, ongeveer 10 procent van de rijksuitgaven in 1863.</p>
<p>Hoewel de Nederlandse boeren natuurlijk geen slavenhouders zijn, vallen parallellen niet te ontkennen. Want ook nu is er sprake van een bedrijfstak die onder maatschappelijke druk moet veranderen, en ook nu zat dat er al decennia aan te komen. En ook nu staat de overheid klaar om de verkeerde groep te compenseren. Het stikstoffonds van 25 miljard euro, oftewel ruim 3 procent van het nationaal inkomen, is immers vrijwel uitsluitend bedoeld om boeren uit te kopen.</p>
<p>Zowel slavenhouders als veehouders zijn afhankelijk van maatschappelijk draagvlak voor hun werk. De wereld is constant in verandering, en de bevolking groeit en emancipeert. Wanneer een maatschappij vindt dat iets niet meer van deze tijd is, dan worden de regels aangepast. Al in de jaren negentig van de vorige eeuw werd met de uitbraken van de gekkekoeienziekte, varkenspest en mond-en-klauwzeer duidelijk dat de Nederlandse veehouderij volstrekt onhoudbaar was geworden. Mocht daar onduidelijkheid over bestaan: de te hoge stikstofuitstoot van de veehouderij is primair het probleem van die sector zelf.</p>
<p>De logica van hoge uitkoopsommen voor sommige boeren ontgaat mij dan ook. Het is immers niet de maatschappij die heeft geprofiteerd van de agro-industrie, dus waarom zou zij dan wel de uitkoop moeten betalen? Dat is bovendien niet eerlijk ten opzichte van verstandige boeren die al eerder hun bedrijfsvoering aanpasten of stopten. Natuurlijk is het vermogen van de boeren niet te vergelijken met de ongekende rijkdom van slavenhouders, maar waarom kijken we niet wat beter wie nu eigenlijk de échte winnaars zijn van decennia agro-industrie? En leggen we het bonnetje niet bij hén?</p>
<p>Op een enkele cryptofascist na zal iedereen nu vinden dat niet de slavenhouders destijds gecompenseerd hadden moeten worden, maar de tot slaaf gemaakte mensen. En dat de slavenhouders en de verrijkte westerse staten die compensatie hadden moeten betalen. Dat koeien en varkens niet om herstelbetalingen kunnen vragen, is geen reden om nu niet het juiste te doen. Geef de sector een redelijke termijn om de veestapel weer in evenwicht te brengen met de beschikbare grond en biedt daarbij (financiële) hulp, maar maak niet een oude fout, door de hardste schreeuwers en beste lobbyisten te compenseren.</p>]]></description>
      <guid>https://volkskrant.nl/columns-opinie/waarom-leggen-we-het-bonnetje-van-het-uitkopen-van-boeren-niet-bij-de-winnaars-van-de-agro-industrie~bdfa8e79/</guid>
      <pubDate>Sun, 3 Jul 2022 00:00:00 +00:00</pubDate>
    </item>
    <item>
      <title><![CDATA[De boerenproblematiek laat zien hoe weinig meritocratisch Nederland is]]></title>
      <description><![CDATA[<p>De boer liet zich deze week weer vrolijk misbruiken als de mascotte van extreemrechts, onder leiding van de toch wat onverwachte messias Caroline van der Plas. Zeker sinds ze het hondenfluitje van Baudet in bruikleen heeft en de stikstofproblematiek één op één toeschrijft aan de vermeende woonbehoefte van immigranten, is de BakkenBradenBeweging zo’n beetje de grootste partij van Nederland. De hordes lopen in boerenkiel achter wéér een nieuwe rattenvanger aan, ditmaal eentje die ze ook nog stukjes kaas en worst geeft én er net zo gewoon uitziet als zij zelf.</p>
<p>Een onderbelicht element in de stikstofproblematiek en de ophanden zijnde inkrimping van de veestapel, is het eeuwige eigendomsrecht dat sommige boeren menen te hebben. De boer zit al generaties op zijn land, en dus heeft zijn nageslacht een eeuwigdurend recht op dat bezit, met de bijbehorende baangarantie, zo redeneren velen. Het volk romantiseert de strijd van de boeren als existentieel, als een gevecht van het volk tegen de elite. Maar in werkelijkheid is het andersom; een gezondere leefomgeving en een betere verdeling van de schaarse ruimte is in het belang van het volk, terwijl boeren als grootgrondbezitter en ondernemer uitsluitend voor hun eigen belang staan.</p>
<p>Hoewel de boeren in financiële zin dikwijls bij de elite horen – het aandeel miljonairs bedraagt 18,2 procent in de landbouw, bij melkveehouders is zelfs 43 procent miljonair – horen ze cultureel gezien wél tot het volk. En daarmee neemt het volk tegenwoordig genoegen. Het zou misschien een idee zijn voor de Oranjes: als Maxima en de prinsessen hun blonde haar nu eens inwisselen voor auberginekleur met wetlook en zich dagelijks met speklappen en hamburgers op de barbecue laten fotograferen, valt de monarchie wellicht nog een generatie te rekken.</p>
<p>De huidige romantisering van de boer zorgt voor een verwrongen zelfbeeld, waarin geen plaats is voor zelfreflectie en zelfrelativering. Men ziet zich als uitverkorenen, die niets in de weg mag worden gelegd bij hun goddelijke taak ons allen van voedsel te voorzien. Ondertussen gaven zelfs de radicaalste boeren, die van de FDF, al meermaals toe dat hun intimidaties slechts deel zijn van een ordinaire onderhandelingsstrategie: voor de juiste prijs zijn ze gewoon te koop. Het is niet voor niets dat ‘boerenslim’ in Nederland de manier is om handige zakenlui te omschrijven.</p>
<p>Maar tijden veranderen, en de kinderen van mensen die generaties lang een trekschuit, smidse of leerlooierij hadden, zijn ook wat anders gaan doen. Sommige boeren zullen moeten stoppen, andere zullen doorgaan. Dat is niets nieuws; ook tijdens mijn schooltijd op het Twentse platteland in de jaren negentig waren er voortdurend boeren die er de brui aan gaven. De boerenzonen en -dochters in mijn klas waren overigens vrijwel allemaal hartstikke slim, en kregen zonder uitzondering mooie banen, wanneer zij het bedrijf van hun ouders niet konden overnemen.</p>
<p>Eeuwigdurende eigendom is geen mensenrecht. De mogelijkheid om bezit te verwerven en te houden is dat wel. Het recht om bezit na te laten is dan weer geen mensenrecht. Maar belangrijker nog: je kunt prima verdedigen dat mensen eigendom moeten kunnen nalaten én verdedigen dat er grenzen zijn aan hoeveel en wat er precies (onbelast) nagelaten kan worden. Net zoals het goed verdedigbaar is dat sommige boeren zullen moeten stoppen, in het belang van het collectief.</p>
<p>De boerenproblematiek laat zien hoe weinig meritocratisch Nederland is, en hoe wijdverspreid het conservatieve dynastiedenken is. De vele Nederlanders die een goudgerande en gegarandeerde toekomst voor hun kroost eisen, zou ik toch vooral willen vragen hoe het toch kan dat zij zó weinig vertrouwen hebben in de zelfredzaamheid van hun eigen kinderen?</p>]]></description>
      <guid>https://volkskrant.nl/columns-opinie/de-boerenproblematiek-laat-zien-hoe-weinig-meritocratisch-nederland-is~bd92ca7f/</guid>
      <pubDate>Sun, 26 Jun 2022 00:00:00 +00:00</pubDate>
    </item>
    <item>
      <title><![CDATA[Met de toeslagenaffaire scoor je altijd in een tijd van anti-overheidssentiment]]></title>
      <description><![CDATA[<p>Natuurlijk was het cringy, die speech van Sophie Hermans. Het is zoals met sommige Nederlandse films; zinnen die in het Engels goed werken, werken in het Nederlands vooral op de lachspieren – vraag maar aan Jesse Klaver. Er mankeerde overigens wel meer aan haar oppervlakkige verhaal. De manier waarop Hermans de patatliberale fictie van kansengelijkheid en meritocratie beleed met haar ‘Ik sta hier omdat ik mezelf ben’, verraadde ook een problematisch wereldbeeld.</p>
<p>Het kan natuurlijk beide waar zijn; dat Sophie Hermans op haar merites is komen bovendrijven bij de VVD – hoe moeilijk kan het immers zijn? – én dat ze zich op beslissende momenten in haar carrière niet bepaald heeft hoeven invechten, zoals VVD’ers wel van migranten verwachten. Maar dat is blijkbaar te ingewikkeld, dus dan maar een halfuur kansenpakkenflauwekul om de inhoudelijke leegte te verhullen.</p>
<p>Dat neemt niet weg dat de manier waarop Hermans de afgelopen week werd aangepakt al snel onsmakelijk en hier en daar seksistisch werd. Toen Geert Wilders haar de tassendrager van Rutte noemde in de Tweede Kamer, brak Hermans. Niet verwonderlijk lijkt me, maar Nederland vond het belachelijk; dan moest ze maar niet de politiek ingaan. Een huilende tv-presentator van een onbenullig ontbijtprogramma, dat vinden we mooi, maar een politicus die het even te kwaad heeft na een week van voortdurende aanvallen op uiterlijkheden is een aansteller.</p>
<p>Een terugkerende folklore bij aanvallen op politici is het misbruiken van de toeslagenaffaire. De toeslagenaffaire is blijkbaar het ultieme leed, dat elk ander onrecht doet verbleken, en elke politicus die daar niet dagelijks om huilt, is een vieze vuile hypocriet zonder voeling met de Nederlandse bevolking. Nog even, en de terroristen van de Farmers Defence Force vergelijken zichzelf niet langer met de Joden in de Tweede Wereldoorlog, maar met de toeslagenouders.</p>
<p>Met de toeslagenaffaire scoor je namelijk altijd in een tijd van plat anti-overheidssentiment. Het is de ultieme jij-bak, het ideale vehikel voor de eigen hijgerigheid en een prachtig excuus om maar weer eens een paar duizend likes op te halen bij de hordes op Twitter. Dat extreemrechts de meeste krokodillentranen plengt om de toeslagenaffaire, met een irritante plechtigheid die empathie moet suggereren, is al helemaal een gotspe: als het aan die partijen lag, zouden veel van de toeslagenouders (dikwijls met dubbele nationaliteit) al lang het land uit zijn gezet.</p>
<p>In de psyche van de ontevreden ophefmens wordt het leed van de toeslagenouders het eigen leed; het werkelijke leed van een ander wordt vermengd met vermeend eigen leed over klimaat- of coronaregels, als extra brandstof in de molotovcocktail van boosheid, die steeds vaker leidt tot intimidatie van politici. Die politicus wordt ondertussen verondersteld bovenmenselijk te zijn; een wonder van empathie, dat uitsluitend emoties kan voelen bij het leed van een ander, en lachend een week van voortdurende aanvallen en intimidaties doorstaat. Maar politici zijn mensen, en laten we eerlijk zijn: wanneer heeft u voor het laatst gehuild om het leed van een anonieme ander?</p>
<p>Dat de sneer van Wilders voor zijn doen redelijk mild was, en bovendien niet onwaar, maakt niet uit: emoties laten zich nu eenmaal niet rationaliseren of categoriseren. En als we dat dan toch gaan doen: gezien de hoeveelheid ellende die politici continu van alle kanten over zich heen krijgen, kan ik me uitstekend voorstellen dat een opmerking van de grootste parlementaire pestkop even te veel kan zijn. Menselijkheid bij politici lijkt me uitstekend; wie goed luisterde kon horen dat zelfs Wilders na het incident van toon veranderde.</p>]]></description>
      <guid>https://volkskrant.nl/columns-opinie/met-de-toeslagenaffaire-scoor-je-altijd-in-een-tijd-van-anti-overheidssentiment~b627d171/</guid>
      <pubDate>Sun, 19 Jun 2022 00:00:00 +00:00</pubDate>
    </item>
    <item>
      <title><![CDATA[De heropvoeding van de middenklasse is begonnen]]></title>
      <description><![CDATA[<p>We konden afgelopen week weer lachen om Wierd Duk, de grootste schandvlek van de Nederlandse journalistiek. De ‘verslaggever’ van</p>
<p>De Telegraaf</p>
<p>vroeg op 3 juni zijn Twittervolgers of zij zich soms (ook) ontheemd voelen in Nederland, door immigratie, klimaatbeleid, woke en andere stenen des aanstoots voor rechts. Een week later verscheen zijn pièce de résistence, met voorspelbaar prostaatgepruttel van drie witte mannen van zijn eigen leeftijd. Je eigen volgers interviewen, om je eigen onderbuik als ‘steeds meer mensen’-journalistiek te presenteren: buitengewoon gênant.</p>
<p>Bedwelmd door de geur van zijn eigen windjes werkt Duk nu aan een stuk over een zelfverzonnen ‘diaspora’ van Nederlanders in Hongarĳe, een land dat dankzij de autocratische premier Orbán onderwerp van extreemrechtse verhuisfantasieën is. Het schijnt dat Duk inmiddels een hele camping bij het Balatonmeer en drie bussen met PVV-stemmers heeft ingehuurd om dat volgende verhaal rond te krijgen.</p>
<p>Naast medelijden met de échte journalisten van</p>
<p>De Telegraaf</p>
<p>, die deze charlatan als uithangbord van hun krant moeten dulden, blijft vooral de hemeltergende verwendheid van de Nederlandse kleinburger hangen. Verwendheid waardoor de Nederlander het gelukkigst van heel Europa is, maar die als een boemerang terugkomt tijdens crises, omdat hij óók het meest te verliezen heeft. Na corona, oorlog en inflatie wacht ons volgens de banken ook nog een recessie.</p>
<p>Pijnlijk, voor een middenklasse die zich slachtoffer waant, maar in werkelijkheid al decennia boven zijn stand leeft. Het eigen huis is daarvan het beste voorbeeld. Dikwijls goedkoop gekocht en decennia gestookt met Gronings gas, met een aftrekbare hypotheekrente en bij verkoop hoefde over de overwaarde geen cent belasting betaald te worden. We wonen bovendien gróót in dit dichtbevolkte, en deels onder zeeniveau liggende land: gemiddeld hebben we hier 65 vierkante meter huis per persoon, veel meer dan bijvoorbeeld de Duitsers (46 vierkante meter) en de Britten (44 vierkante meter).</p>
<p>Door de aarde leeg te roven zijn prijzen kunstmatig laag geweest, en het is hoog tijd daarvan af te kicken. Van kiloknallers tot het kostwinnersmodel; dingen die we in Nederland als erfgoed zien, zullen snel ongewoon gaan worden. Deze tijd is namelijk niet te duur, de vorige was te goedkoop. We moeten zo snel mogelijk van fossiel naar duurzaam, en de belasting dient te verschuiven van arbeid naar kapitaal. Daarbij is de impopulariteit van dit kabinet mogelijk een voordeel: de kiezer vindt toch alles al stom, dus laat het kabinet zijn impopulariteit aangrijpen om die kiezer hartelijk te negeren.</p>
<p>Het lijkt alsof Rutte, toch aan het einde van de rit, dat ook inziet; de weigering de burger verder te compenseren voor stijgende prijzen en het stikstofbesluit zijn stappen op de juiste weg. De weerstand zit misschien nog wel het meest bij zijn eigen partij, die afgelopen weekend een volstrekt infantiele motie over het verhogen van de maximumsnelheid op snelwegen aannam. Rutte zal dergelijk egoïsme moeten leren weglachen.</p>
<p>Inleveren is makkelijk gezegd vanuit een ivoren toren, hoor ik de hordes al schreeuwen, en daar hebben ze gelijk in. Daarom zouden maatregelen de rijken harder moeten raken en de armen moeten sparen, bijvoorbeeld door prijzen voor zaken als energie progressief te maken, of door een persoonlijk CO2-budget. Belangrijk is dat het kabinet impopulaire maatregelen bundelt en zoveel mogelijk als pakket presenteert. Dus niet alleen de boeren op een stikstofbesluit trakteren, maar tegelijkertijd vermogend Nederland een nieuwe vermogenswinstbelasting voorschotelen, en een autoloze zondag invoeren. Laat het een tijd worden van vele impopulaire, maar verstandige besluiten; de Nederlander groeit vanzelf over zijn puberteit heen.</p>]]></description>
      <guid>https://volkskrant.nl/columns-opinie/de-heropvoeding-van-de-middenklasse-is-begonnen~bb0b247f/</guid>
      <pubDate>Sun, 12 Jun 2022 00:00:00 +00:00</pubDate>
    </item>
    <item>
      <title><![CDATA[De claim dat de ranzigheid op de Wallen ‘erfgoed’ of ‘traditie’ zou zijn is belachelijk]]></title>
      <description><![CDATA[<p>De coronacrisis bood een aantal kansen om grote veranderingen door te voeren, maar in tegenstelling tot gangbare complottheorieën is er in werkelijkheid niet één benut. Dat geldt zeker voor de intensieve toeristenhouderij in Amsterdam, waar met groezelige types volgestouwde Franse Renaultjes en roedels brallende Britten de grachten weer volledig verstoppen. Het massatoerisme is terug</p>
<p>with a vengeance</p>
<p>; waar de culturele toerist nog voorzichtig doet, draait het paupertoerisme weer op volle toeren.</p>
<p>Vorige week</p>
<p>ging een filmpje van Frits Rouvoet</p>
<p>, die met zijn hulporganisatie Bright Fame tegen mensenhandel strijdt, rond op Twitter. Op het filmpje is te zien hoe Easyjetzombies over de Wallen schuifelen in een afzichtelijke mensenmassa, het oud-Hollandse ‘kijken kijken niet kopen’ praktiserend. Naakte vrouwen achter glas, als dieren in de dierentuin, om je aan te vergapen. Allemaal in de openbare ruimte. Het deed me denken aan een prent die ik ooit zag van een expositie van Afrikaanse mensen in Brussel, een jaar of honderdtwintig geleden.</p>
<p>‘De Wallen horen bij Amsterdam’, zo krijgt iedereen te horen die de eigendomsclaim van de toeristische industrie op het oudste deel van onze hoofdstad betwist. De half-criminele ondernemers, mensen- en drugshandelaren en andere ‘echte Amsterdammers’ worden daarbij overigens gesteund door een merkwaardige kongsi van oudlinkse luitjes die denken dat</p>
<p>Turks Fruit</p>
<p>nog steeds in Tuschinski draait, de Amsterdamse smeerboel met vrijgevochten ideeën te maken heeft en alle kritiek op mensenhandel, ranzigheid, overlast en drugscriminaliteit afdoet als ‘christelijk’.</p>
<p>‘Arme jongen, ging nooit naar de hoeren in zijn studententijd en retweet nu een vent die elke dag langs sekswerkers gaat om ze te bekeren tot het christendom’ beet iemand, een seksuologe nota bene, mij toe toen ik mopperde over de Wallen. Het moet de meest Nederlandse poging tot belediging ooit zijn; iemand beschuldigen van het niet bezoeken van prostituees.</p>
<p>Om eerlijk te zijn durf ik me niet te branden aan de vraag of prostitutie in de basis wenselijk is of niet, daarvoor ken ik het verband met verkrachtingscijfers en de tevredenheid over het eigen werk van prostituees te slecht. Maar dat wij als volk volkomen eerloos zijn, door in het oudste en mooiste deel van onze hoofdstad het allersmerigste soort toerisme toe te staan, lijkt me glashelder. Een volk waarbij de interesse in de buitenwereld ophoudt bij de eigen schutting en tegentuin, en dat bij het aanschouwen van zo’n evidente wantoestand slechts ‘moet je maar niet in Amsterdam gaan wonen’ kan uitboeren.</p>
<p>Wij hebben onszelf decennia wijsgemaakt dat ons drugs- en prostitutiebeleid een voorbeeld voor de wereld is, maar in werkelijkheid staan we voor paal. Probeer één keer aan een buitenlander de merites van het Nederlandse beleid uit te leggen en de absurditeit van ons nationale verhaal wordt haspelend zonneklaar. De claim dat de ranzigheid op de Wallen ‘erfgoed’ of ‘traditie’ zou zijn is al helemaal belachelijk; alsof prostitutie en drugs op andere plekken in de wereld niet bestaan.</p>
<p>Dat wij nog steeds parasiteren op de schoonheid van eeuwen geleden, omdat we ondanks onze welvaart niet in staat zijn om mooie nieuwe steden te bouwen, is al erg genoeg, maar wellicht zouden we dat met een béétje klasse kunnen doen. Het is de hoogste tijd om de gijzeling van de Amsterdamse binnenstad door als ondernemers vermomde maffiosi te stoppen. Koop ze uit, bouw desnoods naast Lelystad Airport een Wallenpretpark, waar we de buitenlandse hordes kunnen leegkloppen. Maar bescherm in hemelsnaam de schoonheid van onze hoofdstad, zolang de boel nog niet onder water staat.</p>]]></description>
      <guid>https://volkskrant.nl/columns-opinie/de-claim-dat-de-ranzigheid-op-de-wallen-erfgoed-of-traditie-zou-zijn-is-belachelijk~b59ead1d/</guid>
      <pubDate>Mon, 6 Jun 2022 00:00:00 +00:00</pubDate>
    </item>
    <item>
      <title><![CDATA[Zo min mogelijk werken is onze nationale sport geworden]]></title>
      <description><![CDATA[<p>Voor zover de urgentie nog niet duidelijk was, luidde de SER afgelopen week nog maar eens de noodklok over de krapte op de arbeidsmarkt. Vooral in essentiële beroepen als onderwĳs, zorg en opsporing zĳn de personeelstekorten pĳnlĳk aan het worden, en het regent overal annuleringen en vertragingen wegens personeelstekorten. De oplossing van dit steeds pregnanter wordende probleem lijkt zo eenvoudig en haalbaar: een klein beetje meer werken. Immers, wanneer vrouwen in het onderwĳs 34 minuten meer werken, of in de zorg 48 minuten meer werken, zĳn de tekorten opgelost, zo berekende McKinsey.</p>
<p>Maar de Nederlander lijkt met geen mogelĳkheid te verleiden tot meer werk. Corona heeft veel mensen geïnspireerd minder te werken in plaats van méér, en zo min mogelĳk werken is onze nationale sport geworden. Wie oppert dat je niet alleen voor jezelf werkt, maar ook voor mensen die niet kúnnen werken, zoals jongeren, ouderen en gehandicapten, krijgt een glazige blik.</p>
<p>Die Nederlandse werkweigering heeft te maken met drie zaken; een vermeende burn-out- en werkstresspandemie, slecht bestuur en spaargeld. Allereerst die burn-out en stress; die is vooral bij jonge mensen zorgelijk, maar valt internationaal gezien mee. Met het aantal gewerkte uren lijken burn-out en werkstress bovendien weinig te maken te hebben; vrouwen krĳgen immers vaker een burn-out dan mannen, terwĳl ze aanzienlijk minder (uren) werken.</p>
<p>Waar het dan wél aan ligt is onduidelijk, en verdient beter onderzoek, gezien het maatschappelijke belang en het breed levende idee dat half Nederland aan het werk onderdoor gaat. Niet zozeer de werkdruk als wel het vermogen om te ontspannen lijkt belangrijk; de hobby was misschien wel het best bewaarde geheim van de werkende man. Maar jonge mensen hebben geen hengels of Märklin-treintjes meer, en kijken de hele dag naar het groenere gras bij de buren op sociale media. Hoewel stress dus wordt opgevoerd als argument om minder te willen werken, lijkt juist de behoefte van parttimers alles te willen combineren eerder de oorzaak van stress.</p>
<p>Deze vicieuze cirkel van stress en minder willen werken is de rekening die onze overheid en werkgevers gepresenteerd krijgen voor kortetermĳndenken en het gebrek aan investeringen in collectieve voor­zieningen als kinderopvang. Jarenlang hebben werkgevers de parttimecultuur gefaciliteerd en tot norm verheven; met voldoende aanbod biedt een rooster met veel parttimers de werkgever immers lekker veel flexibiliteit. De inefficiëntie van parttimewerk met fulltime regeldruk en reistijd werd afgewenteld op de werknemer, die zich vaak onbewust tekort heeft gedaan.</p>
<p>Ondertussen had de overheid veel eerder moeten onderkennen dat betere collectieve voorzieningen zoals kinderopvang noodzakelijk zouden zijn in een land waar de welvaartscultuur van eenverdieners en ‘veel voor weinig’ eindig is. Welvaart die er overigens toe heeft geleid dat veel Nederlanders zich zelfs in tijden van enorme inflatie zich kunnen permitteren om minder te werken dan het collectief vraagt.</p>
<p>Daarmee heeft de Nederlandse werknemer zelden een sterkere positie gehad dan nu, en lijkt dat onbewust te beseffen door ‘hard to get’ te spelen, zolang de spaarpot dat nog toelaat. Het is aan de overheid en werkgevers om met een serieus pakket aan maatregelen en betere beloningen te laten zien dat zij hun lessen hebben geleerd, en serieus willen afrekenen met de parttimecultuur en een arbeidsmoraal waarin de collectieve dimensie geheel ontbreekt. Wie klaagt over verwende kinderen, moet immers ook eerst naar de ouders kijken.</p>]]></description>
      <guid>https://volkskrant.nl/columns-opinie/zo-min-mogelijk-werken-is-onze-nationale-sport-geworden~b3378e71/</guid>
      <pubDate>Sun, 29 May 2022 00:00:00 +00:00</pubDate>
    </item>
    <item>
      <title><![CDATA[Je kan zowel Derksen verwerpelijk vinden, als de aandacht ervoor te veel vinden]]></title>
      <description><![CDATA[<p>Zelden viel het woord whataboutism zo vaak als afgelopen week. VVD’ers riepen op om wat minder kritisch te zijn over Mark Rutte, die jarenlang zijn sms’jes wiste. Er zijn immers belangrijkere zaken, zoals de woningcrisis, klimaatcrisis en inflatiecrisis; moesten we het daar niet over hebben? ‘Whataboutism!’ riep de rest. Toegegeven, ironisch was het verweer van de VVD’ers wel: alsof de advocaat van Al Capone tijdens diens belastingfraudezaak jammert dat de rechter het maar niet wil hebben over alle moorden die zijn cliënt gepleegd heeft.</p>
<p>Maar wie naar de feiten kijkt, ziet dat Mark Rutte niet in strijd met de wet heeft gehandeld. Jesse Frederik van</p>
<p>De Correspondent</p>
<p>dook in de Archiefwet en de Handreiking Chatberichten (die bestaat) en concludeerde dat de premier zich gewoon aan de regels en zelfs de geest van de wet heeft gehouden. Frederik komt uit het linkse Nijmegen, giechelt niet dwangmatig en bestuurt geen land; ik zie dan ook geen directe aanknopingspunten om hem niet te vertrouwen.</p>
<p>Er wordt tegenwoordig wel erg snel geroepen dat iets een whataboutism of drogreden zou zijn. Toen ik een paar weken geleden opperde dat het nationale debat over de Kaars Van Derksen wel wat lang begon te duren, en er wellicht wat meer oog kon zijn voor de oorlog in Oekraïne, werden mensen woedend: whataboutism! Toch is er weinig mis met het onderkennen van een zekere hiërarchie in onderwerpen waarover een mens zich druk kan maken, zeker in tijden van door sociale media aangejaagde hypes.</p>
<p>De drogredenroepers hebben bovendien altijd dezelfde, rammelende argumentatie; het incident is geen incident, maar staat symbool voor groter onrecht. In het geval van Derksen zou De Kaars staan voor een cultuur waarin grensoverschrijdend normaal en om te lachen is, en in het geval van Rutte zou het wissen van de sms’jes staan voor een cultuur van liegen en bedriegen. Maar dat is doelredeneren; er wordt bewijs gezocht voor een al lang bestaande overtuiging.</p>
<p>Centraal bij de drogredenroepers staan de eigen emotie, het etaleren van deugdzaamheid en vooral: zelfbetrekking. Die Rutte wist niet alleen sms’jes, maar bedondert ons allemaal! En die kaars, die stak Derksen er feitelijk ook bij ons in. Wie beweerde dat De Kaars niet het ergste was dat onze natie ooit was overkomen bagatelliseerde wat mij, ahum, die vrouw, of nee, ons allemaal was overkomen. Onzin natuurlijk, je kan zowel Derksen verwerpelijk vinden, als de aandacht ervoor te veel vinden.</p>
<p>Een zuivere whataboutism is het wijzen op het bestaan van grotere problemen overigens niet, omdat het cruciale element van de jijbak ontbreekt. Een zuivere whataboutism is zeggen dat de Vrouw van de Kaars het aan zichzelf te wijten zou hebben, had ze maar niet dronken moeten zijn. Of stellen dat de oppositie ook van alles fout doet, en we daarom niet zo moeten zeuren om de sms’jes van Rutte. Het diskwalificeren van kanttekeningen, nuances en relativeringen als whataboutism is dikwijls onterecht, kortom.</p>
<p>De oppositie mag misschien denken dat het onderzoekspopulisme (dixit Frederik) met betrekking tot bewindslieden werkt. En wanneer succes gemeten wordt aan de hand van talkshowuitnodigingen is dat misschien ook zo. Maar de kiezer ziet toch vooral een oppositie die wel heel gretig een leider probeert te pakken op kleine dingen, in plaats van met een alternatief, inspirerend verhaal te komen. De VVD’ers die klaagden over de ophefstorm hadden dus gelijk; andere zaken zijn écht veel belangrijker. Andere zaken, overigens, waar de kiezer Mark Rutte al lang op had moeten afrekenen.</p>]]></description>
      <guid>https://volkskrant.nl/columns-opinie/je-kan-zowel-derksen-verwerpelijk-vinden-als-de-aandacht-ervoor-te-veel-vinden~bdc44d42/</guid>
      <pubDate>Sun, 22 May 2022 00:00:00 +00:00</pubDate>
    </item>
    <item>
      <title><![CDATA[Het wordt steeds duidelijker dat een door statusangst bevangen middenklasse de grote motor is van extreem-rechts]]></title>
      <description><![CDATA[<p>Raisa Blommestijn, het zoveelste defecte product van de Universiteit Leiden, etaleerde afgelopen week maar weer eens haar kwaadaardige onnozelheid. Eerst bracht ze de dood van een aan lager wal geraakte voetballer in verband met coronavaccinaties, om een dag later bij Ongehoord Nederland te beweren dat door immigranten de lonen stijgen én dat zij Nederlanders van de arbeidsmarkt verdringen. Het gebrek aan logica doet pijn aan de hersenen, maar het ergste moest nog komen. Naast Blommestijn zat de Belgische opruier Filip de Winter, die de racistische omvolkingstheorie mocht uitleggen aan de schaapachtige presentatoren.</p>
<p>Dat dit soort bagger serieus genomen wordt, bleek toen zaterdag in Buffalo een 18-jarige jongen tien zwarte Amerikanen vermoordde, zich beroepend op precies diezelfde omvolkingstheorie als die De Winter op onze publieke omroep verkocht. Ik zeg het nog maar eens: het is een ongekend schandaal dat de NPO én de Nederlandse politiek onder het mom van pluriformiteit kwaadaardige lieden een podium hebben gegeven om zonder tegenspraak racistische complottheorieën te bespreken.</p>
<p>In het post-Fortuyntijdperk is de opkomst van extreem-rechts door zowel penopauzale prostaatpopulisten als door serieuzere commentatoren goedgepraat als een logische reactie op de toegenomen kwetsbaarheid van het proletariaat. Als een gerechtvaardigd sentiment van een uitgebuite en ongehoorde groep mensen, die met recht een slachtofferschap te claimen heeft. Een grote fout, nu steeds duidelijker wordt dat de middenklasse de grote motor is van rechtsextremisme.</p>
<p>In haar nieuwe boek</p>
<p>Eigen welzijn eerst</p>
<p>beschrijft Roxane van Iperen overtuigend de opkomst van extreem-rechtse huisvrouwen (‘wellnessrechts’) en een door statusangst bevangen welvarende middenklasse. Die conservatiever wordende middenklasse zou bang zijn dat vreemdelingen of mensen die niet hard werken worden gepamperd door Vadertje Staat. Egoïsme en extremisme van de welvarende middenklasse als bijwerking van de meritocratie; wij hebben het verdiend, zij niet.</p>
<p>Nu valt er op het meritocratische geloof (want dat is het) veel af te dingen, maar ik vraag me af of de meritocratie schuldig is aan de verrechtsing van de middenklasse. De angst voor sociale daling van de eigen kinderen weerspiegelt toch vooral een angst voor de meritocratie, een sluimerend besef dat men geluk heeft gehad en heeft kunnen profiteren van economische voorspoed, zonder al te veel inspanning. De middenklasse mag zichzelf dan wel identificeren met winnaars, ze mist het zelfvertrouwen en de barmhartigheid van échte winnaars. Men vreest niet zozeer buitenlandse uitvreters als wel zélf ontmaskerd te worden als uitvreter.</p>
<p>En terecht. Het cruciale ingrediënt voor een extreem-rechtse voedingsbodem lijkt mij namelijk maatschappelijke inactiviteit. Dat weet extreem-rechts ook, vandaar dat zij hun pijlen richten op alle niet-werkende, en daardoor makkelijk te bereiken groepen, zoals huisvrouwen en gepensioneerden. Het zijn dus niet de winnaars van de meritocratie die statusangst hebben, maar de mensen die tot nu toe succesvol de meritocratie hebben weten te omzeilen, door te teren op andermans zak.</p>
<p>Zoals de opkomst van extreem-rechts niet goed te praten valt met een vermeend slachtofferschap, vind ik dus ook de verwijzing naar de meritocratie en tirannie van verdienste nog té rooskleurig voor het extreem- en wellness-rechtse smaldeel van de middenklasse, omdat het suggereert dat hun welvaart te danken is aan de eigen verdienste.</p>
<p>Nee, ik houd het gewoon op verwendheid en verveling. In dat licht was het misschien toch geen uitglijder van Blommestijn om de stijging van de lonen als een probleem te schetsen. Als werken te aantrekkelijk wordt, blijft er immers niemand meer over die om half één in de middag naar Ongehoord Nederland kan kijken. Leer Blommestijn haar pappenheimers kennen.</p>]]></description>
      <guid>https://volkskrant.nl/columns-opinie/het-wordt-steeds-duidelijker-dat-een-door-statusangst-bevangen-middenklasse-de-grote-motor-is-van-extreem-rechts~bc0c3de3/</guid>
      <pubDate>Mon, 16 May 2022 00:00:00 +00:00</pubDate>
    </item>
    <item>
      <title><![CDATA[Vooruitgangsgeloof als bijvangst van het neoliberalisme]]></title>
      <description><![CDATA[<p>Wanneer Marty McFly in</p>
<p>Back to the future II</p>
<p>(1989) uit zijn DMC DeLorean het jaar 2015 binnenloopt, ziet hij vliegende auto’s die via ingenieuze landingsbanen de normale straat oprijden. Het is niet de enige sciencefictionfilm uit de jaren tachtig en negentig van de twintigste eeuw waarin een rotsvast vooruitgangsgeloof doorklinkt; vliegende auto’s, magneettreinen en hyperloopachtige verbindingen, we zouden het allemaal al lang moeten hebben.</p>
<p>De realiteit is anders: we zitten nog massaal in benzineauto’s en staan te dringen om in een met kerosine gestookt vliegtuig naar zon en zee te gaan. We doen er bovendien geen minuut korter over dan vijftig jaar geleden. Eerder langer, door de hordes die dankzij de gestegen welvaart en democratisering van luxegoederen vóór u in de rij staan. De trein naar Enschede doet er langer over dan in 1950 en een vies vliegtuig is nog altijd het aantrekkelijkste alternatief voor wie naar steden als Berlijn, Bremen of Hamburg wil. De technologische vooruitgang die de mensheid heeft geboekt in de afgelopen decennia is nogal teleurstellend, kortom.</p>
<p>Toch is het verraderlijke en verlammende vooruitgangsgeloof nog lang niet weg. Als bijproduct van het neoliberalisme komt dat geloof erop neer dat we nu eigenlijk niets hoeven doen, of zelfs kúnnen doen. We staan immers aan de vooravond van een of andere grote transitie, en nieuwe uitvindingen zullen alle inspanningen van vandaag futiel maken. Daarnaast maken we onszelf voortdurend wijs dat dit niet het juiste moment is voor grote investeringen. De financiële crisis was de grootste crisis sinds de Tweede Wereldoorlog, daarna was de coronacrisis dat en nu is de inflatie- en Oekraïnecrisis dat – nu even niet!</p>
<p>Onzin natuurlijk, we zijn gewoon een stel luie pubers dat een excuus zoekt om de eigen kamer niet op te hoeven ruimen. Onbenul en naïviteit over wat echte vooruitgang is, speelt ook een rol, zo bewijzen bestuurders die digitalisering voortdurend verwarren met vooruitgang. Ze staan te glunderen bij de opening van iPadscholen, maar de nerds die die iPads hebben ontworpen laten hun eigen kinderen alleen met hoepels en houten speelgoed spelen, omdat ze de verwoestende kracht van hun product kennen.</p>
<p>Diezelfde bestuurders praten vertederd over ‘al die slimme jongens en meisjes’ die ervoor zullen zorgen dat de wereld er over een jaar of twintig volkomen anders uit zal zien dan nu. Maar waar dat vertrouwen vandaan komt, blijft een raadsel. Het Nederlandse onderwijs zit in een dalende trend, op technologisch vlak presteren we sowieso vrij weinig en ik zie in het tiktokkende narcisme om me heen nu niet bepaald veel aanknopingspunten voor een renaissance van technologische vooruitgang.</p>
<p>Niet de wet van de remmende voorsprong zou dus gevreesd moeten worden, maar de wet van het remmende vooruitgangsgeloof. Die zorgt er immers voor dat overheden en bedrijven grote veranderingen en investeringen voor zich uit blijven schuiven, met het idee dat De Techniek iedereen vroeg of laat zal redden. Vooruitgangsgeloof mag nooit iemand ontslaan van de plicht nú wat te doen. Nu het tijdperk van goedkoop geld op zijn einde lijkt, is het gebrek aan daadkracht van de afgelopen jaren extra pijnlijk.</p>
<p>Het idee van technologische vooruitgang hangt nadrukkelijk samen met het idee van economische groei. Beide zijn echter onhoudbaar, door fysieke en ecologische grenzen, zoals die goede oude Marx overigens al wist. We zijn nog steeds zakken van vlees en bloed die zich door de fysieke wereld verplaatsen, en tenzij de reis naar een ander continent gaat, zou dat gewoon met een snelle trein moeten.</p>]]></description>
      <guid>https://volkskrant.nl/columns-opinie/vooruitgangsgeloof-als-bijvangst-van-het-neoliberalisme~bc47b26b/</guid>
      <pubDate>Sun, 8 May 2022 00:00:00 +00:00</pubDate>
    </item>
  </channel>
</rss>
