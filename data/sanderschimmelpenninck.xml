<?xml version="1.0" encoding="utf-8"?>
<rss version="2.0">
  <channel>
    <title><![CDATA[Sander Schimmelpenninck]]></title>
    <link>https://www.volkskrant.nl/auteur/sander-schimmelpenninck</link>
    <description><![CDATA[Sander Schimmelpenninck]]></description>
    <item>
      <title><![CDATA[Tokkies gonna tok, als ze denken dat er een azc komt. Maar de vraag is: waarom doet ú niks?]]></title>
      <description><![CDATA[<p>Ik had nog nooit van Wouw gehoord, maar heb wel de films New Kids Turbo en New Kids Nitro gezien, met vijf asocialen die hun dagen vullen met frikandellen, Opel Manta’s en vuurwerk. Dan heb je wel een idee. In het West-Brabantse dorp ontstond afgelopen week onrust vanwege de komst van een asielzoekerscentrum. Een petitie tegen het azc werd vierhonderd keer ondertekend en er verschenen spandoeken in het dorp. Alleen: er zijn helemaal geen plannen voor een asielzoekercentrum. Dat maakt de ‘tegenstanders’ niet uit; het hep gestaan op Feesboek, en dan kunnen de gemeenteraadsleden zeggen wat ze willen, het wordt gewoon niet meer geloofd. Om de haatkleuters tot bedaren te brengen, probeert de gemeente nu zo snel mogelijk vast te leggen dat de grond waarover het gaat echt alleen als landbouwgrond gebruikt gaat worden. Het is de zoveelste knieval voor de extreemrechtse cult, de allesverzengende verstandsverbijstering die via onze schermen de simpelen van geest betovert en hun cultuur inmiddels definieert. Fatsoenlijke leraren, voetbaltrainers en sociaal werkers hebben geen schijn van kans meer, voor zover ze al niet zelf aan de gekte ten prooi gevallen zijn. Zo min mogelijk werken en denken, verslaafd aan scrollen en pakketjes uit China, niet bestand tegen het bombardement van alles wat slecht voor ons is. Elke dag dommer, ongezonder en luier, om met Peter Wennink te spreken. Nederland is een klasseloze maatschappij waar men stemt op basis van (een gebrek aan) klasse. Klasseloos, in de klassieke zin van het woord, omdat Vinex-bewoners massaal rechts stemmen en zich aldus onterecht rijk wanen. Blijft over: klasse in de alternatieve, complimenteuze betekenis van het woord. Die vraag wie klasse heeft, is minder gerelateerd aan opleidingsniveau dan velen denken: het gebrek aan klasse is in alle lagen van de bevolking waarneembaar. Hoe schaamtelozer, infantieler en rancuneuzer, hoe beter, zo lijkt het. Alsof alleen slechte eigenschappen authentiek kunnen zijn. Maar de dominantie van de mensen zonder klasse bestaat bij de gratie van de passiviteit van de mensen met klasse. De vraag is dus niet zozeer waarom er in een dorp waar geen asielzoekerscentrum komt anti-azc spandoeken hangen, maar waarom niemand deze binnen 24 uur weghaalt. Dat jongeren van het neofascistische FvD, waarover we maar naïef blijven, bruggen en viaducten onderkalken met hun leuzen, is zorgelijk, maar waarom de rest van ons er zwijgend langsrijdt, soms jarenlang, is waarover u echt geschokt moet zijn. Tokkies gonna tok, maar de vraag waar u tijdens Kerstmis eens op mag kauwen: waarom doet ú niks? Waarom zit u te mopperen op sociale media of aan de keukentafel, maar gaat u niet de straat op met een pot verf om de racistische of stupide leuzen op viaducten over te schilderen? Ja, ook ik vind dat gemeentes dat moeten doen, maar daar werken dikwijls mensen die buigen voor intimidatie. Symbolen en uitingen in de publieke ruimte zijn belangrijk. Elke onweersproken grote racistische bek in de voetbalkantine en elk spandoek van de BBB op het platteland betekent een inbreuk op de vrijheid van omstanders om er iets anders van te vinden. We leven in de Verduistering, waarin we schijnbaar vrijwillig afstand doen van onze denkkracht en moraal, mis- en verleid met troep die we niet nodig hebben, afkomstig van Amerikaanse, Chinese en Russische oligarchen. Het minste wat u kan doen, als u het bij het kerstdiner weer ontzettend eens heeft zitten zijn met elkaar, is even ontnuchteren in de buitenlucht. Met een kleine daad van verzet en klasse.</p>]]></description>
      <guid>https://www.volkskrant.nl/columns-van-de-dag/tokkies-gonna-tok-als-ze-denken-dat-er-een-azc-komt-maar-de-vraag-is-waarom-doet-u-niks~b9e679fa/</guid>
      <pubDate>Mon, 22 Dec 2025 00:00:00 +0100</pubDate>
    </item>
    <item>
      <title><![CDATA[Europa moet zich niet door de rijkste kleuter van de wereld laten intimideren]]></title>
      <description><![CDATA[<p>Nou, dat wordt voorlopig dus geen vakantie naar de Verenigde Staten. De overheid van Donald Trump controleert voortaan de sociale media van iedereen die het land in wil, en laat alleen nog maar mensen binnen die de afgelopen vijf jaar niks onaardigs over hem hebben gezegd. Mijn ongewenstheid zal al op de eerste pagina van de zoekresultaten verschijnen, en dat zonder Google te betalen! U kent mijn mantra inmiddels: sociale media zijn niet de enige, maar wel de belangrijkste reden voor de opkomst van extreemrechts. Sociale media zijn een verslaving voor de massa, waarmee een handjevol superrijken en wereldmachten mensen hersenspoelen. Alleen dankzij sociale media kon het gebeuren dat ons in tijden van ongekende welvaart is aangepraat dat we onoverkomelijke verschillen hebben, en alleen met sociale media kan de 1 procent de andere 99 procent zo massaal tegen de eigen belangen in laten stemmen. Sociale media zijn opium én het ultieme surveillancemiddel, volledig in handen van geopolitieke tegenstanders van Europa. Voor iedereen die dit maar niet onder ogen wil zien, heeft de Amerikaanse regering dit alles nog maar eens netjes opgeschreven in een nieuwe buitenlandstrategie. Wie Big Tech tegenwerkt, kan rekenen op importheffingen en andere economische straffen. Dat Trumps schurkenstaat Europa van een ‘aanval op de vrije meningsuiting’ beticht terwijl de Amerikanen zelf een gedachtenpolitie aan de grens hebben zitten, zegt alles. De dominantie van hun sociale media is de conditio sine qua non van hun macht. Techbedrijven als Meta weten al jaren dat hun platformen kinderen depressies injagen en volwassenen radicaliseren, maar winst en macht gaan voor. Ook in Amerika bestaat consensus onder ouders, van links tot rechts, dat sociale media slecht zijn voor hun kinderen. Toch torpedeert de machtige lobby van Big Tech elk wetsvoorstel dat kinderen moet beschermen. Het Nederlandse parlement is weliswaar niet corrupt, maar zijn onbenulligheid geeft hetzelfde resultaat. Bij gebrek aan wet- en regelgeving die sociale media voor kinderen verbiedt, is ouderbeweging ‘Smartphonevrij Opgroeien’ nu op weg om het dan maar vanuit de ouders voor elkaar te krijgen. Met het beschermen van kinderen zijn we er nog lang niet; het zijn immers vooral de vele telefoonverslaafde volwassenen die onze democratie gijzelen. Onder de paraplu van de Digital Services Act heeft de Europese Commissie vorige week haar eerste boete opgelegd aan X, het perfide platform van Elon Musk. Hoewel 120 miljoen euro gezien het astronomische vermogen van Musk slechts een symbolische straf is, reageerde Musk uitzinnig: hij vergeleek de EU met het Derde Rijk en dreigde met persoonlijke wraak op de ‘woke Stasi-commissarissen’ die hij verantwoordelijk houdt voor de boete. Europeanen moeten zich hierdoor niet laten intimideren, maar de woede van de rijkste kleuter ter wereld zien als een aansporing om door te pakken. Europa moet niet alleen Big Tech beboeten wanneer dat digitale wetten en het mededingingsrecht overtreedt, maar ook de vlucht naar voren nemen en een democratisch raamwerk ontwerpen waaraan een sociaal medium zou moeten voldoen om op de Europese markt actief te mogen zijn. Zoals de Amerikaanse econoom Paul Krugman schreef: ‘Als je ongereguleerde sociale media beschouwt als gevaarlijke drugs, zoals je zou moeten doen, zijn de VS een land geworden waarin drugsbaronnen een groot deel van het overheidsbeleid controleren.’ Als Europeanen hebben we geen invloed op de Amerikaanse en Russische (schijn)verkiezingen, maar we bepalen zelf of wij monopolisten die onze regels aan de laars lappen hier toelaten. Als de dappere Oekraïners het tweede leger ter wereld kunnen stoppen, moeten wij op z’n minst deze strijd met de Amerikanen aandurven. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/europa-moet-zich-niet-door-de-rijkste-kleuter-van-de-wereld-laten-intimideren~b4ee70431/</guid>
      <pubDate>Mon, 15 Dec 2025 00:00:00 +0100</pubDate>
    </item>
    <item>
      <title><![CDATA[Geef de mensen letterlijk gratis bier, op kosten van de superrijken]]></title>
      <description><![CDATA[<p>‘Vindt bijna niemand ongelijkheid meer een probleem?’, vroeg collega Peter de Waard bijna wanhopig in zijn column van vorige week. In een Zwitsers referendum stemde liefst 78 procent van de stemgerechtigden tegen een voorstel voor een forse erfbelasting op vermogens groter dan 50 miljoen frank. Dit terwijl minder dan 1 procent van de Zwitsers zo’n vermogen heeft. De mondiale 1 procent heeft echter wel de (sociale) media in de zak, en daarmee de meerderheid van de overige 99 procent. De aangeprate angst voor kapitaalvlucht staat daarbij centraal; omdat de massa nu eenmaal egoïstisch is, wint die leugen moeiteloos – ‘ik zou hetzelfde doen’. Hoe frustrerend dit alles ook moge zijn, er zit niets anders op dan te dealen met het gegeven dat kapitaalbelastingen momenteel te ingewikkeld zijn voor de meute. Wie het balletje wél opgooit, zoals de SP tijdens de laatste verkiezingscampagne, wordt weggehoond; we zitten in de absurde situatie dat wie pleit voor een lagere belastingdruk op lagere en middeninkomens, het verwijt krijgt de gewone man te willen pakken. De vraag wat progressieve partijen dan wél tegen de ontwrichtende concentratie van vermogen kunnen doen, moet beantwoord worden door te kijken naar wat lageropgeleiden en superrijken politiek gezien nu eigenlijk bindt. Naast welvaart – het is een luxe om tegen het eigen belang te stemmen – is dat vooral een hartgrondige hekel aan de overheid. De rijken haten de overheid omdat ze geen belasting willen betalen, lageropgeleiden omdat zij zich benadeeld voelen door die overheid. Dat onrecht wordt dus niet gevoeld aan de inkomstenkant; dat zien velen als iets waar zij geen controle over hebben, een natuurverschijnsel bijna. Maar des te bozer voelt men zich over stijgende kosten. Wonen, boodschappen, energie; alles wat lang goedkoop was, is binnen een paar jaar tijd veel duurder geworden. En waar het uithollen van het collectief al decennia gaande is, is het gebrek aan grip op de kosten relatief nieuw. Als mensen nut en noodzaak van progressiviteit aan de inkomstenkant niet snappen, dan is het geen gek idee om de progressiviteit wat meer aan de uitgavenkant te zoeken. Het eerdergenoemde Zwitserland biedt, wellicht onverwacht, inspiratie. Wie in dat land een zware verkeersovertreding begaat, betaalt namelijk een inkomensafhankelijke boete; een multimiljonair kan zo een boete van een ton voor te hard rijden ontvangen, terwijl de minima een paar tientjes betalen. Boodschappen, vliegen, energie, alles waarover de ‘linkse elite’ volgens rechts hypocriet is, leent zich er uitstekend voor. Als die gewone man zo boos is dat ‘rijklinks’ hem zijn vakantie naar Benidorm en gehaktbal ‘afpakt’, dan gaan we die zaken toch gewoon progressief belasten? Henk en Ingrid voor honderd piek naar Alicante, Laurens en Emilie voor tweeduizend naar Nice; ik vind het prima. En dan is het werkelijke vermogensverschil waarschijnlijk nog groter. Laat de rijken vijftig keer zoveel accijns bij de pomp betalen, en betaal met dat geld elektrische auto’s voor de minima: nog beter! Geef de mensen letterlijk gratis bier, op kosten van de superrijken. Nu weet ik dat het zo makkelijk niet zal gaan, maar toch, het moet mogelijk zijn voor progressieve partijen om op de woede over stijgende prijzen in te spelen, en tegelijkertijd een wig te drijven in het politieke huwelijk van de superrijken met de lagere inkomens. Progressieve partijen moeten progressiviteit begrijpelijker en normaler maken. Kan dat niet linksom, dan maar rechtsom. Begrijpelijke maatregelen, die de mantra van de sterkste schouders en de zwaarste lasten nieuw leven in kunnen blazen, kunnen daarbij het draagvlak voor serieuze belastingwijzigingen vergroten. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/geef-de-mensen-letterlijk-gratis-bier-op-kosten-van-de-superrijken~bd5520af/</guid>
      <pubDate>Mon, 8 Dec 2025 00:00:00 +0100</pubDate>
    </item>
    <item>
      <title><![CDATA[De oproep van opiniemakers aan links om rechts te worden is absurd en rancuneus]]></title>
      <description><![CDATA[<p>Het is bij sommige senioren die ooit op sociaaldemocratische partijen stemden, of zelfs ooit voor zo’n partij verkiesbaar waren, populair om te stellen dat wanneer die sociaaldemocratische partijen niet langer sociaaldemocratisch beleid voorstaan maar zeer rechts beleid, die partijen weer groot zullen worden. Los van de inherente absurditeit van die stelling, is hun voornaamste argument dat de gewone man door ‘links’ verraden is en nu zucht onder migratie en de kosten van de klimaattransitie. De Telegraaf kwam in dat kader met berichtgeving over energiearmoede, gevolgd door een column van iemand die aan bovenstaande omschrijving voldoet. In het artikel werd een onderzoek van de Stichting Consumer Justice (CJF) aangehaald, waaruit zou blijken dat liefst 56 procent van de Nederlanders ‘de verwarming niet opendraait’ vanwege de hoge energiekosten. Het bericht werd verlekkerd overgenomen door leugenachtige relsites als De Dagelijkse Standaard en NieuwRechts en leidde tot Kamervragen van de SP. Het verhaal blijkt, voor wie voorbij de kop leest, een stuk genuanceerder: 56 procent van de Nederlanders draait de verwarming uit of lager om kosten te drukken. Tja, dat laatste doe ik ook. Lijd ik nu aan energiearmoede? Volgens het CBS en TNO lijdt ‘slechts’ 6,1 procent van Nederland aan energiearmoede. Kortom: die 56 procent die De Telegraaf afdrukt is idiote stemmingmakerij. Het onderzoek van CJF is overigens nergens te vinden, ook niet op de eigen website. Wat wél op die website valt te lezen, is dat CJF een massaclaim heeft ingediend tegen een groep energieleveranciers, en dus baat heeft bij overdrijving van de energiearmoede, die zij linken aan ‘wijzigingsclausules’ in energiecontracten. Hoewel dat best een gerechtvaardigde zaak zou kunnen zijn, zie ik op de ‘about us’-pagina vooral Zuidastypes die ik niet direct associeer met zorgen over energiearmoede. Of wetenschappelijk onderzoek daarnaar. Belanghebbenden weten De Telegraaf regelmatig voor hun karretje te spannen, met ‘opiniebijdrages’ en ronkende persberichtjes die gretig worden overgenomen als deze een snaar raken bij de columnisten van die krant. Die verdiepen zich vanzelfsprekend niet in dergelijke onderzoeken of het evidente (financiële) belang van de lui die ermee komen, en gebruiken alles, dus ook corrupte non-informatie, enthousiast als munitie in hun cultuuroorlog tegen de ‘linkse elites’. Is daarmee het punt over de kosten van de klimaattransitie helemaal onzin? Nee. Maar daarover is ook nauwelijks discussie, en het zijn nog altijd de linkse partijen die opkomen voor de armste mensen in Nederland, getuige ook de gretigheid van de SP om met dit nepnieuws aan de slag te gaan. Het is inderdaad zo dat de lasten van migratie en klimaatverandering niet eerlijk (genoeg) verdeeld worden in Nederland, maar het is natuurlijk met name de VVD die daar debet aan is. Niet links. De sociaaldemocratie van de naoorlogse jaren hield op bij de landsgrenzen. In het succes daarvan speelden allerlei lokale gelukjes een grote rol. De Zweden kregen hun folkhemmet dankzij een industrie die kon profiteren van de ‘neutraliteit’ tijdens de oorlog, wij hadden de Rotterdamse haven en een gasbel in Groningen. Die nationale interpretatie van de sociaaldemocratie was dus überhaupt nooit zo ‘links’, als je dat definieert als compassie met de verworpenen der aarde, en is dat al helemaal niet (meer), nu de meeste Nederlanders welvarende overconsumenten zijn. De woede over oneerlijk verdeelde klimaatkosten is in de kern te begrijpen. Maar politici en opiniemakers die problemen opblazen met ‘nieuws’ van bedenkelijke herkomst, uit rancune of om de massa in de armen van extreemrechts te drijven, zijn niet te goeder trouw. Hun oproep aan links om rechts te worden dient derhalve genegeerd te worden. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-oproep-van-opiniemakers-aan-links-om-rechts-te-worden-is-absurd-en-rancuneus~bf8a77b9/</guid>
      <pubDate>Mon, 1 Dec 2025 00:00:00 +0100</pubDate>
    </item>
    <item>
      <title><![CDATA[Door Wierd Duk uit te nodigen, laat je het gesprek bepalen door rancune, normaliseer je die en gaat het nooit meer over de inhoud]]></title>
      <description><![CDATA[<p>En zo waren we weer bij het zoveelste gesprek over ‘polarisatie’ en hoe we met elkaar in gesprek blijven. De extreemrechtse propagandist Wierd Duk, die inmiddels ook door werkgever De Telegraaf geen journalist meer genoemd wordt, liep weg bij het brave EO-programma Dit is de Week, toen schrijfster Ronit Palache hem confronteerde met de ronkende waanzin die hij wekelijks in zijn podcast debiteert. Duk zit wekelijks in zijn safe space van SBS6, waar slapjanus Johan Derksen een geestverwant in hem ziet en de presentatoren het hem nooit moeilijk maken. Logisch dus, dat de kleinzielige Duk wegliep. Interessanter was het gesprek aan tafel nadat Duk ‘doei’ had gezegd. Presentator Margje Fikse en vaste tafelgast Gert-Jan Segers bleken van de school die vindt dat je met iedereen in gesprek moet blijven, Palache niet. Fikse bestond het zelfs om Palache aan te spreken op haar tactieken, alsof je iemand niet zou mogen confronteren met zijn eigen woorden. Een valse balans; de dader werd maar weer eens slachtoffer gemaakt. De gedachte dat je met iedereen in gesprek moet blijven is hardnekkig. Ten eerste omdat het sympathiek en empathisch klinkt, en mensen nu eenmaal graag sympathiek en empathisch lijken. Ook de obsessie met fatsoen en oppervlakkige aardigheid van het redelijke midden speelt een rol: omdat Duk ongetwijfeld heel voorkomend doet in een voorbespreking, willen Fikse en Segers zijn kwader trouw niet aannemen. Daarnaast, en dit is de belangrijkste denkfout, is er de gedachte dat als je Wierd Duk niet aan tafel laat, je zijn zelfgecreëerde achterban niet aan tafel laat. Maar dat is onzin: als je Wierd Duk uitsluit, sluit je alléén Wierd Duk uit. Wierd Duk vertegenwoordigt helemaal niemand, hoe hard hij ook roept van wel. Zijn tweehonderdduizend volgers op X zeggen slechts dat hij succesvol mensen, of nou ja, profieltjes, naar de mond kan praten en de extreemrechtse algoritmes bespeelt. Er zijn volop mensen die aantoonbaar véél gekwalificeerder zijn om de mensen namens wie Duk zegt te spreken (praktisch opgeleiden bijvoorbeeld) te vertegenwoordigen. Wierd Duk vertegenwoordigt hoogstens zijn eigen hoekje van het internet, dat bestaat uit een ratjetoe van mensen die maar één eigenschap delen: hun rancune. Door Wierd Duk uit te nodigen, laat je het gesprek bepalen door die rancune, normaliseer je die en gaat het nooit meer over de inhoud. Voor de duidelijkheid: wanneer je geen podium geeft aan leiders van de online cult van extreemrechts, betekent dat niet dat je geen oor hebt voor, bijvoorbeeld, autochtone Nederlanders in slechte wijken. Ten eerste is die overlap helemaal niet 100 procent en daarnaast is dat eerste hokje zelfgekozen, dat tweede hokje meestal niet. Wat Fikse en Segers met hun misplaatste empathie niet lijken te snappen, is dat je verschil moet maken tussen influencers, die met kwade intenties mensen een fuik indrijven, en volgers, die met hun gefrituurde hersens die fuik inzwemmen. Waar die eerste groep keihard aangesproken moet worden, juist omdat men exact weet waarmee men bezig is, ligt dat bij een deel van die tweede groep anders; daar zijn mensen bij die misleid worden. Tot slot is er een fundamenteel verschil tussen publiek en privé. In het publieke debat geloof ik dat het noodzakelijk is antidemocratische geluiden en leugenaars uit te sluiten en te negeren: tolerantie voor intolerantie helpt de tolerantie immers om zeep. Dat is anders dan privé, van mens tot mens, in een écht gesprek: daar zou je nooit mensen moeten buitensluiten. Maar een talkshow is deel van de publieke ruimte, beste redacties, en daar gaat verantwoordelijkheid boven gemakzuchtige empathie en nepfatsoen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/door-wierd-duk-uit-te-nodigen-laat-je-het-gesprek-bepalen-door-rancune-normaliseer-je-die-en-gaat-het-nooit-meer-over-de-inhoud~ba05a6c0/</guid>
      <pubDate>Mon, 24 Nov 2025 00:00:00 +0100</pubDate>
    </item>
    <item>
      <title><![CDATA[Rechts wil niets liever dan dat het over de toon gaat, want dat leent zich uitstekend voor een valse balans]]></title>
      <description><![CDATA[<p>Informateur zal ik wel niet meer worden, nu blijkt dat je zelfs in privé-appjes niet lelijk over mensen mag praten. Alhoewel, ik praat juist in het openbaar lelijk over mensen, privé ben ik veel aardiger, dus misschien ben ik in deze tijd eigenlijk wel heel geschikt, bedenk ik nu. Maar wie neemt na de hallucinante feeksnieuwsrel rondom Hans Wijers nog zijn telefoon op voor een rondje formeren? Natuurlijk zijn wij Nederlanders geen wonderen van subtiliteit. Winston Churchill omzeilde ooit de regel dat je een andere parlementariër geen leugenaar mocht noemen, door de leugenaar in kwestie ‘terminological inexactitude’ toe te schrijven. En de politieke domheid waar ik geregeld over schrijf, wordt in de Engelse literatuur ‘premeditated ignorance’ genoemd. Prachtig, maar vertaal het maar eens naar begrijpelijk Nederlands. Wat mij betreft gaat de Wijersrel om de voortdurende gelijkstelling van toon en inhoud, en het klaarblijkelijke onvermogen dit te herkennen als strategie van rechts. Dat wil niks liever dan dat het over de toon gaat, omdat dat onderwerp zich ideaal leent voor een valse balans. Niemand is immers perfect en ook goede mensen zeggen soms onaardige dingen. Door een valse balans op de vorm op te tuigen, raakt de meute succesvol afgeleid van de inhoud: het zijn allemaal kleine kinderen daar in Den Haag! Maar dat zowel democraten als antidemocraten elkaar voor rotte vis uitmaken, betekent niet dat die antidemocraten daarmee minder antidemocratisch zijn. De fophef gaat samen met schijnfatsoen; het zijn altijd naar radicaal-rechts afgedreven types als Caroline van der Plas die het meest jammeren over ‘polarisatie’. Politici als Trump en Wilders maken geen enkele indruk meer wanneer zij hun stompzinnige leugens en krachttermen op ons afvuren, maar o wee als een tegenstander zijn kritiek iets te puntig formuleert. Over de inhoud gaat het zo steeds minder. De (terechte) constatering dat rechts nog veel lelijkere dingen zegt, is frustrerend genoeg koren op de molen van extreemrechts: op die manier gaat het gesprek uitsluitend nog over de toon. Maar let op: Wilders is een extreemrechts en antidemocratisch politicus omdat hij daadwerkelijk discriminerende wetsvoorstellen doet, en minder omdat hij hoofddoeken ‘kopvodden’ noemt. De tranen om ‘tassendrager van Rutte’ van Sophie Hermans (VVD), die daarna doodleuk in een PVV-kabinet ging zitten, vormen het ultieme bewijs van de verkeerde focus. Na de ‘feeks’ van Wijers las ik dat vrouwen het in de politiek zwaarder hebben dan mannen. Ik ben daar niet zeker van; de seksistische omschrijvingen van publieke vrouwen zijn verwerpelijk, maar tegelijkertijd ook erg generiek. Als elke politica een hoer of heks wordt genoemd gaat de lading er wel een beetje vanaf. Iemand als Frans Timmermans werd veel gerichter aangevallen, met online complottheorieën over omkoping. Dáárover heb ik de NRC, en overigens geen enkele krant, gehoord. Ik vind laster aanmerkelijk erger dan een platte belediging, omdat het leugenachtiger, strategischer, gemener en moeilijk te weerleggen is. Het gaslighten van rechts is vrij eenvoudig te herkennen: critici wordt verweten te polariseren, te schelden of ‘boos te zijn’, net zo lang tot dat een soort geaccepteerde waarheid wordt. In dat licht is het treurig dat NRC de Wijers-fophef bracht onder het mom van onderzoeksjournalistiek; in commentaren wordt hij al op één hoop gegooid met schertsfiguren Gom van Strien en Ronald Plasterk, die om heel wat meer terugtraden dan een privé-appje. Zouden er bij NRC geen mensen zijn die hun collega’s in privéberichten een ‘klootzak’ of ‘feeks’ noemen? Of eigenlijk, die vergelijking is beter, hun collega’s van de Volkskrant? Natuurlijk wel. En dat zouden we ze heus vergeven. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/rechts-wil-niets-liever-dan-dat-het-over-de-toon-gaat-want-dat-leent-zich-uitstekend-voor-een-valse-balans~b50af320/</guid>
      <pubDate>Mon, 17 Nov 2025 00:00:00 +0100</pubDate>
    </item>
    <item>
      <title><![CDATA[De VVD is een partij van wannabe’s, van bange kleinburgers die hun eigen tegeltuin willen verdedigen]]></title>
      <description><![CDATA[<p>‘Rust in de portemonnee’, zo luidde een slogan van de VVD in de afgelopen campagne. In blessuretijd voegden de voormalige liberalen daar nog het cynische ‘Toch maar weer VVD’ aan toe, maar de grote vraag bleef: wat bedoelen ze nou eigenlijk met ‘rust in de portemonnee’? Welk groter plan heeft de VVD eigenlijk met onze economie? Partijleider Dilan Yesilgöz, meedeinend op het algoritme van het extreemrechtse X, kwam afgelopen week met een soort van antwoord. Ze retweette een lofzang op het Argentinië van de libertaire maniak Javier Milei. In de originele tweet (Yesilgoz kan niet eens zelf een tweet verzinnen) prees econoom Lex Hoogduin Milei als iemand die weet hoe je de ‘kettingzaag’ in de overheid moet zetten. Net als Elon Musk, die van diezelfde Milei een gouden kettingzaag cadeau kreeg op Trumps corrupte privatiseringsfeestje. De kettingzaag als symbool voor het onder vriendjes verdelen van overheidstaken is – onbedoeld – goed gekozen; snoeien doe je er immers niet mee. Omzagen wel. De vergelijking met Argentinië, een volstrekt disfunctioneel land met een  geschiedenis van hyperinflatie, is natuurlijk idioot. Mileis beleid is bovendien helemaal geen eenduidig succes: hoewel hij de inflatie (naar Argentijnse begrippen) enigszins onder controle heeft, had hij wel een financiële injectie van 20 miljard dollar van Trump nodig om zijn onzalige experiment levend te houden; libertarisme als ideologische dekmantel voor semi-maffioos cliëntelisme. In het algoritme van Yesilgöz is Hoogduin echter een vooraanstaand econoom, in plaats van de zoveelste raaskallende pensionado die doet alsof Reagan en Thatcher wél gelijk hadden, rijkdom op wonderlijke wijze down tricklet en je primaire levensbehoeften of bedreigingen als klimaatverandering prima aan de markt kan overlaten. Ook al stemt het lezerspubliek van De Telegraaf inmiddels vaker PVV dan VVD, Yesilgöz weet simpelweg niks anders te verzinnen dan het copy-pasten van de prostaatpopulisten die daar de kolommen vullen. Als het de VVD menens zou zijn met dat snoeien in de overheidsuitgaven, dan zou men eens moeten beginnen met de hypotheekrenteaftrek. Maar ja, dat geeft onrust in de portemonnee van de bezittende klasse. Dus dan maar onrust in de portemonnee van de lagere inkomens; geen ander partijprogramma doet de armoede meer stijgen dan dat van de VVD. De VVD heeft weinig andere economische ideeën dan het luisteren naar rijke egoïsten. Een kabinetsvoorstel van voorganger Eddy van Hijum werd door demissionair VVD-minister Mariëlle Paul (Sociale Zaken) teruggetrokken, onder invloed van de arbeidsmigratielobby. In het voorstel werd de mogelijkheid om de kosten voor woonruimte (lees: mensonwaardige hokken) in te houden op het minimumloon afgebouwd. Daar kan niemand tegen zijn, maar Paul had, achttien dagen nadat ze aantrad, een ‘andere politieke weging’. Tja, hoe zou dat nou toch komen? De VVD was ooit een partij voor de ondernemers, ambitieuze mensen uit de voorhoede. Mensen ook die begrepen dat je om te oogsten, eerst moet zaaien. Die tijd is voorbij; de VVD is een partij van wannabe’s, van bange kleinburgers die hun eigen tegeltuin willen verdedigen en daarvoor denken óók de superjachten van de nieuwe superrijken te moeten verdedigen. Het economische onbenul raakt nu ook de VVD zélf; afgelopen week kwam naar buiten dat de partijkas leeg is en de VVD nu overweegt om alle leden die een namens de partij een betaalde politieke functie vervullen een verplichte afdracht aan de partij te laten doen. Je kan Yesilgöz uit de SP halen, maar de SP niet uit Yesilgöz, zullen we maar zeggen. VVD-donateurs zullen zich een breuk lachen; nergens op aarde is het zó goedkoop om sukkels voor hun karretje te spannen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/de-vvd-is-een-partij-van-wannabe-s-van-bange-kleinburgers-die-hun-eigen-tegeltuin-willen-verdedigen~b7a11f3f/</guid>
      <pubDate>Mon, 10 Nov 2025 00:00:00 +0100</pubDate>
    </item>
    <item>
      <title><![CDATA[Als je een fascist zijn zondebok afpakt, komt hij gewoon met een nieuwe]]></title>
      <description><![CDATA[<p>Als u deze week in de rij bij de supermarkt staat, heeft elke klant voor of achter u  extreemrechts gestemd. Hoezeer de (internationale) kranten ook mogen jubelen over een ‘terugkeer naar het midden’, is dat toch mijn belangrijkste conclusie. Het is prettig dat Wilders niet langer de grootste is, en D66 heeft het heel knap gedaan, maar ik zie het Nederland van nu als het Amerika van eind 2020, toen Biden de verkiezingen van Trump won: een meevaller, maar toch zeker geen trendbreuk. Wilders ziet het overigens ook zo, door net als Trump destijds leugens over onrechtmatigheden bij de stembusgang te verspreiden. De elf zetels die de PVV verloor, zijn er bij JA21 en FVD bijgekomen. Daarmee blijft het aandeel van extreemrechts ongeveer hetzelfde, ondanks het totale fiasco van de regeringsdeelname van de PVV. Met de BBB erbij, kom je op bijna een derde van het parlement. Dat is onverminderd beangstigend, zeker zolang de rest zich naïef blijft tonen. Op de verkiezingsavond zat ik naast de sympathieke sociaaldemocraten Sharon Dijksma en Ahmed Aboutaleb. Beiden betoogden dat het resultaat voor extreemrechts weer een duidelijk ‘signaal’ was om nu echt eens werk te maken van ‘verstandig’ en ‘streng’ asielbeleid. Als we het asielvraagstuk nou maar zouden oplossen, dan komen de mensen weer terug naar het midden, zo klonk het. Ik begrijp die gedachte, zeker van twee burgemeesters met ruime ervaring met grootstedelijke problematiek. Sociaaldemocraten denken dat kiezers rationeel zijn, geïnteresseerd in concrete verbeteringen van hun levensstandaard; vertrekkend partijleider Timmermans geloofde er heilig in dat wanneer je het leven van de gewone man beter maakt, die gewone man genezen wordt van zijn extreemrechtse hondsdolheid. Maar veruit de meeste kiezers wonen helemaal niet in een verloederde multiculturele achterbuurt en zijn evenmin arm. Een nieuwe energiezuinige ijskast is géén medicijn tegen blinde  buitenlanderhaat. Rechtsextremisme, ik blijf het hier stug herhalen, is een irrationele woede, die gaat over gevoelens, met spook- en vijandbeelden die worden aangepraat. De opwinding over asiel staat immers in geen verhouding tot de ernst en omvang van die  problematiek. Net zoals eerder de opwinding over bestaansonzekerheid – weet u nog? – in geen verhouding stond tot de ernst en omvang van de bestaansonzekerheid. Het ging er deze campagne niet één keer over, maar ons grootste probleem is de opwinding an sich. Het is de almaar toenemende consumptie van steeds onbetrouwbaardere media die onze democratie naar de rand van de afgrond brengt. Zolang de volgevroten meute in haar opwinding blijft hangen – Nederland is kapot! – komen we tot niets meer. Wie goed luistert, hoort bovendien dat het allang niet meer (alleen) om asiel gaat. Het gaat over etniciteit, ‘omvolking’ en remigratie, het deporteren van mensen die hier geboren zijn.Als je een fascist zijn zondebok afpakt, komt hij gewoon met een nieuwe. Wanneer er geen immigratie meer zou zijn, gaat de focus naar ‘links’, transgenders en Nederlandse moslims; de keuze is reuze. Het geloofspakket van extreemrechts is overigens veel breder dan asiel, en bevat ook libertarische ideeën over de economie  en cultureel conservatisme. Niemand ontkent nog dat verstandig en realistisch asielbeleid, waarbij de lasten eerlijker verdeeld worden, broodnodig is. Maar het idee dat welke asielmaatregel dan ook een acuut einde maakt aan de extreemrechtse hondsdolheid, is volstrekt naïef. Het is van levensbelang dat het politieke midden (GL-PvdA, D66, CDA, VVD) gaat samenwerken en verregaande maatregelen neemt tegen de online verspreiding van fascisme en de desastreuze invloed van buitenlandse algoritmes. De Verenigde Staten laten zien dat het zomaar eens de laatste kans kan zijn. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/als-je-een-fascist-zijn-zondebok-afpakt-komt-hij-gewoon-met-een-nieuwe~b69b864d/</guid>
      <pubDate>Mon, 3 Nov 2025 00:00:00 +0100</pubDate>
    </item>
    <item>
      <title><![CDATA[Asociale en xenofobe burgers horen voortdurend dat ze slechts ‘bezorgd’ zijn]]></title>
      <description><![CDATA[<p>Een gamechanger was het SBS-debat ditmaal niet, een schandalige vertoning niettemin. De ondraaglijk lollige Wilfred Genee leek nog high van zijn Televizier-Ring, terwijl sidekick Merel Ek ten onterechte de suggestie wekte dat het CBS verkeerde cijfers publiceert over statushouders. Nog bedenkelijker waren de ‘gewone’ burgers die geselecteerd waren met vragen voor de lijsttrekkers. Vier (!) van de zes vragen gingen direct of indirect over migratie. Klimaat, economie, onderwijs; het kwam allemaal niet aan bod. Twee jaar na het doorslaggevende toneelstukje met PVV-fan Cindy Slaper, die als een valse vechthond in de kuiten van Timmermans ging hangen, was er ditmaal een boze man uit Aalten die tegen de komst van een azc was. Hij vroeg waarom er niet naar ‘het volk’ geluisterd werd. Onder in beeld werd de man omschreven als ‘bezorgde burger’. Maar wie bepaalt dat? Dat deze man, die eerder de media zocht in zijn protest tegen een azc, ‘bezorgd’ zou zijn, is net zo subjectief als dat de man een ongeïnformeerde racist is. We weten het niet, beide zijn even speculatief en dus hoort in beeld gewoon ‘inwoner van Aalten’ of ‘omwonende’ te staan. Of zijn we soms vergeten dat Cindy Slaper óók als bezorgde burger werd opgevoerd, heel zielig bovendien, maar in werkelijkheid in een koophuis vol peperdure raskatten bleek te wonen en een uitkering bleek te trekken die ze niet nodig heeft? Wie iemand ‘bezorgd’ noemt, sympathiseert met die persoon. Bezorgd zijn we immers over gerechtvaardigde zaken zoals onze kinderen of gezondheid. Als je iemand bezorgd noemt, wil je begrip kweken; het is allerminst een neutrale aanduiding. Daarnaast: zijn die mensen die vóór de komst van een azc in Aalten betoogden dan geen ‘bezorgde burgers’? Waarom worden klimaatactivisten nooit ‘bezorgde burgers’ genoemd? Waarom zijn 1.500 fascistische hooligans in Den Haag ‘het volk’, en 250 duizend Rode Lijners ‘linkse elite’? Toen ik bovenstaand punt over framing maakte bij RTL Tonight, werd ik zelf geframed. Entertainmentdeskundige Albert Verlinde en WNL-presentator Sam Hagens verdraaiden mijn woorden en verweten mij de man uit Aalten een ‘racist’ te noemen. Presentator Renze Klamer probeerde nog te corrigeren, maar het gretige onbenul was simpelweg te groot om nog een normaal gesprek te voeren. Natuurlijk namen GeenStijl en Johan Derksen een dag later de opzettelijke misinterpretatie van mijn woorden over en had ik weer een weekend vol doodsbedreigingen. De al dan niet opzettelijke domheid van Verlinde en Hagens staat niet op zich; in rechtse media worden extreemrechtse kiezers al jaren consequent ‘bezorgde burgers’ genoemd en als minderheid tot ‘het volk’ gepromoveerd. Nobele Wilden waarover geen onvertogen woord gesproken mag worden, terwijl de progressieve burger wordt weggehoond als elitaire grachtengordeldeuger en wordt bekogeld met vuurwerk. Het SBS-debat is het summum van de debilisering van de Nederlandse politiek en het sluitstuk van de emancipatie van opzettelijke domheid. Asociale en xenofobe burgers horen al twintig jaar dat ze slechts ‘bezorgd’ zijn, en dat zij nooit als racist ‘weggezet’ mogen worden: precies het medicijn dat zij nodig hadden tegen hun laatste restje schaamte. De wereld is wél simpel, kennis van zaken hoeft niet, luisteren evenmin, en het ligt altijd aan een ander! In Amerika zien we wat er gebeurt als de (politieke) cultuur wordt overgenomen door agressieve domheid. Dan is er geen geduld meer voor de complexiteit van de democratie en rechtsstaat en worden beide in sneltreinvaart afgeschaft. Nu wil ik heus niet zeggen, beste Johan en Albert, dat die zwakzinnige gastoeter van Genee het voorportaal van fascisme is. Maar wel een béétje. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/asociale-en-xenofobe-burgers-horen-voortdurend-dat-ze-slechts-bezorgd-zijn~bd7f2cba/</guid>
      <pubDate>Mon, 27 Oct 2025 00:00:00 +0100</pubDate>
    </item>
    <item>
      <title><![CDATA[Het infantiele uitsluitingsspelletje van de VVD is een historische vergissing]]></title>
      <description><![CDATA[<p>Door het geklungel van Dilan Yesilgöz vergeet men nog weleens dat een van haar meest genoemde opvolgers, demissionair defensieminister Ruben Brekelmans, zich deze campagne óók volstrekt ongeloofwaardig blijft maken. Vrijdag vertelde hij bij Café Kockelmann dat de VVD niet in een ‘links’ kabinet met CDA en GroenLinks-PvdA gaat zitten. Dus ook niet als het CDA of D66 die coalitie als grootste zou leiden. In september, bij Buitenhof, liet Brekelmans de deur naar GL-PvdA juist nog open, om daar een dag later via X half op terug te komen. Partijleider Yesilgöz liet vorige week al weten een ‘kabinet-Timmermans’, een coalitie met GL-PvdA als grootste partij dus, niet te willen, maar vrijdag deed Brekelmans de deur naar de sociaaldemocraten dus helemaal dicht. Dat terwijl de ‘RTL-coalitie’ (VVD, CDA, GL-PvdA en D66) in de peilingen op een solide meerderheid staat. De VVD-top baseert zijn koers op peilingen die aangeven dat een meerderheid van de VVD-stemmers (58 procent) de oppositie verkiest boven een coalitie met GL-PvdA. De vraag is echter hoeveel waarde daaraan moet worden gehecht; de VVD is immers de helft van haar kiezers kwijt. De rechtse variant die de VVD voor ogen heeft (VVD, D66, CDA en JA21) heeft bovendien geen meerderheid, ook niet met de BBB erbij, en kan niet zonder een groot JA21, een partij die vooral kiezers van de VVD afsnoept. Los van de zoveelste strategische misrekening is er een fundamenteler probleem met het uitsluitingsspelletje van de VVD: het ontkent namelijk de essentie van de Nederlandse politiek. De VVD doet al de hele campagne alsof Nederland een tweepartijenland is dat ‘linksaf’ of ‘rechtsaf’ kan afslaan, maar dat is helemaal niet zo. Nederland is een coalitieland, waar we traditioneel meewarig kijken naar landen als de VS met hun tweepartijenstelsels en ons (terecht) gelukkig prijzen met meer smaakjes (al mag het wel wat minder). Tegenover die grotere keuze staat alleen wel de noodzaak tot een compromis. Maar wanneer centrumrechts geen compromissen wil sluiten met centrumlinks, worden we vanzelf dat tweestromingenland dat we ooit verafschuwden. De laatste twee kabinetten die de volle vier jaar hebben volgemaakt, zijn Kok I en Rutte II, met, u raadt het al, VVD en PvdA samen in een coalitie. Dat is niet onlogisch: juist als de verschillen groot zijn, word je gedwongen goede afspraken te maken. Je zou zelfs kunnen zeggen dat opposites attract, maar Ruben Brekelmans, een Brabander die met zijn Brabantse vriendin woonachtig is in Brabant, is duidelijk niet iemand die daar de lol van inziet. Bij de VVD (en overigens ook bij D66) klinkt het vaak dat ze bij GL-PvdA zo ‘ongezellig’ zijn. Dat zal best, maar er is meer in het leven dan gezelligheid. Klaas Dijkhoff trok eerder dit jaar de lijn tussen democratische en ondemocratische partijen, in de steeds ijdeler hoop dat zijn eigen VVD aan de goede kant van die lijn zou blijven. Op basis van het infantiele uitsluitingsspelletje dat de VVD momenteel speelt, kun je daar een scheidslijn aan toevoegen: de lijn tussen verantwoordelijke partijen die concessies willen doen en partijen die dat niet willen. Begin jaren tachtig, toen Brekelmans nog geboren moest worden, pleitte een voormalig Telegraaf-columnist en VVD-leider voor een ‘nationaal kabinet’ van CDA, PvdA, VVD en D66. Zijn naam? Hans Wiegel. Dat de jongste generatie VVD’ers samenwerken met sociaaldemocraten onoverkomelijk vindt is volstrekt onverantwoordelijk én een historische vergissing. De Nederlandse traditie van het compromis is namelijk precies wat nodig is om extreemrechts buiten de deur te houden. Daar heeft óók de VVD bij te winnen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/het-infantiele-uitsluitingsspelletje-van-de-vvd-is-een-historische-vergissing~bbaa71be/</guid>
      <pubDate>Mon, 20 Oct 2025 00:00:00 +0200</pubDate>
    </item>
  </channel>
</rss>
