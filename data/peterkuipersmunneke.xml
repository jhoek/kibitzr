<?xml version="1.0" encoding="utf-8"?>
<rss version="2.0">
  <channel>
    <title><![CDATA[Peter Kuipers Munneke]]></title>
    <link>https://www.nrc.nl/rubriek/peter-kuipers-munneke</link>
    <description><![CDATA[Peter Kuipers Munneke]]></description>
    <item>
      <title><![CDATA[ChatGPT verheft de middelmaat]]></title>
      <description><![CDATA[<p>Voor het maken van hun opdrachten gebruiken mijn studenten steeds vaker ChatGPT of vergelijkbare generatieve kunstmatige intelligentie (AI). De ontwikkeling daarvan gaat zo snel dat examencommissies en docententeams op universiteiten pas langzaam een beeld beginnen te krijgen van de plaats die AI in het academische onderwijs moet hebben. Er begint consensus te ontstaan over waar AI studenten wel en niet mee mag helpen. Spelling controleren, een stukje computercode schrijven, daar kan AI uitstekend bij helpen. Dan is AI een scheidsrechter die kan vertellen wat correct is, en wat niet. Maar voor mij is er een duidelijke grens: het gebruik van generatieve AI voor het schrijven van teksten zou verboden moeten worden. Generatieve kunstmatige intelligentie is ontworpen om zo goed mogelijk een gemiddelde tekst te schrijven. Gemiddeld, dat is saai, plat en voorspelbaar. En opleiden voor saaie middelmaat, daar is een universiteit niet voor. Om te snappen waarom ChatGPT nooit in staat zal zijn om een creatieve tekst of een origineel idee voort te brengen, moeten we heel even ontleden wat zo’n large language model eigenlijk doet. In de kern zoekt het model naar het meest waarschijnlijke woord dat volgt op de woorden die al geschreven zijn. Je kunt de werking daarvan mooi zien in chatapps op je telefoon. Als je zelf „van harte” intoetst, geeft je telefoon als vervolgsuggesties „gefeliciteerd”, „proficiat”, of een emoji met een feestmuts. Daarmee heb je hoogstwaarschijnlijk het juiste vervolg van die zin wel te pakken – die ene keer dat je van harte een condoleance per tekstbericht afdoet daargelaten. De essentie van generatieve taalmodellen is dat ze altijd het meest waarschijnlijke vervolg kiezen. Dat voorkomt zo’n beetje alle taalkundige uitglijders, en ook een deel van de inhoudelijke missers. Maar het elimineert ook de kans dat er aan een verhaal een onverwachte draai wordt gegeven. Nooit eens word je positief verrast door een originele wending in een ChatGPT-tekst. In de drang om fouten in een tekst uit te sluiten, gooit het ook de deur voor een positieve uitschieter dicht. Het sturen op waarschijnlijkheid is de reden dat AI geen verkiezingsprogramma’s uit elkaar kan houden. Een taalmodel heeft geen enkele inhoudelijke kennis van onderwerpen. Als je dan aan zo’n model gaat vragen wat de VVD en de PVV voor standpunten over migratie hebben, dan weet een taalmodel halverwege een zin over asielzoekers simpelweg niet of daar VVD of PVV bij moet staan. De kans op een van beide mogelijkheden is ongeveer even groot. Beide partijen schrijven vergelijkbare teksten over asiel. En in plaats van dat een taalmodel toegeeft dat het niet goed in staat is om het verschil aan te geven, kiest het dan maar een van beide. Het is alsof je op de menukaart meerdere hoofdgerechten even lekker vindt. Toch ga je er echt maar eentje kiezen. De uiteindelijke keuze komt dan toch in blinde paniek tot stand. Maar waar jezelf dan nog minutenlang kan denken of je niet tóch het andere gerecht had moeten kiezen, is het algoritme van een taalmodel na zo’n arbitraire keuze alweer bezig met de rest van zijn verhaal. Muziekdienst Spotify stopt tegenwoordig ook liedjes die met AI gemaakt zijn in playlists van luisteraars. Dat is handig, want daarover hoeft Spotify geen rechten te betalen aan een artiest. Maar die AI-liedjes zijn allemaal ongelofelijk zielloos en mainstream. Ook hier schittert het onvermogen om iets creatiefs te maken, omdat AI nu eenmaal ontworpen is om het meest waarschijnlijke vervolg te geven aan een melodie of akkoordenschema. AI zal daarom ook nooit de volgende Beethoven, Stravinsky, Queen of Radiohead worden. Het probleem met het gebruik van AI in het academische onderwijs vind ik precies de neiging van taalmodellen om zo gemiddeld mogelijke teksten te maken. ChatGPT voedt de zesjescultuur. We mogen van studenten meer verwachten dan teksten die streven naar middelmaat. Van een conservatoriumstudent zouden we het ook niet accepteren als die composities door een computer liet maken. Ik moest denken aan de Feynman Lectures on Physics van de briljante natuurkundige Richard Feynman. Hij legt uit dat je een bestaande natuurkundige formule altijd kunt reconstrueren door twee andere formules met elkaar te combineren. Al heb je niet alle formules onthouden, je kunt ze door te combineren altijd terugvinden. Maar dat is niet het nut van een goede natuurkundige, zegt Feynman. Een goede natuurkundige maakt combinaties van formules die nog nooit iemand anders heeft gemaakt. Alleen dat leidt tot nieuwe ontdekkingen. Om te leren hoe je dat moet aanpakken, moet je de verbanden in de natuur echt goed begrijpen. Zo is het ook met goed schrijven. AI is prima in staat om teksten te schrijven die in het verlengde liggen van wat er al geschreven is. Maar om nieuwe ideeën te formuleren en ze helder op papier te krijgen, zul je zelf aan het werk moeten. Schrijven gaat niet over na-apen of reproduceren. Schrijven is een scheppend proces waar originaliteit en verrassing de kern zijn. Het is een essentiële academische vaardigheid, die je zelf zult moeten leren. Schrijven uitbesteden aan AI hoort op een universiteit dus niet thuis.</p>]]></description>
      <guid>https://nrc.nl/nieuws/2025/09/18/chatgpt-verheft-de-middelmaat-a4906271</guid>
      <pubDate>Thu, 18 Sep 2025 08:57:57 +0000</pubDate>
    </item>
    <item>
      <title><![CDATA[De toekomst van code rood]]></title>
      <description><![CDATA[<p>Ik heb als weerman een heel leuke baan die, denk ik, in een belangrijke behoefte voorziet. Ik hoop altijd dat mensen het fijn vinden dat iemand van een verzameling saaie getallen een samenhangend verhaal maakt. Ik probeer de getallen te laten leven, en geef ze een gevoel. Ik gebruik taal, de goede woorden, om aan kale getallen en simpele symbolen een betekenis te geven. Het maakt de meteorologie een mooie blauwdruk van wetenschapscommunicatie. De wetenschap erachter is natuur- en wiskunde. Maar het is de communicatie die de effectiviteit van het wetenschappelijke resultaat bepaalt. Laten we eerlijk zijn, een weerman die op een paar vaste momenten op tv en radio komt, dat heeft iets ouderwets. Het is bovendien alleen geschikt voor de weersverwachting op de middellangere termijn, laten we zeggen voor de periode tussen 6 uur en een paar dagen vooruit. Met de verwachting op nog langere termijn kan ik niets beginnen. Er is voor de kijker niet genoeg informatie meer. Een weersverwachting voor over drie weken heeft geen praktische betekenis omdat die te algemeen is: ‘een iets verhoogde kans op natter weer dan gemiddeld’. Gek genoeg kan ik ook met de weersverwachting voor de heel korte termijn niet goed uit de voeten. Dan is er juist veel te veel informatie. Die kan ik in een weerbericht voor het algemene publiek niet kwijt. Neem een dag met verspreid over het land wat regen. Als ik iets wil communiceren over het weer over twee uur, dan heb ik veel te veel detail nodig. Dit speelt vooral op de radio: ‘In Hellendoorn, Raalte, Dalfsen en Ommen regent het over twee uur, maar in Zwolle, Kampen, Epe en Hoogeveen is het tegen die tijd droog.’ Ook op tv is de hoeveelheid detail die je kunt geven beperkt. Een animatie van radarbeelden gebruik ik vaak, maar eigenlijk gaat dit veel te snel voor een kijker om er betekenisvolle informatie uit te halen. Je moet je blik razendsnel tussen een klokje en een kaart heen en weer laten gaan om te achterhalen wanneer het waar regent. Zoals een oud-collega bij de NOS het ooit verwoordde: tv is totaal ongeschikt voor informatieoverdracht. In het gat van het kortetermijnweer is de gepersonaliseerde weersverwachting gesprongen, en dat begon in 2006 met Buienradar. Die laat je zien waar het in Nederland regent, en hoe de regen zich over het land verplaatst. Op basis daarvan kun je een heel aardige inschatting maken over de regen in de komende twee of drie uur. Buienradar biedt alle informatie aan, en je kunt zelf uitzoeken welk deel van die informatie jij gebruikt. Een gepersonaliseerd informatiemodel waarin een weerman of weervrouw maar matig voorziet. Niet alleen is de verwachting op de heel korte termijn lastig voor de weerman. Het knelt in de communicatie ook bij de weerwaarschuwingen. Code geel, oranje, rood. Op dit moment worden die uitgegeven per provincie. Voor sommige soorten waarschuwingen werkt dat best aardig, vooral voor weersomstandigheden die over grotere gebieden gelijk zijn. Zoals zware windstoten. Maar voor veel weersverschijnselen slaan die provinciegrenzen eigenlijk nergens op. Als er in de Achterhoek een paar monsterbuien wateroverlast veroorzaken, wordt de hele provincie Gelderland op code oranje gezet, tot Zaltbommel toe. Het weeralarm voor de pinkpopbuien in Zuid-Limburg in 2014? Heel de provincie op code rood, terwijl het duidelijk was dat er in Venray niets bijzonders ging gebeuren. Op Pinkpop viel het trouwens gelukkig mee, iets verderop in Duitsland vielen zes doden. De provinciegrenzen knellen, en daarom gaat de communicatie over de weerwaarschuwingen de komende jaren ingrijpend veranderen. Het KNMI is achter de schermen bezig om waarschuwingen op postcodeniveau te gaan uitgeven. Voor bijvoorbeeld zware windstoten en ijzel is dat niet moeilijk en heel praktisch. Je kunt daarmee dwars door provincies heen aangeven waar het weer wel en niet gevaarlijk is. Voor zwaar onweer wordt er druk gewerkt aan een systeem dat individuele buien volgt en probeert in te schatten wat hun koers is en hoe die zich gaan ontwikkelen. Als die techniek eenmaal goed genoeg is, kun je waarschuwen voor onderlopende straten in Doetinchem in plaats van heel Gelderland. Waarschijnlijk zullen digitale middelen en de weerman elkaar gaan versterken bij het communiceren van weerwaarschuwingen. De weerman en zijn nieuwsorganisatie kunnen hun bereik gebruiken om mensen snel op de hoogte te brengen. Een app of website kan je vervolgens een gedetailleerd persoonlijk overzicht geven voor jouw locatie. Nieuwe technologie en nieuwe communicatie kunnen de effectiviteit van de weerwaarschuwing verbeteren, het aantal onterecht gewaarschuwde mensen verminderen, en het vertrouwen in de waarschuwingen verder verhogen. Technologie en communicatie gaan ook in de toekomst van de meteorologie, zoals het al decennia gaat, hand in hand.</p>]]></description>
      <guid>https://nrc.nl/nieuws/2025/06/19/de-toekomst-van-code-rood-a4897226</guid>
      <pubDate>Thu, 19 Jun 2025 08:57:57 +0000</pubDate>
    </item>
    <item>
      <title><![CDATA[Grafieken onder vuur]]></title>
      <description><![CDATA[<p>Twee maanden geleden was ik op een bijeenkomst waar ook de directeur van het KNMI was. In een flits zag ik dat hij sokken aanhad met daarop de klimaatstreepjescode. Die sokken heb ik ook, dacht ik nog. Maar bovenal herinnerden die sokken me eraan hoe ontzettend krachtig een goede grafiek kan zijn. De klimaatstreepjescode is grootgemaakt door de Engelse klimaatwetenschapper Ed Hawkins. De gemiddelde wereldtemperatuur wordt er voorgesteld door een verzameling gekleurde verticale strepen, van blauw voor de vroegere koude jaren tot donkerrood voor de meest recente jaren. De eenvoud van de streepjescode is bedrieglijk: er zitten honderdduizenden metingen in verwerkt. Een van de allermooiste boeken in mijn boekenkast gaat over de grafische communicatie van informatie: The Visual Display of Quantitative Information van Edward R. Tufte. Het boek laat prachtige voorbeelden zien van datavisualisatie, waarin de klimaatstreepjescode niet zou misstaan als het boek ooit een herdruk zou krijgen. In een van de hoofdstukken betoogt Tufte dat datavisualisatie er in de moderne media bekaaid afkomt. Het dominante soort grafische informatie in de media is meestal heel karig: het is óf een kaart, óf een grafiek met een tijdreeks, dat wil zeggen met de tijd op de horizontale as. Tufte laat zien dat meer dan 99 procent van de grafieken in de gedrukte pers een kaart of een tijdreeks is. Alleen Der Spiegel en The Economist bevatten 2 tot 5 procent grafieken met iets anders dan de tijd op de horizontale as. Een snelle steekproef bevestigt dat beeld, zelfs in een krant met een hoogopgeleid lezerspubliek als NRC. Ik doorzocht zaterdagkrant van vorige week en vond één kaart en 12 grafieken. Elf daarvan waren een tijdreeks. Krachtige grafieken laten volgens Tufte, in tegenstelling tot tijdreeksen, de oorzaak op de horizontale as zien, en het gevolg op de verticale as. Voorbeeld uit zijn boek: aantal gerookte sigaretten per hoofd van de bevolking op de horizontale as, en aantal longkankerdoden per miljoen inwoners op de verticale as. Een bijna rechte lijn verschijnt als je de data uit meerdere landen in de grafiek zet. Zulke grafieken zie je bijna nooit in de krant of op tv. In de beleidssamenvatting van het meest recente IPCC-rapport staat ook een grafiek van dit type. Het is mijn favoriete klimaatgrafiek. Je ziet de hoeveelheid verbrande fossiele brandstof op de horizontale as, en de temperatuurstijging sinds de ontdekking van die fossiele brandstoffen op de verticale as. Resultaat: een vrijwel rechte lijn met oorzaak en gevolg kristalhelder in beeld. Hoewel Tufte overtuigend laat zien dat de tijdreeks eigenlijk een zwaktebod is, zonder verklarende kracht, wordt een andere kracht van grafieken onderbelicht, namelijk die van de herhaling. Dat is ook niet gek, het boek is uit 2001, voordat het internet zo groot werd. Een tijdreeks mag een minder krachtige inhoud hebben, als een tijdreeks door herhaling een iconische status bereikt is het alsnog een ontzettend overtuigend instrument. Neem de klimaatstrepen als voorbeeld, die heeft bijna iedereen weleens gezien. Klimaatstreepjescode voor Rotterdam. Krachtige grafieken roepen weerstand op. Dat gebeurde bijvoorbeeld bij de hockeystick, een beroemde tijdreeks in de klimaatwetenschap met de afgelopen tweeduizend jaar op de x-as, en de mondiaal gemiddelde temperatuur op de y-as. De grafiek ziet eruit als een ijshockeystick op z’n kant, met een vrijwel constante temperatuur vóór de industriële revolutie, en een sterk oplopende temperatuur daarna. Omdat deze grafiek zo duidelijk laat zien dat de huidige opwarming uniek is in de periode sinds de antieke oudheid, veroorzaakte hij nogal wat verzet uit de hoek van de klimaatontkenners. Immers, hier werd met één lijntje het kroonjuweel van de klimaatontkenning van tafel geveegd, namelijk dat het allemaal een natuurlijke cyclus zou zijn en de mens er part noch deel aan had. Michael Mann, de maker van de hockeystick, heeft een boek geschreven over de persoonlijke aanvallen die hem ten deel vielen na publicatie ervan. De Republikeinen nemen nu andere grafieken op de korrel. Neem de data van het National Snow and Ice Data Center in Colorado. Hun bekendste grafiek laat de enorme afname van zeeijs in het noordpoolgebied zien, een icoon van klimaatverandering. Financiering sinds begin mei gekortwiekt. En NOAA, met de Keeling curve. Honderdduizenden metingen op Mauna Loa vormen de grafiek die toont dat de CO2-concentratie in de atmosfeer sinds het begin van de metingen in 1958 elk jaar stijgt. Afgelopen jaar zelfs sneller dan ooit. Financiering: na 67 jaar onzeker. Het is mooi dat wereldwijd meetgegevens worden veiliggesteld buiten de VS. Iconische grafieken laten zich in een verknoopte digitale wereld niet uitwissen. Maar grafieken moeten actueel blijven. Satellieten moeten opgevolgd worden en CO2-metingen in stand gehouden. We zijn nu nog druk met data rescue. De volgende stap is om ook de kennis, kunde en instrumentatie op meerdere plekken in de wereld op te bouwen. Daarmee kunnen iconische grafieken hun relevantie behouden.</p>]]></description>
      <guid>https://nrc.nl/nieuws/2025/05/15/grafieken-onder-vuur-a4893188</guid>
      <pubDate>Thu, 15 May 2025 08:57:58 +0000</pubDate>
    </item>
    <item>
      <title><![CDATA[De opwarming stoppen zonder de planeet te redden]]></title>
      <description><![CDATA[<p>Bij ons thuis zijn we bezig met plannen maken voor de zomervakantie. Niet al onze ideeën worden door de kinderen met evenveel enthousiasme begroet. Toch hebben mijn vrouw en ik in de inleidende onderhandelingen de vierdaagse huttentocht in de Dolomieten uit het vuur gesleept. We wachten nu op tegenvoorstellen van onze kinderen. Het laatste dat ik van ze hoorde is dat ze graag een paar dagen naar Slovenië willen. Je kunt er raften. En de wijn schijnt er lekker te zijn. Voor ons dan, niet voor de kinderen. Gelukkig kúnnen we ons druk maken over de vakantie. Ons inkomen is stabiel, we zijn gezond, en we ruziën elkaar niet de tent uit. Als je ruzie maakt ben je alleen met het heden bezig. Voor later is geen tijd. Kijk maar naar Den Haag. Daar komt de toekomst piepend tot stilstand. Ook de wispelturigheid uit Amerika die het nieuws in zijn greep heeft doet de blik op de lange termijn vervagen. Alle energie gaat slechts naar bepaling van positie. Voor koers en bestemming is de ruimte niet. Iemand die dus aandacht vraagt voor het klimaat en, ik noem maar wat, de leefbaarheid van onze planeet, heeft het nu niet makkelijk. Dat is nou typisch een onderwerp waar je pas aan toe komt als je een beetje met elkaar door één deur kunt. Pas later, als handelsoorlogen beslecht zijn en ons kabinet stabiel, zal de blik op de toekomst zich onttrekken aan de nevel van het heden. Gelukkig blijft het in de wetenschap wél draaien om de lange termijn. Als ministers en bestuurders haar niet dwingen om zich met urgente actualiteit te bemoeien (ontslag bijvoorbeeld, of bezuinigingen), verliest een wetenschapper zich het liefst in vergezichten van hoe het ooit kan worden. Zij rekent stug door aan scenario’s voor duurzame economieën, circulaire grondstoffen, fossielvrije energie. Goede plannen voor de toekomst van de aarde zijn zo eenvoudig nog niet. De oplossingsruimte voor de huidige klimaat- en biodiversiteitscrisis wordt opgespannen door de dimensies van geld, ruimte, grondstoffen en draagvlak. Daarbinnen ligt ergens een optimale oplossing. Sommige plannen zijn goedkoop maar missen draagvlak. Andere kosten weinig geld maar veel ruimte. Met sommige ideeën ga je één stap vooruit maar twee stappen terug. Recent las ik een belangrijk Duits onderzoek naar de effecten van zo’n maatregel: bioenergy with carbon capture and storage. Als het aan beleidsmakers ligt, wordt BECCS een van de belangrijke pijlers onder het klimaatbeleid van de toekomst. In het kort: je verbouwt snelgroeiende gewassen die CO2 uit de atmosfeer halen. Die verbrand je om er energie uit te halen. En de CO2 die bij de verbranding vrijkomt vang je af en stop je in een diepe zoutmijn of leeg gasveld. Dat is precies het omgekeerde van fossiele brandstoffen verbruiken, en tóch levert het je energie op. Die energie komt van de zon, die via fotosynthese CO2 omzet in brandstof. Dat klinkt fantastisch, en het is ook niet heel duur. Daarom maken veel overheden plannen voor BECCS. Maar BECCS blijkt in het Duitse onderzoek een goed voorbeeld van hoe je de opwarming kunt stoppen zonder de planeet te redden. Er is namelijk veel meer dan geld en CO2. De Duitse onderzoekers bepalen de gezondheid van de planeet aan de hand van negen indicatoren. Bijvoorbeeld stikstofdepositie, schoon drinkwater, functioneren van ecosystemen en bodemkwaliteit. Wereldwijd gemiddeld staan op dit moment zes van deze negen indicatoren op rood. De Duitsers keken eerst naar de maximaal mogelijke bijdrage van BECCS, als je overal ter wereld biomassaplantages maakt waar het maar past. Daarmee kun je pak ’m beet 40 gigaton CO2 per jaar afvangen. Dat is ongeveer net zo veel als er nu door menselijke activiteit aan de atmosfeer toegevoegd wordt. Maak je dus van de hele wereld een biomassaplantage, dan hebben we geen verder CO2-beleid meer nodig. Maar als je aanneemt dat biomassaplantages niet kunnen op plekken waar nu de planetaire indicatoren al op rood staan, dan blijft er bijna geen enkele plek over waar je ze kunt aanleggen zonder bijvoorbeeld de druk op het watersysteem te verergeren, of de biodiversiteit te schaden. Het potentieel van BECCS is in de praktijk vrijwel nul als je de planeet niet op een ander vlak meer schade wilt toebrengen. BECCS kán de CO2-uitstoot beperken, maar wel met nevenschade aan ecosystemen en drinkwater tot gevolg. De énige manier om ruimte voor BECCS te creëren, is door de mondiale veestapel flink in te krimpen. Daarmee komt ruimte vrij voor biomassaplantages, waar nu veevoer wordt verbouwd. Het slagen van dat plan wordt bepaald door de dimensie draagkracht. Rijke landen moeten dan overwegend plantaardig gaan eten. Dát is een bevinding waar de opvolgers van de ministers Hermans en Wiersma maar eens een plan voor moeten maken. Als de lange termijn weer een kans krijgt. Wie weet al na mijn zomervakantie naar de Dolomieten. Peter Kuipers Munneke is glacioloog bij de Universiteit Utrecht en weerman bij de NOS</p>]]></description>
      <guid>https://nrc.nl/nieuws/2025/04/10/de-opwarming-stoppen-zonder-de-planeet-te-redden-a4889277</guid>
      <pubDate>Thu, 10 Apr 2025 08:57:58 +0000</pubDate>
    </item>
    <item>
      <title><![CDATA[Wind tegen voor Europeanen]]></title>
      <description><![CDATA[<p>Er wordt de laatste tijd nogal wat over de Atlantische Oceaan heen en weer gevlogen tussen de VS en Europa. Macron was in de VS, Zelensky ook zoals u wellicht heeft meegekregen, Amerikaanse onderhandelaars vliegen af en aan naar het Midden-Oosten. Of het een strategisch voordeel is weet ik niet, maar Europese leiders die naar de VS reizen hebben tijdens een trans-Atlantische vlucht meer tijd om stukken door te nemen (of te slapen) dan Amerikanen die in Europa moeten zijn. Dat komt door de straalstroom. Op een hoogte van ongeveer 9 of 10 kilometer hoogte waait het in een smalle strook van enkele honderden kilometers breed veel harder dan in de rest van de atmosfeer. Van west naar oost. Daardoor kun je profiteren van enorme meewind als je van de VS naar Europa vliegt. Scheelt al gauw een uur vliegen. De afgelopen weken ben ik met mijn studenten – ongeveer 40 eerstejaars natuurkunde – bezig om stap voor stap de werking van de atmosfeer op een fysische manier inzichtelijk te maken. Komende maandag gaan we begrijpen hoe de straalstroom precies tot stand komt, de bekroning van het vak. Om de straalstroom te kunnen verklaren heb ik met mijn studenten aan drie belangrijke bouwstenen gewerkt. De eerste is het inzicht dat lucht uitzet als het warmer is. U kent het van de luchtballon die opstijgt als je de lucht erin verwarmt. De tweede bouwsteen gaat over de verticale opbouw van de atmosfeer. Hoe hoger je komt, hoe lager de luchtdruk. Die daling van luchtdruk met de hoogte gaat sneller voor zware lucht dan voor lichte lucht. Zware lucht duwt de atmosfeer als het ware in elkaar. En dan de derde bouwsteen. Dat is de wet van Buys Ballot. Staande met de rug in de wind bevindt het lagedrukgebied zich aan de linkerhand, en het hogedrukgebied aan de rechterhand. Buys Ballot geeft een vuistregel voor iets wat eigenlijk heel fascinerend is. Lucht wil natuurlijk eigenlijk waaien van hoge naar lage druk. Maar de draaiing van de aarde verhindert dat. Die zorgt er steeds voor dat lucht naar rechts wordt afgebogen. De luchtdruk wil de lucht naar het midden trekken, maar die kracht wordt precies tegengewerkt door die afbuiging naar rechts (de corioliskracht voor liefhebbers). Het resultaat is dat wind om het midden van een lagedrukgebied heen waait in plaats van recht naar het midden toe. Bovendien: hoe lager de luchtdruk in het lagedrukgebied, hoe harder de wind. We kunnen nu deze drie bouwstenen toepassen op koude poollucht in het noorden en warme tropische lucht in het zuiden. De eerste bouwsteen leert ons dat koude poollucht zwaarder is dan warme tropische lucht. Volgens de tweede bouwsteen drukt die koude, zware poollucht de atmosfeer sterker in elkaar dan de warme, lichte tropische lucht. En nu komt het. Op 10 kilometer hoogte is er in de tropen daarom veel meer lucht dan op diezelfde hoogte in de koude poollucht. Die is op dezelfde hoogte veel ijler. Op 10 kilometer zorgt het enorme drukverschil tussen de ijle poollucht en de tropische lucht voor een soort turbo-Buys Ballot: enorm harde wind op het grensvlak tussen tropen en polen, precies boven de gematigde breedtegraden waar Europa en de VS liggen. De straalstroom, voilà. Zo simpel is het. De straalstroom is voor ons van veel groter belang dan hoe lang je in een vliegtuig zit. Zij is de aanjager van het weer dichter bij het aardoppervlak en stuurt daarmee de grillige toevoer van regenwater. Lagedrukgebieden met veel regen en storm worden over onze contreien van west naar oost gestuurd. Daartussenin juist hogedrukgebieden, met in de zomer warmte en droogte. Lang aanhoudende regen, hitte of droogte hangt altijd samen met heel persistente drukgebieden die door een onveranderlijke straalstroom op één plek vastgeklemd worden. De laatste decennia zien we een toename van zulk soort extreem weer. Het zet de veerkracht van natuur en voedselvoorziening onder grote druk. Maar waar komt dat door? Verandert de dynamiek van de straalstroom zelf? Of komt het vooral door de opwarming van de atmosfeer, waardoor sterkere verdamping droogtes aanwakkert en regenbuien steeds meer regen kunnen bevatten? Recent onderzoek suggereert vooralsnog dat laatste. In een grote krachtsinspanning om oude bronnen te combineren is er een heranalyse gemaakt van weerpatronen tussen het begin van de 15de eeuw en nu. Meer dan 600 jaar aan informatie over de vermoedelijke ligging van de straalstroom toont aan dat hete, droge zomers in Europa voorkomen als de straalstroom naar het noorden verschoven is. Catastrofale overstromingen van de Rijn, zoals in 1570 en in 1801, vallen samen met een heel zuidelijke ligging van de straalstroom. Maar het huidige gedrag van de straalstroom wijkt niet noemenswaardig af van de afgelopen eeuwen. Dat suggereert dat toenemende extremen komen door sterkere verdamping en regenval. In de toekomst lijkt de ligging van de straalstroom wel te verschuiven, daarover bestaat steeds meer consensus. Het zal de grilligheid van ons weer verder beïnvloeden. En misschien ook wel de reistijd van trans-Atlantische vluchten.</p>]]></description>
      <guid>https://nrc.nl/nieuws/2025/03/06/wind-tegen-voor-europeanen-a4885151</guid>
      <pubDate>Thu, 6 Mar 2025 08:57:58 +0000</pubDate>
    </item>
    <item>
      <title><![CDATA[VU, red de aardwetenschappen!]]></title>
      <description><![CDATA[<p>Er hangen donkere wolken boven de afdeling aardwetenschappen op de Vrije Universiteit in Amsterdam. Hoewel niet duidelijk is wat de VU precies met aardwetenschappen van plan is, geldt er sinds kort een vacaturestop en ligt de bouw van laboratoria stil. Wat er ook gebeurt, opheffen of wegbezuinigen van aardwetenschappelijke opleidingen en onderzoek zou een heel onverstandige beslissing zijn, waarmee de VU zich onttrekt aan haar verantwoordelijkheid om mensen op te leiden die kunnen gaan werken aan de grote maatschappelijke uitdagingen waar een snel veranderende wereld ons voor stelt. Aardwetenschappen aan de VU is een plek waar onderzoek naar klimaat en aarde van zeer hoog niveau wordt bedreven, en waar aan ongeveer 300 studenten misschien wel het beste aardkundeonderwijs van het land wordt gegeven. Nóg wel. Want het lijkt financieel niet goed te gaan met de afdeling, vooral doordat een paar jaar geleden de regels werden herzien voor de facultaire financiering van onderwijs en onderzoek. Het gebruik van laboratoria wordt sindsdien volledig doorberekend aan de groepen die er gebruik van maken. Erg nadelig voor een onderzoeksgroep als aardwetenschappen, met kleinschalige opleidingen en veel labonderzoek. Collega-klimaatonderzoekers van mij voelen zich overvallen door de recente vacaturestop, en maken zich grote zorgen over de toekomst van onderzoek en onderwijs. We zullen kennis over onze bodem de komende tientallen jaren nog hard nodig hebben. Neem alleen al de energietransitie. Een essentiële uitdaging is dat we momenteel bezig zijn om onze gehele energievoorziening te verplaatsen van de onzichtbare ondergrond naar het overvolle aardoppervlak. Een gaswinningslocatie, dat zijn een paar leidingen met een hek eromheen. Als je niet weet dat het er staat, rijd je er zo aan voorbij. Zonneparken en windmolens zijn daarentegen niet te missen. De verplaatsing naar het aardoppervlak geeft overal wrijving in de samenleving. Aardwetenschappers zijn onmisbaar om die ruimteclaims in goede banen te leiden, met kennis van bodem, natuur en water als basis. Ze kunnen ook helpen de druk op het oppervlak te verlichten, door te werken aan ondergrondse energieopslag, geothermie, aanleg van warmtenetten en waterstofinfrastructuur. Ze zijn onmisbaar voor een overstap naar duurzaam en circulair gebruik van grondstoffen. En dan heb ik het nog niet eens gehad over de enorme joker in alle twee-gradenscenario’s: afvangen en ondergronds opslaan van CO2. Niemand die weet hoe we dit gaan opschalen maar we rekenen wel vast op knappe koppen die dit gaan oplossen. De aardwetenschappen zijn ook onmisbaar om ons klimaat beter te leren begrijpen. Voor een groot deel wordt ons klimaat bepaald door snelle en langzame kringlopen van water en koolstof. Die verblijven lang (gesteente, ijskap) of kort (boom, wolk) in verschillende reservoirs, boven en onder de grond. De uitwisseling van water en koolstof tussen al die reservoirs verandert in een snel opwarmend klimaat. Maar hoe, dat weten we niet altijd. Vrijwel alle gaten in onze kennis over het klimaat komen doordat we het veranderende gedrag van die kringlopen niet precies begrijpen. Onderzoek en onderwijs moeten helpen om antwoorden te vinden op belangrijke vragen. Hoeveel koolstof kan de oceaan nog opnemen? Hoelang blijven broeikasgassen nog opgesloten in de permafrost en op de oceaanbodem? Hoe houden we bodems vitaal voor akkerbouw en hoe wordt bodemkwaliteit beïnvloed door toenemende droogte en wateroverlast? Je kunt beredeneren dat Utrecht, Delft en Wageningen studenten wel kunnen opvangen als de aardwetenschappen uit Amsterdam verdwijnen. Maar dat is wensdenken. Studentenkamers zijn schaars en duur, daardoor woont tegenwoordig meer dan de helft van de studenten thuis. In de praktijk raak je daarmee potentiële studenten uit de regio Noord-Holland en Flevoland kwijt. Studenten die we zo hard nodig hebben voor al die uitdagingen op het gebied van energie, voedsel, landschap, water en veiligheid. Stopt er één opleiding, dan gaat dat ten koste van de landelijke instroom én de landelijke zichtbaarheid. In 2020 heeft de VU zich nog met andere universiteiten uitgesproken voor een versterking van de aardwetenschappen. Dat mondde onder het vorige kabinet uit in de zogenoemde sectorplannen, waarmee kon worden geïnvesteerd in onderzoekers en docenten. Wat we nu echter zien is het tegenovergestelde. Daarmee lijkt de VU terug te komen van haar ambities, en onttrekt zij zich aan de maatschappelijke verantwoordelijkheid én vraag om aardwetenschappelijke kennis voort te brengen. Aardwetenschappen is een fundamenteel vakgebied, onmisbaar in een wereld waarin we miljarden mensen voorzien van voedsel, energie, water en grondstoffen. Onderzoek en onderwijs zijn cruciaal in voorbereiding op de grote verbouwing van Nederland en de wereld, op weg naar een circulaire, fossielvrije toekomst. Aan alle VU-bestuurders: de aardwetenschappen hebben investeringen nodig, geen bezuinigingen.</p>]]></description>
      <guid>https://nrc.nl/nieuws/2025/01/30/vu-red-de-aardwetenschappen-a4881146</guid>
      <pubDate>Thu, 30 Jan 2025 08:57:59 +0000</pubDate>
    </item>
    <item>
      <title><![CDATA[Het toeval dat CO2 heet]]></title>
      <description><![CDATA[<p>Als docent en presentator weet ik: hoe eenvoudiger je iets wilt uitleggen, hoe beter je het moet begrijpen. Iets moeilijks op een ingewikkelde manier uitleggen, dat kan iedereen wel. Het is juist de kunst om te doorzien wat essentieel is en wat je kunt weglaten zonder de kern uit het oog te verliezen. Weerpraatjes op tv moeten zó eenvoudig klinken dat je niet doorhebt dat ik de hele middag satellietbeelden en berekeningen van weermodellen zit te bestuderen. Die opzet lijkt geslaagd: veel mensen denken dat ik ’s avonds om half 8 de NOS binnen kom wandelen, een pak aanhijs en dan achteloos een tekstje van de autocue voorlees. Het mes van eenvoud snijdt aan twee kanten. De lezer of kijker begrijpt de boodschap beter als het eenvoudig is. En ook ikzelf leer het onderwerp nóg beter begrijpen als ik het eenvoudig moet uitleggen. Daarom was ik behoorlijk in mijn nopjes toen mij vorige maand gevraagd werd om voor een populair-wetenschappelijk boek een korte kadertekst te schrijven over het broeikaseffect. In vierhonderd woorden, dat is ongeveer de helft van deze column. Daar word je vanzelf kernachtig van. Het broeikaseffect is een baanbrekende theorie die het fundament is van alles wat we weten over het klimaat. Dit jaar overigens precies tweehonderd jaar oud: Joseph Fourier beschreef het in 1824. Bij het schrijven van die bijdrage daagde het me duidelijker dan ooit dat CO2 eigenlijk bij toeval zo’n cruciale rol in het klimaat op aarde speelt. De trillingsfrequenties van een CO2-molecuul overlappen namelijk precies met de frequenties van de warmtestraling die de aarde uitzendt naar de ruimte. Die twee zaken hebben totaal niets met elkaar te maken. Maar precies door die toevallige samenloop van frequenties is het broeikaseffect zo bepalend voor het klimaat op aarde. Ik leg het uit. Op aarde hebben we een aantal grote reservoirs voor koolstof: bodem en gesteente, planten, de oceaan en de atmosfeer. In de koolstofcyclus beweegt koolstof continu van het ene reservoir naar het andere. Soms heel snel, denk aan bomen die in het voorjaar CO2 uit de atmosfeer opnemen om te groeien. En soms ook heel langzaam, zoals veen dat in miljoenen jaren wordt samengedrukt tot steenkool. In de atmosfeer vinden we koolstof vooral in de vorm van CO2 en methaan (CH4). Alle processen in de koolstofcyclus beïnvloeden hoeveel er daarvan in de atmosfeer zit. Laat CO2 nou ook een broeikasgas zijn. Het zonlicht kan zonder hinder van broeikasgassen op het aardoppervlak terechtkomen en daar worden geabsorbeerd tot warmte. De warmte die de aarde dan weer richting de ruimte zendt, wordt door broeikasmoleculen geabsorbeerd. Broeikasgassen zijn kortom doorzichtig voor zonlicht, maar ondoorzichtig voor warmte. Sinds Max Planck weten we dat moleculen alleen kunnen trillen met heel specifieke, gekwantiseerde frequenties. In het geval van broeikasgasmoleculen precies de frequenties van de aardse warmtestraling. Dat stelt broeikasgassen in staat om warmte om te zetten in trillingsenergie. Andersom kunnen die gassen ook weer stoppen met trillen, en de warmte weer uitzenden. Dat doen ze in alle richtingen, dus óók terug naar de aarde. Zo blijft een deel van de warmte in de atmosfeer gevangen. De temperatuur op aarde hangt daardoor sterk af van de hoeveelheid broeikasgassen. De afgelopen tientallen miljoenen jaren is het klimaat bepaald door uiterst langzame processen van de koolstofcyclus. Bewegingen van tektonische platen maakten nieuwe gebergtes en veranderden oceaanstromingen, waardoor de koolstofcyclus in oceaan en gesteente langzaam veranderde. In honderd miljoen jaar zijn we grosso modo van een warme dinowereld in een tijdperk met regelmatige ijstijden terechtgekomen. Sinds de ontdekking van fossiele brandstoffen is echter kortsluiting in de koolstofcyclus ontstaan. Een miljoenen jaren oud reservoir aan koolstof is in de afgelopen anderhalve eeuw – een geologische oogwenk – de atmosfeer in gestookt. Niet gek dus dat de huidige opwarming volledig op het conto van de fossiele brandstoffen komt. De werking van broeikasgassen is al met al een buitengewoon elegante theorie die de koolstofcyclus verbindt met het klimaat op aarde. Zij kan het klimaat op aarde op vele tijdschalen eenvoudig verklaren. Het is ook dankzij die elegantie dat de boodschap van klimaatonderzoekers al rapporten lang zo dodelijk saai en eenvoudig is: stop met het verbranden van fossiele brandstoffen om de opwarming te stoppen. Die boodschap blijft ook van kracht aan het einde van het rampjaar 2024, waarin waarschijnlijk recordveel fossiele brandstoffen werd verbrand, voor het eerst de anderhalve graad opwarming werd bereikt, er een wind van klimaatdesinteresse in binnen- en buitenland is gaan waaien, en wereldwijd de hydrologische cyclus uit de bocht begint te vliegen. Het is een schrale troost te bedenken dat het probleem niet is dat Joseph Fourier en al die andere wetenschappers het broeikaseffect niet duidelijk genoeg hebben uitgelegd. Daarvoor begrijpen we het te goed. Het probleem is denk ik dat de wetten van de fysica het afleggen tegen de kracht van de gevestigde orde. Eenvoudiger kan ík het niet verklaren.</p>]]></description>
      <guid>https://nrc.nl/nieuws/2024/12/25/het-toeval-dat-co2-heet-a4877235</guid>
      <pubDate>Wed, 25 Dec 2024 08:58:00 +0000</pubDate>
    </item>
    <item>
      <title><![CDATA[Demonstreren voor kritische tegenspraak]]></title>
      <description><![CDATA[<p>Er zijn altijd redenen om niet te gaan demonstreren. Een ironische variant hoorde ik vaak bij de vorige protesten tegen de hoge werkdruk in het onderwijs in 2019 en in 2021: geen tijd. Veel wetenschappers vinden demonstreren ook helemaal niet leuk. Toch is het de komende tijd weer raak: het hoger onderwijs is in rep en roer door aangekondigde draconische bezuinigingen van één miljard euro op hoger onderwijs, en invoering van langstudeerboetes voor studenten. In Berlijn vond ik het laatste zetje dat ik nodig had om aan de demonstratie van deze donderdag mee te doen. Twee weken geleden was ik namelijk in Berlijn, wat mij betreft de meest fascinerende stad van Europa. Je wandelt en fietst door één groot littekenweefsel van de geschiedenis van de twintigste eeuw. Het is ironisch genoeg juist dankzij die geschiedenis dat er in de stad zo veel ruimte is om haar te herdenken. De Berlijnse Muur bestond namelijk niet uit één maar uit twee muren, gescheiden door een streng bewaakte ‘dodenstrook’. Op de meeste plaatsen was die zo’n tien meter breed, maar op een aantal belangrijke plekken vormde het een meer dan honderd meter breed stuk niemandsland. Na de Duitse eenwording ontstond letterlijk ruimte om de verscheurde stad te helen. Het beroemde, kolossale Holocaustmonument van meer dan 2.700 betonnen blokken staat bijvoorbeeld midden op het voormalige niemandsland van de muur, als herinnering aan de duistere kanten van de recente wereldgeschiedenis. Een nauwelijks bekend maar niet minder indrukwekkend kunstwerk staat op – of beter gezegd, ónder – de Opernplatz, na de oorlog omgedoopt tot de Bebelplatz. Op dat plein tussen de gebouwen van de Humboldt-universiteit vond in 1933 een grote boekverbranding plaats, minutieus voorbereid en geregisseerd door de succesvolle propagandamachine van de NSDAP. Als herinnering aan de boekverbrandingen heeft de Israëlische kunstenaar Micha Ullman in 1995 een lege bibliotheek laten graven onder de Bebelplatz. Door een kleine vierkante glasplaat kun je staren naar de witte boekenkasten zonder boeken, die zich meters onder je uitstrekken. Het monument is beklemmend, je voelt de leegte van onverdraagzaamheid, de armoede van eenzijdigheid. In het nazi-Duitsland van de jaren 20 ontstond langzaam maar zeker een vijandige houding tegen ‘linkse hobby’s’ op universiteiten. Niet alleen de nationaal-socialistische politiek duwde van buitenaf, ook binnen de universiteiten werd door studenten de aanval geopend op ‘de on-Duitse geest’. De universiteit moest gezuiverd worden van democratische, Joodse, communistische, socialistische, anarchistische, liberale, pacifistische en seksuologische literatuur. Ook boeken van homoseksuele, Joodse en half-Joodse schrijvers moesten vernietigd worden, en dat culmineerde vanaf mei 1933 in de boekverbrandingen in Berlijn en vele andere Duitse steden. Werken van Hesse, Kafka, Marx, Musil, Remarque maar ook Einstein verdwenen in het vuur. Fast forward naar 2024. In de Verenigde Staten is een president verkozen die de sloopkogel voor milieu- en klimaatbeleid al heeft opgepoetst. In ons land zit een regering met radicaal-rechts en racistisch gedachtengoed. We kunnen de sfeer daar het beste typeren als wetenschapsvijandig. Of anti-intellectueel, zoals hoogleraar ethiek Ingrid Robeyns krachtig betoogt in deze krant. Dat anti-intellectuele zit ’m niet alleen in de aangekondigde bezuinigingen, maar ook in de neiging om op feiten en onderzoek gebaseerde adviezen in de wind te slaan. Dringende wetenschappelijke rapporten over milieu, klimaat, water en gezondheid verdwijnen diep in een lade. We horen in de coalitie al de eerste geluiden dat het met de klimaatdoelstellingen voor 2030 wel een tandje minder mag. Het miljard dat op het hoger onderwijs bezuinigd moet worden heeft ook al een bestemming: gewensdachte innovaties in de veehouderij. Mijn bezoek aan de Bebelplatz heeft me gedwongen kleur te bekennen. Moet ik me opgelucht voelen, dat het in Nederland nog niet zo ver is dat onze regering rituele boekverbrandingen op universiteiten organiseert? Moet ik vertrouwen op de werking van neutraliserende krachten en instituties? Denken dat het met polderen, verkiezingen en een rechterlijke macht achter de hand allemaal wel goedkomt? Of moet ik juist bezorgd zijn, me realiseren waartoe regeringen in staat zijn en hoe snel radicaal gedachtengoed kan escaleren? Uit voorzorg kies ik ervoor om de voorgenomen bezuinigingen niet af te doen als simpelweg ‘lelijk’. Ik heb ervoor gekozen om te demonstreren voor toegankelijk kritisch hoger onderwijs voor alle studenten. En om op te staan voor de toekomst van de universiteit als bron van kritische tegenspraak. Daar past geen bezuiniging, maar versterking.</p>]]></description>
      <guid>https://nrc.nl/nieuws/2024/11/13/toch-maar-wel-demonstreren-deze-donderdag-a4872789</guid>
      <pubDate>Wed, 13 Nov 2024 08:58:00 +0000</pubDate>
    </item>
    <item>
      <title><![CDATA[Donkere holtes  vol warmte en zout]]></title>
      <description><![CDATA[<p>Ik schrijf deze column op een plek waar ik liever niet kom, en waar ik vandaag ook helemaal niet had moeten zijn. Het is bijna 21.00 en ik zit op de luchthaven van Kopenhagen bij de gate voor mijn vlucht naar Amsterdam. Vanochtend vertrok ik met de trein van Kopenhagen via Hamburg naar Nederland, maar Hamburg, daar ben ik nooit aangekomen. Na 150 kilometer reizen had ik al bijna 3 uur vertraging en wist ik dat ik vandaag niet meer met de trein in Nederland zou komen. Iets met ontbrekende treinstellen, te volle trein, veiligheidsprotocol. Toen ben ik dus maar weer teruggereden naar Kopenhagen en heb daar een vliegticket gekocht. Ik zit bijna nooit meer in een vliegtuig en ben verliefd op de trein, maar vandaag is het me helaas niet gegund. Dat lijkt wel eens de bedoeling van de politiek: het de treinreiziger onmogelijk maken. Enfin, ik was in Kopenhagen voor een ontzettend leuke workshop over Antarctische ijsplaten. In die drijvende verlengstukken van de Antarctische ijskap ligt, met enig gevoel voor drama, het lot van ons land besloten. Als de ijsplaten het begeven of wegsmelten, dan wordt de rem van het achterliggende ijs gehaald en zal de zeespiegel met enkele meters stijgen. Je zou denken dat we over zo’n existentiële bedreiging inmiddels alles begrijpen, maar dat is bepaald niet zo, en zelfs dat is een understatement. Tijdens de workshop werd nog eens benadrukt dat we de ijsplaten maar nauwelijks begrijpen. Iedere Antarctische ijsplaat – samen zo groot als ruim 37 keer Nederland – is in feite een heel groot plafond boven een duistere holte vol oceaanwater. Er stroomt warm water de holte in, en er komt zoet water weer uit. Die conversie van warmte naar smeltwater vindt plaats precies op dat plafond, een onregelmatig gevormd grensvlak tussen oceaan en ijskap. De laatste jaren hebben onbemande onderzeeërs kleine stukjes van dat grensvlak in kaart gebracht, en die laten zien dat het er veel grilliger uitziet dan gedacht. Diepe kloven, grote bobbels en enorme structuren die wel wat weghebben van omgekeerde verwaaide duinen. Langs die sculpturen van ijs stroomt het warme oceaanwater en neemt het zoete smeltwater mee de holte weer uit, de open oceaan in. Een handvol losse metingen roept nu de vraag op hoe de uitwisseling van warmte en smeltwater gebeurt op de meest essentiële plekken diep in de holtes, waar we simpelweg niet kunnen komen. De tweede vraag is hoe we de beschikbare metingen kunnen opschalen naar de hele ijsplaat, en hoe we de ijsplaten succesvol kunnen koppelen aan de mondiale oceaancirculatie. Want dat is een belangrijk doel: ijsplaten in klimaatmodellen stoppen, zodat we beter kunnen begrijpen wat de opwarming van de aarde in de toekomst precies gaat doen met de Antarctische ijskap en de zeespiegel. Dat is een verdomd lastige vraag. Voor klimaatmodellen zou het heel handig zijn als de holtes onder de ijsplaten beschreven kunnen worden als een eenvoudige zwarte doos zonder al te veel detail. Anders groeit de complexiteit van alle berekeningen ons al gauw boven het hoofd. Je stopt er warm oceaanwater in en er komt koud en zoet smeltwater weer uit. Maar met zo’n benadering ligt simplificatie op de loer en weten we niet of we het toekomstige gedrag van de ijsplaten wel goed modelleren. Dat smelt onder ijsplaten niet alleen maar een academisch vraagstuk is, maakt het ingewikkeld. Op klimaatonderzoek ligt van beleidswege altijd de druk om nieuwe bevindingen meteen te koppelen aan ramingen van toekomstig klimaat en zeespiegel. Dat is een dans tussen wetenschapper en beleidsmaker die meestal voor geen van beiden bevredigend is. Het betekent dat er beleid moet worden gemaakt op incomplete kennis, en dat de klimaatwetenschap continu de afweging moet maken of nieuwe kennis al rijp is voor computermodellen waarop beleid wordt gebaseerd. Een dans waarbij de ene danser al bij het derde nummer is terwijl haar partner z’n veters nog probeert te strikken. Niet zelden maakt dat het beleid en de communicatie over zeespiegelstijging complex. Schattingen van de zeespiegelstijging voor de Nederlandse kust lopen tientallen centimeters uiteen, zelfs binnen hetzelfde klimaatscenario. Bijna al die onzekerheid komt door ons gebrekkige begrip van de Antarctische ijskap. De uitkomst van de workshop in Kopenhagen is in elk geval dat we een overzichtsartikel gaan schrijven waarin we in kaart brengen aan welke kennis het ons op dit moment het meest ontbreekt. Dat is het langzame tempo van wetenschappelijke vooruitgang. Zo dansen we met beleidsmakers mee, ook al zitten onze veters nog los. Totdat we Antarctica beter begrijpen, kunnen we ons het beste vasthouden aan resultaten uit het verleden: het valt in de klimaatwetenschap bijna nooit mee.</p>]]></description>
      <guid>https://nrc.nl/nieuws/2024/10/09/donkere-holtes-vol-warmte-en-zout-a4868758</guid>
      <pubDate>Wed, 9 Oct 2024 08:58:00 +0000</pubDate>
    </item>
    <item>
      <title><![CDATA[Ode aan de oceaan]]></title>
      <description><![CDATA[<p>O zee. Oceaan. Lang heb ik je links laten liggen. Ruim twintig jaar geleden koos ik voor de atmosfeer en voor de ijskappen, en deed ik jou af als saai, eentonig, traag. Laten we eerlijk zijn: je bent weinig fotogeniek. Meestal ben je een monotoon blauwgrijs rechthoekig vlak langs de onderrand van mijn foto’s. Je water stroomt zo langzaam, daarmee leg je het af tegen het spektakel dat de atmosfeer te bieden heeft. Tornado’s, voortjagende wolkenluchten, daar kun jij niet tegenop. Maar mijn beeld van jou begint te kantelen. Vorige maand was ik een weekje op wandelvakantie, en voer ik ten westen van Schotland 70 kilometer ver over jouw golven naar een onbewoonde eilandengroep. Zo ver op de Atlantische Oceaan was ik nog nooit geweest. Daar voelde ik jou voor het eerst zo sterk. Je dwingt ontzag af. Je bent zo onmetelijk groot, log en zwaar, ik zo kwetsbaar. Ik schrok ook toen ik tot me liet doordringen dat jij je 250 meter onder mijn bootje uitstrekte, en dat dat nog maar een schijntje is. Gemiddeld ben jij vier kilometer diep, en als je de Mount Everest op jouw diepste punt neer zou zetten, ligt de top nog steeds ruim twee kilometer onder water. In jouw traagheid, realiseer ik me steeds beter, schuilt jouw ongenadige aard. Je speelt een hoofdrol in het klimaatsysteem. Die rol is al sinds het ontstaan van de menselijke beschaving vrijwel onveranderd. De laatste keer dat jij je wild en grillig hebt gedragen was al ver daarvoor, tijdens de laatste deglaciatie, toen de aarde opwarmde na het einde van de laatste ijstijd. Er kwamen toen vanuit Noord-Amerika en Groenland zulke enorme hoeveelheden zoetwater van de smeltende ijskappen jouw Atlantische bekken ingestroomd, dat de toevoer van warm water in de golfstroom haperde, tot stilstand kwam, en onvoorspelbaar werd. De gevolgen daarvan waren enorm. Periodes met abrupte opwarming werden afgewisseld door momenten waarop delen van de aarde sterk afkoelden. Het was duidelijk dat onderbrekingen van jouw gestage waterstromen een enorme invloed hebben op het klimaat en het leven op de continenten om je heen. Jij laat je niet snel gek maken, maar áls dat gebeurt, dan zal iedereen het merken ook. Je zou een hoop goede redenen hebben om je op te winden. Je bent al zo lang de grote, alles absorberende stortplaats van ons mensen. Meststoffen, pfas, microplastics, afval, visnetten, stookolie, we laten het allemaal in jouw binnenste verdwijnen en gaan er maar van uit dat jij de boel verdunt tot de wereld er niets meer van zal merken. En veel dank ook voor jouw toeschietelijke rol in de koolstofcyclus. Van iedere tien kilo CO2 neem jij er vier op. Dankzij jou neemt de atmosferische concentratie broeikasgassen niet nog sneller toe. De verzuring van je water neem je op de koop toe. De onderzoekers die jou bestuderen komen er steeds meer achter dat het trage, geleidelijke stromen van de afgelopen millennia in de toekomst niet vanzelfsprekend is. Sterker nog, jij zou ons met een oprisping wel eens onaangenaam kunnen verrassen. Het is moeilijk om jouw stemming te peilen, maar je lijkt ons de laatste tijd duidelijk te maken dat je genoeg van ons hebt. Je bent de laatste tijd nogal heetgebakerd. Het afgelopen jaar was je water in de Atlantische Oceaan gemiddeld ruim een graad warmer dan normaal, en voor de kust van Europa zelfs meerdere graden. Is dat om ons wakker te schudden? We hebben hier in Nederland in elk geval een kletsnat jaar achter de rug. Nooit eerder viel er in ons land in twaalf maanden tijd zo veel regen. Het lijkt te komen door de toename van verdamping van je warme zeewater, dat met aanhoudende westenwind naar Europa toe stroomt. We hebben ook een vermoeden hoe dat komt. Sinds 2020 hebben we succesvolle internationale wetgeving waardoor de luchtvervuiling van internationale scheepvaart spectaculair is gedaald (af en toe zien wij de problemen ook wel in). Die vervuiling hing altijd als een grauwe deken boven jouw wateren. Nu die weg is warm jij op. Iedere keer dat wij in regenbroek op de fiets stappen zullen we blij zijn voor je, dat je schoon kunt ademen. En dan die golfstroom, waarvan sommige wetenschappers denken dat het binnenkort een keer klaar is. Dat is zo groot, ik kan me er eerlijk gezegd maar weinig bij voorstellen. Bedenk wat je ons aandoet. In Europa krijgen we dan zeeijs tot Stavanger, in Nederland het klimaat van Noord-Zweden, onze volledige landbouw stort in. Koude en warme gebieden komen heel dicht bij elkaar te liggen, met extreem weer tot gevolg. Voor ons belangrijk om te bedenken: het is het tegenovergestelde van een ijstijd. Het is een volledig ontspoorde broeikastijd. Zo ver wil niemand het laten komen. Denk ik. Oceaan, wees alsjeblieft een beetje lief voor ons. Ik zal aan de mensen om mij heen vragen of ze ook een beetje lief voor jou willen zijn.</p>]]></description>
      <guid>https://nrc.nl/nieuws/2024/07/04/ode-aan-de-oceaan-a4858515</guid>
      <pubDate>Thu, 4 Jul 2024 08:58:01 +0000</pubDate>
    </item>
  </channel>
</rss>
