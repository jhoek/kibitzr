<?xml version="1.0" encoding="utf-8"?>
<rss version="2.0">
  <channel>
    <title><![CDATA[Peter Kuipers Munneke]]></title>
    <link>https://www.nrc.nl/rubriek/peter-kuipers-munneke</link>
    <description><![CDATA[Peter Kuipers Munneke]]></description>
    <item>
      <title><![CDATA[Op zoek naar licht in een tunnel van zouteloos lauwgrijs]]></title>
      <description><![CDATA[<p>Het zijn de donkere dagen voor Kerst, en mijn kijkers, luisteraars en lezers zitten in een collectieve winterdepressie. Er valt nauwelijks te ontsnappen aan de driedubbele houdgreep van de Nederlandse winter: korte dagen, veel bewolking en klimaatverandering. Eerst die korte dagen. We hebben hier op meer dan vijftig graden noorderbreedte nogal last van de scheve aardas. De winterdagen zijn hier een stuk korter dan in Zuid-Europa. Als de zon al schijnt, dan staat hij laag boven de horizon. Permanente schemer. Meer dan 16 uur per dag donker. Interessant weetje: in Maastricht is het momenteel een halfuur per dag langer licht dan op Schiermonnikoog. Als weerman zoek ik graag naar een positieve draai aan het weerbericht. Voor de korte dagen heb ik een truc die altijd werkt. Daarbij grijp ik terug op de sinus en de cosinus, die wiskundige functies met hun oneindig repeterende golfpatroon. De daglichtperiode in Nederland verloopt precies volgens zo’n sinusgolf: in december zijn de dagen kort en zitten we in het dal van de golf. In juni zijn we op de golftop met de langste dagen. De wiskundige afgeleide van de sinus is de cosinus. Die beschrijft de snelheid waarmee de daglengte verandert. En die cosinus nadert nu het neutrale nulpunt: de daglengte verandert bijna niet meer. Het duurt dus niet lang meer voordat de dagen weer langer worden. Hoera! Deze truc brengt bij veel mensen de moed er weer een beetje in. Als ik echt wanhopig op zoek ben naar een lichtpuntje, dan kan ik nog vluchten naar de afgeleide van de afgeleide. De afgeleide van de cosinus, en dus de tweede afgeleide van de sinus, is opnieuw de sinus (maar dan met een minteken ervoor). Dat is de snelheid waarmee de verandering van de daglengte verandert. Oké, ik ben nu de meeste lezers kwijt, maar deze kun je vanaf eind september al gebruiken om jezelf op te beuren. Vanaf dat moment neemt de snelheid waarmee de dagen korter worden namelijk al af. Dan die bewolking. Daar kan ik niets aan doen. We lijden in de winter onder de ijzeren wetten van verdamping en condensatie. Koude lucht kan minder waterdamp bevatten – je hoort het je aardrijkskundedocent nog zeggen – en dus condenseert de lauwwarme, vochtige Atlantische oceaanlucht boven ons land in de winter bij het minste of geringste tot een massieve laag grauwe bewolking. Ongeveer 80 procent van de tijd is het in de Nederlandse winter bewolkt. Het beste dat je kunt wensen is wind die niet van zee komt, tussen zuidoost en noordoost. De laatste houdgreep van de winter, dat is de opwarming van de aarde. Alle andere seizoenen gaan in de vergrotende trap (zonnigere lentes, warmere zomers, nattere herfsten), maar de echte Nederlandse winter kwijnt weg en wordt uitgerekt tot een drie maanden durende tunnel van zouteloos lauwgrijs. Deze week werd het 14 graden in december, een eeuw geleden totaal ondenkbaar. Zelfs 13 graden in december is zeldzaam, dat hadden we tussen 1900 en 1950 maar zeven keer. Sinds 1950 hebben we het al bijna 70 keer gehad, deze week meegerekend. De eindeloze stroom kerstreclames die nu op tv zijn doen anders vermoeden, maar sneeuw in december is een romantische gedachte die we samen met de fossiele brandstoffen hebben opgestookt. Ironisch genoeg dankzij de overconsumptie die door diezelfde reclames verheerlijkt wordt. Ook op het gebied van klimaatverandering zoek ik naar lichtpuntjes in de communicatie. En vaak zijn die er ook wel. Ze gaan vrijwel altijd over geslaagde adaptatie, of over technologische vooruitgang. Maar het wordt ook tijd dat we iets positiefs kunnen melden over de kern van de huidige klimaatverandering, de fossiele brandstoffen. Het basisdoel van het mondiale klimaatbeleid is en blijft dat de opwarming van de aarde tot stilstand komt. En aangezien de meeste, zo niet alle opwarming komt door de ophoping van CO2 in de atmosfeer, moet er niet nog meer CO2 bijkomen om de temperatuurstijging tot stilstand te brengen. De truc van positief communiceren door het over de wiskundige afgeleide te hebben werkt hier helemaal nog niet. De afgeleide is hier namelijk de snelheid waarmee de CO2-concentratie toeneemt. Die afgeleide is positief, er komt ieder jaar per saldo nog CO2 bij in de atmosfeer. Sterker nog, zelfs de afgeleide van de afgeleide is nog altijd positief: ook de hoeveelheid CO2 die er jaarlijks bijkomt stijgt nog elk jaar. De CO2-concentratie stijgt momenteel ongeveer twee keer zo snel als vijftig jaar geleden. Niet alleen rijden we met hoge snelheid op een muur af, we geven nog extra gas ook. Het eerste klimaatsucces zou zijn als de toename van de CO2-concentratie wordt afgeremd. Dat kan door de uitstoot te verkleinen, en de opname van CO2 door vitale bossen en oceanen en stimuleren. De volgende stap is om ook de CO2-toename echt te laten afnemen. Elk jaar een beetje minder erbij, tot we uiterlijk in 2050 uitkomen in een wereld waarin de CO2-concentratie niet verder stijgt. Wie weet breekt er dan zelfs nog een fase aan waarin de CO2-concentratie gaat dalen omdat er, dankzij negatieve emissietechnieken en sterk uitbreidende natuur, ieder jaar CO2 aan de atmosfeer wordt onttrokken. Maar dat is voor later. Het is nu de hoogste tijd voor een eerste lichtpunt voor het klimaat. Op de hoogte van kleine ontdekkingen, wilde theorieën, onverwachte inzichten en alles daar tussenin NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/12/11/op-zoek-naar-licht-in-een-tunnel-van-zouteloos-lauwgrijs-a4914835</guid>
      <pubDate>Thu, 11 Dec 2025 09:00:59 +0000</pubDate>
    </item>
    <item>
      <title><![CDATA[De luidruchtige klas van juf Femke]]></title>
      <description><![CDATA[<p>Er was eens een heel lawaaiige school. Misschien ken je het geluid van spelende kinderen op een schoolplein, dat weerkaatst tussen de huizen in de straat. Je kunt je voorstellen dat een schoolplein vol spelende kinderen onaangenaam schel kan klinken. Maar meestal duurt het niet lang. Als de bel gaat aan het einde van het speelkwartier wordt het snel weer rustig. Maar deze school was een heel ander verhaal. Deze school was zo luidruchtig, dat het geluid door merg en been ging. De hele dag door. Het ene kind krijste nog harder dan het andere. Zelfs binnen, in de klas, ging de herrie door, met de ramen wijd open. De buren van de school werden er gek van. Die konden niet meer rustig een boek lezen of tv kijken. Of buiten in de tuin werken, je moest er niet aan denken. Ze liepen dagenlang radeloos met hun vingers in hun oren. Echt waar, deze school was slecht voor de gezondheid van de hele buurt. Zelfs de natuur leed onder de herrie van de school. Vogels, die zelf ook graag een deuntje meefluiten, bleven liever uit de buurt. Ze konden elkáár niet eens verstaan. Dan wordt het wel lastig om een vrouwtje te lokken en een nestje te bouwen. Ook voor de wormen, vlinders en torren was het geluid van de school te veel van het goede. Daarom woekerden overal schimmels in de bomen. Als je goed keek, zaten de bladeren onder de luis. Nee, met de natuur in de buurt ging het niet goed. Maar hoe kon het toch dat deze school zo luidruchtig was? Om dat te begrijpen moet je iets weten over de klas van juf Femke. Juf Femke is de juf van een heel grote klas, vol met speciale kinderen. Twee broertjes en hun neefjes van de familie De Boer. Drie kinderen van de familie Van Kalveren. Heel wat kroost van de familie Terstal. De tweeling van de dorpsslager. En zo nog een paar meer, dertig lawaaiige kinderen bij elkaar. De ouders van deze kinderen vonden het eigenlijk wel goed dat hun kinderen zo veel lawaai maakten. Sterker nog, ze moedigden het aan! Immers, je kunt niet vroeg genoeg beginnen om van kinderen mondige burgers te maken. Als je leert om je groot voor te doen, verdien je later het meeste geld en kun je zelf de regels bepalen. En het moet gezegd, dat werkte best goed. Die ouders hadden vroeger zelf op school ook veel geschreeuwd en hadden nu succesvolle grote bedrijven. Deze manier van schreeuwend onderwijs had zelfs een naam: de methode-Ammognac, naar een niet zo bekende Franse pedagoog. Door de klas van juf Femke ging het ook met de kinderen in de andere klassen niet goed. Om de overlast voor de buurt niet nog groter te maken, konden zij hooguit fluisteren. Of ze moesten hele dagen zwijgen. Dat was voor de ontwikkeling van die kinderen natuurlijk niet bevorderlijk. Zelfs een boomhut of een blokkentoren bouwen lukte niet meer. Juf Femke zat ermee in haar maag. Ze had er weleens over gedacht om de kinderen in haar klas wat vaker aan te spreken op hun kabaal, maar ze begreep ook wel dat dat onmogelijk was. Dan zou ze op de ouderavond de wind van voren krijgen. Eigenlijk waren het de ouders die hier de regels bepaalden. Daar kon ze niets aan veranderen. En dat wilde ze ook niet. Het waren namelijk heel aardige ouders, sommige kende ze al van vroeger. Ze gaven haar een hoop complimenten, en vonden zelfs dat de kinderen, wat hen betreft, nog wel wat meer lawaai zouden mogen maken. Sommige kinderen kregen al een megafoon mee van thuis. Een mooie innovatie, vonden de ouders. Innovaties, daar waren ze dol op. Tegelijk moest er een oplossing komen voor de kinderen uit al die andere klassen. Hun schooltijd stond stil, ze leerden niets. Hun ontwikkeling zat helemaal op slot. Er lagen inmiddels stapels wetenschappelijke rapporten van gerenommeerde deskundigen dat het met het lawaai zo niet verder kon. Bijna alle wetenschappers stelden voor om de kinderen van juf Femke stiller te laten werken. Onmogelijk volgens juf Femke, zo weten we inmiddels. Op een dag kreeg juf Femke een geniaal idee. Waarom draaien we het niet om? Ze had nog eens nagedacht over al die andere kinderen die de hele dag maar zwegen. Wat nou, stelde ze voor, als al die kinderen, op de hele school, vanaf nu óók onbeperkt veel lawaai mochten maken? Want, zo redeneerde ze, de buurtbewoners van de school konden in al die herrie onmogelijk vaststellen van welk kind precies welk geluid afkomstig was. En dus zou het niet eerlijk zijn dat die kinderen stil moesten zijn. Hun bijdrage aan het totale geluid was niet te meten. En dus was er geen reden meer voor die kinderen om stil te blijven. Juf Femke had zelfs een moeilijke, gewichtige naam voor het plan bedacht: het Ophogen van de Rekenkundige Ondergrens voor Geluidsemissies. Dat klonk zo ingewikkeld, iedereen moest wel denken dat dit een slim plan was. Vanaf nu konden alle kinderen op school zichzelf weer ontplooien en werken aan hun ontwikkeling. De hele school van het slot! Sterker nog, zelfs de kinderen uit de klas van juf Femke konden hun kabaal nog een tandje bijzetten onder het nieuwe plan. Precies zoals de ouders het graag wilden. Iedereen blij, eind goed, al goed. Maar wacht even, hoor ik je denken. Hoe zit het dan met de buurtbewoners? En met de zieke natuur in de buurt van de school? Het wordt toch alleen maar erger zo? En daar was het toch allemaal mee begonnen? Maar dat maakte juf Femke niets uit. Ze had een groot hart voor de school. De buurt, die stikt er maar in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/19/de-luidruchtige-klas-van-juf-femke-a4912909</guid>
      <pubDate>Wed, 19 Nov 2025 09:00:59 +0000</pubDate>
    </item>
    <item>
      <title><![CDATA[Het vizier op de toekomst blijft ongebruikt]]></title>
      <description><![CDATA[<p>Mijn moeder woont in een groot huis op de Hondsrug, in Drenthe. We woonden er ooit met ons hele gezin, maar nu woont ze alleen. In haar dorp wonen nog veel meer ouderen in hun eentje of met z’n tweeën in grote gezinswoningen. Sommige ouderen vinden het fijn om de ruimte te hebben, en een grote tuin. Maar velen zitten er ook tegen wil en dank. Er zijn namelijk geen kleinere seniorenwoningen beschikbaar. En dat is wel frappant. Er is immers niets zo zeker als de snelheid van je leeftijd: precies één jaar per jaar. De gemeente van mijn moeder weet dus al sinds de naoorlogse babyboom, dat is alweer 75 jaar geleden, dat er rond deze tijd een enorme vraag naar seniorenwoningen zou komen. Toch zijn ze er niet. Dat de woningmarkt een belangrijk politiek thema is, heeft een hoop verschillende oorzaken. Maar vaak wordt een crisis pas een crisis als je niet genoeg vooruitkijkt. Of als je wel vooruitkijkt maar niets doet met wat je daar in de toekomst ziet. Demografische ontwikkelingen kunnen heel groot zijn, maar je kunt ze wel ver van tevoren zien aankomen. Dat de woningvoorraad niet aansluit bij de huidige bevolkingspiramide had niet gehoeven. Men keek wel maar vergat daarna iets te doen. Kwantitatief vooruitkijken was ooit onmogelijk. Het ontbrak aan kennis, maar zeker ook aan de juiste wiskunde. Dankzij de moderne wetenschap is de toekomst toch binnen bereik gekomen. Zeker als het onderwerp dat je bestudeert zich laat beschrijven door wiskundige vergelijkingen die een toekomstige toestand kunnen berekenen vanuit het heden. Demografie is daarvan een uitstekend voorbeeld en ontwikkelde zich al vroeg in de moderne tijd. Tijd is de motor van de demografische wiskunde: elk jaar worden leden van een populatie een jaar ouder. Terwijl die klok tikt, verandert de populatieomvang door geboorte, sterfte of migratie, en dat hangt weer af van externe factoren zoals oorlog, ziekte, welvaart en politiek beleid. De Engelse Thomas Malthus knoopte al deze zaken aan elkaar in een politieke en economische visie die erop gericht was om crises te voorkomen. Omdat de bevolking in zijn modellen exponentieel groeide en de beschikbare hulpbronnen slechts lineair, dreigde constant de Malthusiaanse catastrofe van oorlog, honger en ziekte. Malthus, die toen nog niet kon vermoeden dat de voedselproductie spectaculair meer dan lineair kon stijgen, stelde actief politiek beleid zoals geboortebeperking voor om de catastrofe uit te stellen of te verlichten. Demografie is kortom een tak van wetenschap die ons bij uitstek in staat stelt om toekomstige crises te voorkomen. Of, als je cynisch bent, om ze te zien aankomen. De uitdagingen van de toekomst worden duidelijk geschetst in meerdere rapporten: de werkende bevolking krimpt, het aantal 80-plussers stijgt in de komende 25 jaar van 800.000 naar 1,6 tot mogelijk ruim 2 miljoen. Voor behoud van het huidige niveau van ouderenzorg moet straks een op de drie werkenden in de zorg aan de slag. Dat gaat natuurlijk niet gebeuren, en dus is de keuze even duidelijk als kil: minder zorg, of meer zorg per zorgmedewerker. Dat laatste heet innovatie in de zorg. Het is de crisis die mij gaat raken: ik word 70 in 2050. Vooruitkijken gebeurt overal in de wetenschap, maar de een kijkt wat verder dan de ander. Astrofysici: over een miljard jaar is de zon zo veel feller geworden dat op aarde de oceanen zijn drooggekookt en leven zoals we het nu kennen onmogelijk is. Geologen: over een paar miljoen jaar zijn Afrika en Europa tegen elkaar aangebotst en is de Middellandse Zee verdampt en verdwenen. Allemaal catastrofes maar voor politiek niet zo relevant. Klimaatwetenschap maakt zich bij uitstek relevant op precies die tijdschaal van beleid. Die kijkt precies een paar generaties de toekomst in. De achterliggende vergelijkingen gaan weliswaar niet over mensen maar wel over energie. Veranderingen in temperatuur komen door meer of minder zonlicht, en door broeikasgassen die warmte vasthouden in de atmosfeer. De huidige en toekomstige opwarming komt vrijwel volledig door dat laatste, doordat we fossiele brandstoffen verbranden. Ook hier moet je de stap zetten van kijken naar doen om een crisis te voorkomen. Uit verschillende uitgewerkte scenario’s kun je zelf kiezen hoe groot je de klimaatcrisis wilt hebben. Als de wetenschap ons dat vizier op de toekomst aanreikt, waarom doen we er dan zo weinig mee? Waarom draait het toch vaak op een crisis uit? Waarom is de uitstoot van broeikasgassen niet allang aan het dalen? Waarom heeft nog niemand een idee wie mij op mijn oude dag gaat verzorgen? Waarom zijn er in het dorp van mijn moeder zo weinig huizen voor ouderen? Waarom laten we het er vaak zo op aankomen? Het is geweldig dat de wetenschap ons de toekomst in kan laten kijken. Als we ons meer van die vergezichten zouden aantrekken, hoeven we ons veel minder te laten verrassen en kunnen we heel ver vooruitplannen zonder in crisismodus te raken. Vooruitkijken en er vervolgens ook iets mee doen, daar zit het grootste potentieel voor benutting van wetenschappelijke kennis. Op de hoogte van kleine ontdekkingen, wilde theorieën, onverwachte inzichten en alles daar tussenin NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/30/het-vizier-op-de-toekomst-blijft-ongebruikt-a4910962</guid>
      <pubDate>Thu, 30 Oct 2025 09:00:59 +0000</pubDate>
    </item>
    <item>
      <title><![CDATA[De merkwaardige impact van de Groenlandse ijskap]]></title>
      <description><![CDATA[<p>Vorig weekend was het stormachtig en stond ik op zaterdagmiddag in de jachthaven van Schiermonnikoog te turen naar de wadplaten bij laagwater. Regenpak aan, leunen in de striemende westerstorm. Het viel me op dat overal kleine wadvogels onverstoorbaar over de zandplaten naar bodemdiertjes foerageerden, alsof de wind totaal geen vat had op hun kleine lijfjes. De volgende ochtend was het springtij, en in combinatie met de aanhoudende harde wind stonden daardoor de hele veerhaven en de veerdam onder water. Aan de Noordzeekant stond het water tot aan de strandopgang. Niets ernstigs, dat gebeurt een paar keer per jaar. Toch dacht ik bij het zien van dat tafereel onwillekeurig aan de verre toekomst van ons land. Ik ben benieuwd of de huidige woningcrisis een peulenschil is vergeleken met die in het jaar 2125, waarin miljoenen westerlingen hun waardeloos geworden huizen moeten opgeven en opnieuw moeten beginnen in een van de tien nieuwe grote steden in Gelderland en Brabant. Allemaal omdat de mensen honderd jaar eerder te druk waren met hun eigen kortetermijnproblemen om over de mensen in de toekomst na te denken. In de glaciologie begrijpen we dat er meer ijs smelt als de wereld verder opwarmt. De hoogste schattingen van toekomstige zeespiegelstijging vinden we in de klimaatscenario’s met de meeste opwarming. Toch is de ene smeltende gletsjer de andere niet. Dat komt door de zwaartekracht. De oceaan is geen badkuip, maar gevormd naar het zwaartekrachtveld van de aarde. Door variaties in de dikte van de aardkorst en de onderliggende aardmantel ligt dat zwaartekrachtveld met tientallen meters hoogteverschil over het aardoppervlak geplooid. Wie van Europa naar Amerika vaart, glijdt ongemerkt een glijbaan van honderd meter hoogteverschil naar beneden. Het kan nog gekker. Onderweg van het Suezkanaal naar Oost-Azië vaar je door een kuil van ruim honderd meter diep, eerst steil naar beneden richting Sri Lanka, en dan aan de andere kant weer flink omhoog. Toch merk je er niets van, omdat de zwaartekracht overal op de oceaan precies loodrecht op het oceaanoppervlak staat. De helling is er wel degelijk, alleen glijd je niet echt naar beneden. Dan het ijs. Daar heeft de zwaartekracht een pas recent ontdekt effect op de zeespiegel. De enorme massa van de ijskappen van Groenland en Antarctica trekt de oceaan naar zich toe. De oceaan staat als het ware een beetje tegen de ijskap aangeleund. Als de ijskap vervolgens begint te smelten, dan gebeuren er duizelingwekkend tegenintuïtieve dingen. Weliswaar stijgt wereldwijd gemiddeld de zeespiegel als er ijs smelt. Maar in de directe omgeving van de ijskap dáált de zeespiegel juist. Dat komt doordat een smeltende ijskap in massa afneemt, en daardoor de oceaan minder hard naar zich toetrekt. Iets verder van de ijskap stijgt de zeespiegel weliswaar, maar door het wegvallen van de zwaartekrachtaantrekking toch iets minder dan het wereldwijde gemiddelde. Juist heel ver weg, op duizenden kilometers afstand, is de zeespiegelstijging groter dan het wereldwijde gemiddelde. Hoe verder weg van het smeltende ijs, hoe groter de impact. Voor Nederland betekent dit alles iets heel merkwaardigs. Als door het smelten van de relatief nabije Groenlandse ijskap de zeespiegel wereldwijd gemiddeld met één meter stijgt, dan stijgt de zeespiegel voor de kust van Nederland met maar 25 centimeter. Maar als van de ver weg gelegen Antarctische ijskap precies evenveel ijs smelt, dan krijgen we in ons land een zeespiegelstijging van ongeveer 125 centimeter. Daarom is alles wat op Antarctica gebeurt voor ons Nederlanders vijf keer zo interessant als het lot van Groenland. De toekomst van Groenland is voor ons land een stuk minder relevant dan voor bijvoorbeeld Argentinië of Australië. Maar wel razend interessant: het is namelijk nog lang niet zeker hoeveel de zeespiegel stijgt door het smelten van de Groenlandse ijskap, zelfs als al vast zou staan hoeveel de aarde opwarmt. Op de ijskap ligt een tientallen meters dikke laag sneeuw, die onder zijn eigen gewicht langzaam samengedrukt wordt tot ijs. Die sneeuwlaag werkt als een spons, waarin het smeltwater kan doorsijpelen en herbevriezen. Sterker nog, op dit moment wordt de helft van al het smeltwater op Groenland opgenomen in die spons. Slechts de andere helft bereikt de oceaan en leidt tot zeespiegelstijging. De sneeuwlaag bespaart ons op dit moment de helft van de zeespiegelstijging van Groenland. Hoe lang we nog zo worden gematst is de grote vraag. Als in de toekomst de smelt van Groenland verder toeneemt, is niet precies duidelijk hoe het met de sneeuwlaag verder gaat. Het is aannemelijk dat er meer smeltwater de sneeuwlaag insijpelt, en er herbevriest. Door die herbevriezing verijst de sneeuwlaag en neemt de sponswerking af. Maar hoe dit precies verloopt en welke fysische processen belangrijk zijn is onderwerp van lopend onderzoek. Het zorgt voor een belangrijke onzekerheid in de toekomstige bijdrage van Groenland aan de zeespiegel. Voor de toekomst van de Nederlandse kustprovincies, en de Waddenzee, maakt het de komende eeuw waarschijnlijk niet zo veel uit wat er op Groenland gebeurt. Toch kunnen we het beter niet laten aankomen op een situatie waarin de Groenlandse ijskap flink afsmelt. Want in dat scenario roert ook het acht keer grotere Antarctica zich, en de gevolgen van het smelten van Antarctica zullen in Nederland des te harder voelbaar zijn. Peter Kuipers Munneke is glacioloog bij de Universiteit Utrecht en weerman bij de NOS NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/09/de-merkwaardige-impact-van-de-groenlandse-ijskap-a4908796</guid>
      <pubDate>Thu, 9 Oct 2025 09:01:00 +0000</pubDate>
    </item>
    <item>
      <title><![CDATA[ChatGPT verheft de middelmaat]]></title>
      <description><![CDATA[<p>Voor het maken van hun opdrachten gebruiken mijn studenten steeds vaker ChatGPT of vergelijkbare generatieve kunstmatige intelligentie (AI). De ontwikkeling daarvan gaat zo snel dat examencommissies en docententeams op universiteiten pas langzaam een beeld beginnen te krijgen van de plaats die AI in het academische onderwijs moet hebben. Er begint consensus te ontstaan over waar AI studenten wel en niet mee mag helpen. Spelling controleren, een stukje computercode schrijven, daar kan AI uitstekend bij helpen. Dan is AI een scheidsrechter die kan vertellen wat correct is, en wat niet. Maar voor mij is er een duidelijke grens: het gebruik van generatieve AI voor het schrijven van teksten zou verboden moeten worden. Generatieve kunstmatige intelligentie is ontworpen om zo goed mogelijk een gemiddelde tekst te schrijven. Gemiddeld, dat is saai, plat en voorspelbaar. En opleiden voor saaie middelmaat, daar is een universiteit niet voor. Om te snappen waarom ChatGPT nooit in staat zal zijn om een creatieve tekst of een origineel idee voort te brengen, moeten we heel even ontleden wat zo’n large language model eigenlijk doet. In de kern zoekt het model naar het meest waarschijnlijke woord dat volgt op de woorden die al geschreven zijn. Je kunt de werking daarvan mooi zien in chatapps op je telefoon. Als je zelf „van harte” intoetst, geeft je telefoon als vervolgsuggesties „gefeliciteerd”, „proficiat”, of een emoji met een feestmuts. Daarmee heb je hoogstwaarschijnlijk het juiste vervolg van die zin wel te pakken – die ene keer dat je van harte een condoleance per tekstbericht afdoet daargelaten. De essentie van generatieve taalmodellen is dat ze altijd het meest waarschijnlijke vervolg kiezen. Dat voorkomt zo’n beetje alle taalkundige uitglijders, en ook een deel van de inhoudelijke missers. Maar het elimineert ook de kans dat er aan een verhaal een onverwachte draai wordt gegeven. Nooit eens word je positief verrast door een originele wending in een ChatGPT-tekst. In de drang om fouten in een tekst uit te sluiten, gooit het ook de deur voor een positieve uitschieter dicht. Het sturen op waarschijnlijkheid is de reden dat AI geen verkiezingsprogramma’s uit elkaar kan houden. Een taalmodel heeft geen enkele inhoudelijke kennis van onderwerpen. Als je dan aan zo’n model gaat vragen wat de VVD en de PVV voor standpunten over migratie hebben, dan weet een taalmodel halverwege een zin over asielzoekers simpelweg niet of daar VVD of PVV bij moet staan. De kans op een van beide mogelijkheden is ongeveer even groot. Beide partijen schrijven vergelijkbare teksten over asiel. En in plaats van dat een taalmodel toegeeft dat het niet goed in staat is om het verschil aan te geven, kiest het dan maar een van beide. Het is alsof je op de menukaart meerdere hoofdgerechten even lekker vindt. Toch ga je er echt maar eentje kiezen. De uiteindelijke keuze komt dan toch in blinde paniek tot stand. Maar waar jezelf dan nog minutenlang kan denken of je niet tóch het andere gerecht had moeten kiezen, is het algoritme van een taalmodel na zo’n arbitraire keuze alweer bezig met de rest van zijn verhaal. Muziekdienst Spotify stopt tegenwoordig ook liedjes die met AI gemaakt zijn in playlists van luisteraars. Dat is handig, want daarover hoeft Spotify geen rechten te betalen aan een artiest. Maar die AI-liedjes zijn allemaal ongelofelijk zielloos en mainstream. Ook hier schittert het onvermogen om iets creatiefs te maken, omdat AI nu eenmaal ontworpen is om het meest waarschijnlijke vervolg te geven aan een melodie of akkoordenschema. AI zal daarom ook nooit de volgende Beethoven, Stravinsky, Queen of Radiohead worden. Het probleem met het gebruik van AI in het academische onderwijs vind ik precies de neiging van taalmodellen om zo gemiddeld mogelijke teksten te maken. ChatGPT voedt de zesjescultuur. We mogen van studenten meer verwachten dan teksten die streven naar middelmaat. Van een conservatoriumstudent zouden we het ook niet accepteren als die composities door een computer liet maken. Ik moest denken aan de Feynman Lectures on Physics van de briljante natuurkundige Richard Feynman. Hij legt uit dat je een bestaande natuurkundige formule altijd kunt reconstrueren door twee andere formules met elkaar te combineren. Al heb je niet alle formules onthouden, je kunt ze door te combineren altijd terugvinden. Maar dat is niet het nut van een goede natuurkundige, zegt Feynman. Een goede natuurkundige maakt combinaties van formules die nog nooit iemand anders heeft gemaakt. Alleen dat leidt tot nieuwe ontdekkingen. Om te leren hoe je dat moet aanpakken, moet je de verbanden in de natuur echt goed begrijpen. Zo is het ook met goed schrijven. AI is prima in staat om teksten te schrijven die in het verlengde liggen van wat er al geschreven is. Maar om nieuwe ideeën te formuleren en ze helder op papier te krijgen, zul je zelf aan het werk moeten. Schrijven gaat niet over na-apen of reproduceren. Schrijven is een scheppend proces waar originaliteit en verrassing de kern zijn. Het is een essentiële academische vaardigheid, die je zelf zult moeten leren. Schrijven uitbesteden aan AI hoort op een universiteit dus niet thuis. Peter Kuipers Munneke is glacioloog bij de Universiteit Utrecht en weerman bij de NOS NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/18/chatgpt-verheft-de-middelmaat-a4906271</guid>
      <pubDate>Thu, 18 Sep 2025 09:01:00 +0000</pubDate>
    </item>
    <item>
      <title><![CDATA[De toekomst van code rood]]></title>
      <description><![CDATA[<p>Ik heb als weerman een heel leuke baan die, denk ik, in een belangrijke behoefte voorziet. Ik hoop altijd dat mensen het fijn vinden dat iemand van een verzameling saaie getallen een samenhangend verhaal maakt. Ik probeer de getallen te laten leven, en geef ze een gevoel. Ik gebruik taal, de goede woorden, om aan kale getallen en simpele symbolen een betekenis te geven. Het maakt de meteorologie een mooie blauwdruk van wetenschapscommunicatie. De wetenschap erachter is natuur- en wiskunde. Maar het is de communicatie die de effectiviteit van het wetenschappelijke resultaat bepaalt. Laten we eerlijk zijn, een weerman die op een paar vaste momenten op tv en radio komt, dat heeft iets ouderwets. Het is bovendien alleen geschikt voor de weersverwachting op de middellangere termijn, laten we zeggen voor de periode tussen 6 uur en een paar dagen vooruit. Met de verwachting op nog langere termijn kan ik niets beginnen. Er is voor de kijker niet genoeg informatie meer. Een weersverwachting voor over drie weken heeft geen praktische betekenis omdat die te algemeen is: ‘een iets verhoogde kans op natter weer dan gemiddeld’. Gek genoeg kan ik ook met de weersverwachting voor de heel korte termijn niet goed uit de voeten. Dan is er juist veel te veel informatie. Die kan ik in een weerbericht voor het algemene publiek niet kwijt. Neem een dag met verspreid over het land wat regen. Als ik iets wil communiceren over het weer over twee uur, dan heb ik veel te veel detail nodig. Dit speelt vooral op de radio: ‘In Hellendoorn, Raalte, Dalfsen en Ommen regent het over twee uur, maar in Zwolle, Kampen, Epe en Hoogeveen is het tegen die tijd droog.’ Ook op tv is de hoeveelheid detail die je kunt geven beperkt. Een animatie van radarbeelden gebruik ik vaak, maar eigenlijk gaat dit veel te snel voor een kijker om er betekenisvolle informatie uit te halen. Je moet je blik razendsnel tussen een klokje en een kaart heen en weer laten gaan om te achterhalen wanneer het waar regent. Zoals een oud-collega bij de NOS het ooit verwoordde: tv is totaal ongeschikt voor informatieoverdracht. In het gat van het kortetermijnweer is de gepersonaliseerde weersverwachting gesprongen, en dat begon in 2006 met Buienradar. Die laat je zien waar het in Nederland regent, en hoe de regen zich over het land verplaatst. Op basis daarvan kun je een heel aardige inschatting maken over de regen in de komende twee of drie uur. Buienradar biedt alle informatie aan, en je kunt zelf uitzoeken welk deel van die informatie jij gebruikt. Een gepersonaliseerd informatiemodel waarin een weerman of weervrouw maar matig voorziet. Niet alleen is de verwachting op de heel korte termijn lastig voor de weerman. Het knelt in de communicatie ook bij de weerwaarschuwingen. Code geel, oranje, rood. Op dit moment worden die uitgegeven per provincie. Voor sommige soorten waarschuwingen werkt dat best aardig, vooral voor weersomstandigheden die over grotere gebieden gelijk zijn. Zoals zware windstoten. Maar voor veel weersverschijnselen slaan die provinciegrenzen eigenlijk nergens op. Als er in de Achterhoek een paar monsterbuien wateroverlast veroorzaken, wordt de hele provincie Gelderland op code oranje gezet, tot Zaltbommel toe. Het weeralarm voor de pinkpopbuien in Zuid-Limburg in 2014? Heel de provincie op code rood, terwijl het duidelijk was dat er in Venray niets bijzonders ging gebeuren. Op Pinkpop viel het trouwens gelukkig mee, iets verderop in Duitsland vielen zes doden. De provinciegrenzen knellen, en daarom gaat de communicatie over de weerwaarschuwingen de komende jaren ingrijpend veranderen. Het KNMI is achter de schermen bezig om waarschuwingen op postcodeniveau te gaan uitgeven. Voor bijvoorbeeld zware windstoten en ijzel is dat niet moeilijk en heel praktisch. Je kunt daarmee dwars door provincies heen aangeven waar het weer wel en niet gevaarlijk is. Voor zwaar onweer wordt er druk gewerkt aan een systeem dat individuele buien volgt en probeert in te schatten wat hun koers is en hoe die zich gaan ontwikkelen. Als die techniek eenmaal goed genoeg is, kun je waarschuwen voor onderlopende straten in Doetinchem in plaats van heel Gelderland. Waarschijnlijk zullen digitale middelen en de weerman elkaar gaan versterken bij het communiceren van weerwaarschuwingen. De weerman en zijn nieuwsorganisatie kunnen hun bereik gebruiken om mensen snel op de hoogte te brengen. Een app of website kan je vervolgens een gedetailleerd persoonlijk overzicht geven voor jouw locatie. Nieuwe technologie en nieuwe communicatie kunnen de effectiviteit van de weerwaarschuwing verbeteren, het aantal onterecht gewaarschuwde mensen verminderen, en het vertrouwen in de waarschuwingen verder verhogen. Technologie en communicatie gaan ook in de toekomst van de meteorologie, zoals het al decennia gaat, hand in hand. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/19/de-toekomst-van-code-rood-a4897226</guid>
      <pubDate>Thu, 19 Jun 2025 09:01:01 +0000</pubDate>
    </item>
    <item>
      <title><![CDATA[Grafieken onder vuur]]></title>
      <description><![CDATA[<p>Twee maanden geleden was ik op een bijeenkomst waar ook de directeur van het KNMI was. In een flits zag ik dat hij sokken aanhad met daarop de klimaatstreepjescode. Die sokken heb ik ook, dacht ik nog. Maar bovenal herinnerden die sokken me eraan hoe ontzettend krachtig een goede grafiek kan zijn. De klimaatstreepjescode is grootgemaakt door de Engelse klimaatwetenschapper Ed Hawkins. De gemiddelde wereldtemperatuur wordt er voorgesteld door een verzameling gekleurde verticale strepen, van blauw voor de vroegere koude jaren tot donkerrood voor de meest recente jaren. De eenvoud van de streepjescode is bedrieglijk: er zitten honderdduizenden metingen in verwerkt. Een van de allermooiste boeken in mijn boekenkast gaat over de grafische communicatie van informatie: The Visual Display of Quantitative Information van Edward R. Tufte. Het boek laat prachtige voorbeelden zien van datavisualisatie, waarin de klimaatstreepjescode niet zou misstaan als het boek ooit een herdruk zou krijgen. In een van de hoofdstukken betoogt Tufte dat datavisualisatie er in de moderne media bekaaid afkomt. Het dominante soort grafische informatie in de media is meestal heel karig: het is óf een kaart, óf een grafiek met een tijdreeks, dat wil zeggen met de tijd op de horizontale as. Tufte laat zien dat meer dan 99 procent van de grafieken in de gedrukte pers een kaart of een tijdreeks is. Alleen Der Spiegel en The Economist bevatten 2 tot 5 procent grafieken met iets anders dan de tijd op de horizontale as. Een snelle steekproef bevestigt dat beeld, zelfs in een krant met een hoogopgeleid lezerspubliek als NRC. Ik doorzocht zaterdagkrant van vorige week en vond één kaart en 12 grafieken. Elf daarvan waren een tijdreeks. Krachtige grafieken laten volgens Tufte, in tegenstelling tot tijdreeksen, de oorzaak op de horizontale as zien, en het gevolg op de verticale as. Voorbeeld uit zijn boek: aantal gerookte sigaretten per hoofd van de bevolking op de horizontale as, en aantal longkankerdoden per miljoen inwoners op de verticale as. Een bijna rechte lijn verschijnt als je de data uit meerdere landen in de grafiek zet. Zulke grafieken zie je bijna nooit in de krant of op tv. In de beleidssamenvatting van het meest recente IPCC-rapport staat ook een grafiek van dit type. Het is mijn favoriete klimaatgrafiek. Je ziet de hoeveelheid verbrande fossiele brandstof op de horizontale as, en de temperatuurstijging sinds de ontdekking van die fossiele brandstoffen op de verticale as. Resultaat: een vrijwel rechte lijn met oorzaak en gevolg kristalhelder in beeld. Hoewel Tufte overtuigend laat zien dat de tijdreeks eigenlijk een zwaktebod is, zonder verklarende kracht, wordt een andere kracht van grafieken onderbelicht, namelijk die van de herhaling. Dat is ook niet gek, het boek is uit 2001, voordat het internet zo groot werd. Een tijdreeks mag een minder krachtige inhoud hebben, als een tijdreeks door herhaling een iconische status bereikt is het alsnog een ontzettend overtuigend instrument. Neem de klimaatstrepen als voorbeeld, die heeft bijna iedereen weleens gezien. Klimaatstreepjescode voor Rotterdam. Krachtige grafieken roepen weerstand op. Dat gebeurde bijvoorbeeld bij de hockeystick, een beroemde tijdreeks in de klimaatwetenschap met de afgelopen tweeduizend jaar op de x-as, en de mondiaal gemiddelde temperatuur op de y-as. De grafiek ziet eruit als een ijshockeystick op z’n kant, met een vrijwel constante temperatuur vóór de industriële revolutie, en een sterk oplopende temperatuur daarna. Omdat deze grafiek zo duidelijk laat zien dat de huidige opwarming uniek is in de periode sinds de antieke oudheid, veroorzaakte hij nogal wat verzet uit de hoek van de klimaatontkenners. Immers, hier werd met één lijntje het kroonjuweel van de klimaatontkenning van tafel geveegd, namelijk dat het allemaal een natuurlijke cyclus zou zijn en de mens er part noch deel aan had. Michael Mann, de maker van de hockeystick, heeft een boek geschreven over de persoonlijke aanvallen die hem ten deel vielen na publicatie ervan. De Republikeinen nemen nu andere grafieken op de korrel. Neem de data van het National Snow and Ice Data Center in Colorado. Hun bekendste grafiek laat de enorme afname van zeeijs in het noordpoolgebied zien, een icoon van klimaatverandering. Financiering sinds begin mei gekortwiekt. En NOAA, met de Keeling curve. Honderdduizenden metingen op Mauna Loa vormen de grafiek die toont dat de CO2-concentratie in de atmosfeer sinds het begin van de metingen in 1958 elk jaar stijgt. Afgelopen jaar zelfs sneller dan ooit. Financiering: na 67 jaar onzeker. Het is mooi dat wereldwijd meetgegevens worden veiliggesteld buiten de VS. Iconische grafieken laten zich in een verknoopte digitale wereld niet uitwissen. Maar grafieken moeten actueel blijven. Satellieten moeten opgevolgd worden en CO2-metingen in stand gehouden. We zijn nu nog druk met data rescue. De volgende stap is om ook de kennis, kunde en instrumentatie op meerdere plekken in de wereld op te bouwen. Daarmee kunnen iconische grafieken hun relevantie behouden. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/05/15/grafieken-onder-vuur-a4893188</guid>
      <pubDate>Thu, 15 May 2025 09:01:02 +0000</pubDate>
    </item>
    <item>
      <title><![CDATA[De opwarming stoppen zonder de planeet te redden]]></title>
      <description><![CDATA[<p>Bij ons thuis zijn we bezig met plannen maken voor de zomervakantie. Niet al onze ideeën worden door de kinderen met evenveel enthousiasme begroet. Toch hebben mijn vrouw en ik in de inleidende onderhandelingen de vierdaagse huttentocht in de Dolomieten uit het vuur gesleept. We wachten nu op tegenvoorstellen van onze kinderen. Het laatste dat ik van ze hoorde is dat ze graag een paar dagen naar Slovenië willen. Je kunt er raften. En de wijn schijnt er lekker te zijn. Voor ons dan, niet voor de kinderen. Gelukkig kúnnen we ons druk maken over de vakantie. Ons inkomen is stabiel, we zijn gezond, en we ruziën elkaar niet de tent uit. Als je ruzie maakt ben je alleen met het heden bezig. Voor later is geen tijd. Kijk maar naar Den Haag. Daar komt de toekomst piepend tot stilstand. Ook de wispelturigheid uit Amerika die het nieuws in zijn greep heeft doet de blik op de lange termijn vervagen. Alle energie gaat slechts naar bepaling van positie. Voor koers en bestemming is de ruimte niet. Iemand die dus aandacht vraagt voor het klimaat en, ik noem maar wat, de leefbaarheid van onze planeet, heeft het nu niet makkelijk. Dat is nou typisch een onderwerp waar je pas aan toe komt als je een beetje met elkaar door één deur kunt. Pas later, als handelsoorlogen beslecht zijn en ons kabinet stabiel, zal de blik op de toekomst zich onttrekken aan de nevel van het heden. Gelukkig blijft het in de wetenschap wél draaien om de lange termijn. Als ministers en bestuurders haar niet dwingen om zich met urgente actualiteit te bemoeien (ontslag bijvoorbeeld, of bezuinigingen), verliest een wetenschapper zich het liefst in vergezichten van hoe het ooit kan worden. Zij rekent stug door aan scenario’s voor duurzame economieën, circulaire grondstoffen, fossielvrije energie. Goede plannen voor de toekomst van de aarde zijn zo eenvoudig nog niet. De oplossingsruimte voor de huidige klimaat- en biodiversiteitscrisis wordt opgespannen door de dimensies van geld, ruimte, grondstoffen en draagvlak. Daarbinnen ligt ergens een optimale oplossing. Sommige plannen zijn goedkoop maar missen draagvlak. Andere kosten weinig geld maar veel ruimte. Met sommige ideeën ga je één stap vooruit maar twee stappen terug. Recent las ik een belangrijk Duits onderzoek naar de effecten van zo’n maatregel: bioenergy with carbon capture and storage. Als het aan beleidsmakers ligt, wordt BECCS een van de belangrijke pijlers onder het klimaatbeleid van de toekomst. In het kort: je verbouwt snelgroeiende gewassen die CO2 uit de atmosfeer halen. Die verbrand je om er energie uit te halen. En de CO2 die bij de verbranding vrijkomt vang je af en stop je in een diepe zoutmijn of leeg gasveld. Dat is precies het omgekeerde van fossiele brandstoffen verbruiken, en tóch levert het je energie op. Die energie komt van de zon, die via fotosynthese CO2 omzet in brandstof. Dat klinkt fantastisch, en het is ook niet heel duur. Daarom maken veel overheden plannen voor BECCS. Maar BECCS blijkt in het Duitse onderzoek een goed voorbeeld van hoe je de opwarming kunt stoppen zonder de planeet te redden. Er is namelijk veel meer dan geld en CO2. De Duitse onderzoekers bepalen de gezondheid van de planeet aan de hand van negen indicatoren. Bijvoorbeeld stikstofdepositie, schoon drinkwater, functioneren van ecosystemen en bodemkwaliteit. Wereldwijd gemiddeld staan op dit moment zes van deze negen indicatoren op rood. De Duitsers keken eerst naar de maximaal mogelijke bijdrage van BECCS, als je overal ter wereld biomassaplantages maakt waar het maar past. Daarmee kun je pak ’m beet 40 gigaton CO2 per jaar afvangen. Dat is ongeveer net zo veel als er nu door menselijke activiteit aan de atmosfeer toegevoegd wordt. Maak je dus van de hele wereld een biomassaplantage, dan hebben we geen verder CO2-beleid meer nodig. Maar als je aanneemt dat biomassaplantages niet kunnen op plekken waar nu de planetaire indicatoren al op rood staan, dan blijft er bijna geen enkele plek over waar je ze kunt aanleggen zonder bijvoorbeeld de druk op het watersysteem te verergeren, of de biodiversiteit te schaden. Het potentieel van BECCS is in de praktijk vrijwel nul als je de planeet niet op een ander vlak meer schade wilt toebrengen. BECCS kán de CO2-uitstoot beperken, maar wel met nevenschade aan ecosystemen en drinkwater tot gevolg. De énige manier om ruimte voor BECCS te creëren, is door de mondiale veestapel flink in te krimpen. Daarmee komt ruimte vrij voor biomassaplantages, waar nu veevoer wordt verbouwd. Het slagen van dat plan wordt bepaald door de dimensie draagkracht. Rijke landen moeten dan overwegend plantaardig gaan eten. Dát is een bevinding waar de opvolgers van de ministers Hermans en Wiersma maar eens een plan voor moeten maken. Als de lange termijn weer een kans krijgt. Wie weet al na mijn zomervakantie naar de Dolomieten. Peter Kuipers Munneke is glacioloog bij de Universiteit Utrecht en weerman bij de NOS NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/04/10/de-opwarming-stoppen-zonder-de-planeet-te-redden-a4889277</guid>
      <pubDate>Thu, 10 Apr 2025 09:01:02 +0000</pubDate>
    </item>
    <item>
      <title><![CDATA[Wind tegen voor Europeanen]]></title>
      <description><![CDATA[<p>Er wordt de laatste tijd nogal wat over de Atlantische Oceaan heen en weer gevlogen tussen de VS en Europa. Macron was in de VS, Zelensky ook zoals u wellicht heeft meegekregen, Amerikaanse onderhandelaars vliegen af en aan naar het Midden-Oosten. Of het een strategisch voordeel is weet ik niet, maar Europese leiders die naar de VS reizen hebben tijdens een trans-Atlantische vlucht meer tijd om stukken door te nemen (of te slapen) dan Amerikanen die in Europa moeten zijn. Dat komt door de straalstroom. Op een hoogte van ongeveer 9 of 10 kilometer hoogte waait het in een smalle strook van enkele honderden kilometers breed veel harder dan in de rest van de atmosfeer. Van west naar oost. Daardoor kun je profiteren van enorme meewind als je van de VS naar Europa vliegt. Scheelt al gauw een uur vliegen. De afgelopen weken ben ik met mijn studenten – ongeveer 40 eerstejaars natuurkunde – bezig om stap voor stap de werking van de atmosfeer op een fysische manier inzichtelijk te maken. Komende maandag gaan we begrijpen hoe de straalstroom precies tot stand komt, de bekroning van het vak. Om de straalstroom te kunnen verklaren heb ik met mijn studenten aan drie belangrijke bouwstenen gewerkt. De eerste is het inzicht dat lucht uitzet als het warmer is. U kent het van de luchtballon die opstijgt als je de lucht erin verwarmt. De tweede bouwsteen gaat over de verticale opbouw van de atmosfeer. Hoe hoger je komt, hoe lager de luchtdruk. Die daling van luchtdruk met de hoogte gaat sneller voor zware lucht dan voor lichte lucht. Zware lucht duwt de atmosfeer als het ware in elkaar. En dan de derde bouwsteen. Dat is de wet van Buys Ballot. Staande met de rug in de wind bevindt het lagedrukgebied zich aan de linkerhand, en het hogedrukgebied aan de rechterhand. Buys Ballot geeft een vuistregel voor iets wat eigenlijk heel fascinerend is. Lucht wil natuurlijk eigenlijk waaien van hoge naar lage druk. Maar de draaiing van de aarde verhindert dat. Die zorgt er steeds voor dat lucht naar rechts wordt afgebogen. De luchtdruk wil de lucht naar het midden trekken, maar die kracht wordt precies tegengewerkt door die afbuiging naar rechts (de corioliskracht voor liefhebbers). Het resultaat is dat wind om het midden van een lagedrukgebied heen waait in plaats van recht naar het midden toe. Bovendien: hoe lager de luchtdruk in het lagedrukgebied, hoe harder de wind. We kunnen nu deze drie bouwstenen toepassen op koude poollucht in het noorden en warme tropische lucht in het zuiden. De eerste bouwsteen leert ons dat koude poollucht zwaarder is dan warme tropische lucht. Volgens de tweede bouwsteen drukt die koude, zware poollucht de atmosfeer sterker in elkaar dan de warme, lichte tropische lucht. En nu komt het. Op 10 kilometer hoogte is er in de tropen daarom veel meer lucht dan op diezelfde hoogte in de koude poollucht. Die is op dezelfde hoogte veel ijler. Op 10 kilometer zorgt het enorme drukverschil tussen de ijle poollucht en de tropische lucht voor een soort turbo-Buys Ballot: enorm harde wind op het grensvlak tussen tropen en polen, precies boven de gematigde breedtegraden waar Europa en de VS liggen. De straalstroom, voilà. Zo simpel is het. De straalstroom is voor ons van veel groter belang dan hoe lang je in een vliegtuig zit. Zij is de aanjager van het weer dichter bij het aardoppervlak en stuurt daarmee de grillige toevoer van regenwater. Lagedrukgebieden met veel regen en storm worden over onze contreien van west naar oost gestuurd. Daartussenin juist hogedrukgebieden, met in de zomer warmte en droogte. Lang aanhoudende regen, hitte of droogte hangt altijd samen met heel persistente drukgebieden die door een onveranderlijke straalstroom op één plek vastgeklemd worden. De laatste decennia zien we een toename van zulk soort extreem weer. Het zet de veerkracht van natuur en voedselvoorziening onder grote druk. Maar waar komt dat door? Verandert de dynamiek van de straalstroom zelf? Of komt het vooral door de opwarming van de atmosfeer, waardoor sterkere verdamping droogtes aanwakkert en regenbuien steeds meer regen kunnen bevatten? Recent onderzoek suggereert vooralsnog dat laatste. In een grote krachtsinspanning om oude bronnen te combineren is er een heranalyse gemaakt van weerpatronen tussen het begin van de 15de eeuw en nu. Meer dan 600 jaar aan informatie over de vermoedelijke ligging van de straalstroom toont aan dat hete, droge zomers in Europa voorkomen als de straalstroom naar het noorden verschoven is. Catastrofale overstromingen van de Rijn, zoals in 1570 en in 1801, vallen samen met een heel zuidelijke ligging van de straalstroom. Maar het huidige gedrag van de straalstroom wijkt niet noemenswaardig af van de afgelopen eeuwen. Dat suggereert dat toenemende extremen komen door sterkere verdamping en regenval. In de toekomst lijkt de ligging van de straalstroom wel te verschuiven, daarover bestaat steeds meer consensus. Het zal de grilligheid van ons weer verder beïnvloeden. En misschien ook wel de reistijd van trans-Atlantische vluchten. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/03/06/wind-tegen-voor-europeanen-a4885151</guid>
      <pubDate>Thu, 6 Mar 2025 09:01:03 +0000</pubDate>
    </item>
    <item>
      <title><![CDATA[VU, red de aardwetenschappen!]]></title>
      <description><![CDATA[<p>Er hangen donkere wolken boven de afdeling aardwetenschappen op de Vrije Universiteit in Amsterdam. Hoewel niet duidelijk is wat de VU precies met aardwetenschappen van plan is, geldt er sinds kort een vacaturestop en ligt de bouw van laboratoria stil. Wat er ook gebeurt, opheffen of wegbezuinigen van aardwetenschappelijke opleidingen en onderzoek zou een heel onverstandige beslissing zijn, waarmee de VU zich onttrekt aan haar verantwoordelijkheid om mensen op te leiden die kunnen gaan werken aan de grote maatschappelijke uitdagingen waar een snel veranderende wereld ons voor stelt. Aardwetenschappen aan de VU is een plek waar onderzoek naar klimaat en aarde van zeer hoog niveau wordt bedreven, en waar aan ongeveer 300 studenten misschien wel het beste aardkundeonderwijs van het land wordt gegeven. Nóg wel. Want het lijkt financieel niet goed te gaan met de afdeling, vooral doordat een paar jaar geleden de regels werden herzien voor de facultaire financiering van onderwijs en onderzoek. Het gebruik van laboratoria wordt sindsdien volledig doorberekend aan de groepen die er gebruik van maken. Erg nadelig voor een onderzoeksgroep als aardwetenschappen, met kleinschalige opleidingen en veel labonderzoek. Collega-klimaatonderzoekers van mij voelen zich overvallen door de recente vacaturestop, en maken zich grote zorgen over de toekomst van onderzoek en onderwijs. We zullen kennis over onze bodem de komende tientallen jaren nog hard nodig hebben. Neem alleen al de energietransitie. Een essentiële uitdaging is dat we momenteel bezig zijn om onze gehele energievoorziening te verplaatsen van de onzichtbare ondergrond naar het overvolle aardoppervlak. Een gaswinningslocatie, dat zijn een paar leidingen met een hek eromheen. Als je niet weet dat het er staat, rijd je er zo aan voorbij. Zonneparken en windmolens zijn daarentegen niet te missen. De verplaatsing naar het aardoppervlak geeft overal wrijving in de samenleving. Aardwetenschappers zijn onmisbaar om die ruimteclaims in goede banen te leiden, met kennis van bodem, natuur en water als basis. Ze kunnen ook helpen de druk op het oppervlak te verlichten, door te werken aan ondergrondse energieopslag, geothermie, aanleg van warmtenetten en waterstofinfrastructuur. Ze zijn onmisbaar voor een overstap naar duurzaam en circulair gebruik van grondstoffen. En dan heb ik het nog niet eens gehad over de enorme joker in alle twee-gradenscenario’s: afvangen en ondergronds opslaan van CO2. Niemand die weet hoe we dit gaan opschalen maar we rekenen wel vast op knappe koppen die dit gaan oplossen. De aardwetenschappen zijn ook onmisbaar om ons klimaat beter te leren begrijpen. Voor een groot deel wordt ons klimaat bepaald door snelle en langzame kringlopen van water en koolstof. Die verblijven lang (gesteente, ijskap) of kort (boom, wolk) in verschillende reservoirs, boven en onder de grond. De uitwisseling van water en koolstof tussen al die reservoirs verandert in een snel opwarmend klimaat. Maar hoe, dat weten we niet altijd. Vrijwel alle gaten in onze kennis over het klimaat komen doordat we het veranderende gedrag van die kringlopen niet precies begrijpen. Onderzoek en onderwijs moeten helpen om antwoorden te vinden op belangrijke vragen. Hoeveel koolstof kan de oceaan nog opnemen? Hoelang blijven broeikasgassen nog opgesloten in de permafrost en op de oceaanbodem? Hoe houden we bodems vitaal voor akkerbouw en hoe wordt bodemkwaliteit beïnvloed door toenemende droogte en wateroverlast? Je kunt beredeneren dat Utrecht, Delft en Wageningen studenten wel kunnen opvangen als de aardwetenschappen uit Amsterdam verdwijnen. Maar dat is wensdenken. Studentenkamers zijn schaars en duur, daardoor woont tegenwoordig meer dan de helft van de studenten thuis. In de praktijk raak je daarmee potentiële studenten uit de regio Noord-Holland en Flevoland kwijt. Studenten die we zo hard nodig hebben voor al die uitdagingen op het gebied van energie, voedsel, landschap, water en veiligheid. Stopt er één opleiding, dan gaat dat ten koste van de landelijke instroom én de landelijke zichtbaarheid. In 2020 heeft de VU zich nog met andere universiteiten uitgesproken voor een versterking van de aardwetenschappen. Dat mondde onder het vorige kabinet uit in de zogenoemde sectorplannen, waarmee kon worden geïnvesteerd in onderzoekers en docenten. Wat we nu echter zien is het tegenovergestelde. Daarmee lijkt de VU terug te komen van haar ambities, en onttrekt zij zich aan de maatschappelijke verantwoordelijkheid én vraag om aardwetenschappelijke kennis voort te brengen. Aardwetenschappen is een fundamenteel vakgebied, onmisbaar in een wereld waarin we miljarden mensen voorzien van voedsel, energie, water en grondstoffen. Onderzoek en onderwijs zijn cruciaal in voorbereiding op de grote verbouwing van Nederland en de wereld, op weg naar een circulaire, fossielvrije toekomst. Aan alle VU-bestuurders: de aardwetenschappen hebben investeringen nodig, geen bezuinigingen. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/01/30/vu-red-de-aardwetenschappen-a4881146</guid>
      <pubDate>Thu, 30 Jan 2025 09:01:04 +0000</pubDate>
    </item>
  </channel>
</rss>
