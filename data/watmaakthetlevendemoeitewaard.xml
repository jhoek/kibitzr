<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[‘Soms denk ik: kan ik dit  de lezer nog aandoen?’]]></title>
      <description><![CDATA[<p>Ze heeft niets meer in Rusland te zoeken, zegt literair vertaalster Aai Prins (64). Dat is wel een vreemde gewaarwording voor iemand die haar hele leven met Russisch bezig is geweest, die jaren in Rusland gewoond heeft en daar vrienden heeft. Van haar vrienden weet ze heus wel hoe die over de situatie denken, zegt ze bij haar thuis in Amsterdam. Alleen kunnen ze daar niet per e-mail over corresponderen, dan schrijft ze eerder iets als ‘Hoe gaat het in de moestuin?’ „Dus ja, dan heb je het over niks eigenlijk. Dat is heel lastig.” Dat doet natuurlijk niets af aan het belang van de Russische literatuur, al zijn er mensen die daar anders over denken. Dat vindt Prins ‘absurd’. Maar ze heeft het gevoel dat de scherpste kantjes daar wel weer van af zijn, bij de Studiedag voor Russisch die ze onlangs bezocht was er van protest niet veel meer te merken en er was veel belangstelling. Ze vertelt over de newspeak die in Rusland gangbaar is geworden, in krantenartikelen mag bijvoorbeeld niet over ‘devaluatie’ gesproken worden, dat moet nu ‘omrekening’ heten. Voor een vertaalster wel interessant. Vertalers moeten veel dingen weten, technische dingen begrijpen, citaten en verwijzingen herkennen en snappen hoe iets zit in een bepaalde tijd. „Ik heb wel het geluk dat ik echt grote schrijvers mag doen, zoals Tsjechov, Boelgakov, Platonov, dat zijn schrijvers naar wie veel onderzoek is gedaan, dus er zijn veel commentaren waar ik uit kan putten. Maar bij schrijvers die niet zo bekend zijn, raadpleeg ik native speakers en dan vraag ik: kan jij hier chocola van maken? Of ik ga naar mensen  in dat specifieke vakgebied, wapenhandelaren of schilders of technici. Dan vertaal ik bijvoorbeeld iets echt letterlijk, dat is dan geen Nederlands, maar dan vraag ik: kan je snappen wat hier bedoeld wordt? En als ze dan vaklui zijn, dan zeggen ze bijvoorbeeld: oh dat is een ‘poelie’, een schijfje om een machine aan te drijven.” Zoek je ook hulp bij het vertalen zelf? „Nee, dat doe ik eigenlijk niet. Ik laat mijn vertaling wel lezen, aan mijn man. Vooral Platonov, [Andrej Platonov 1899-1951] dat is zó’n rare schrijver, en mijn streven is om de vertaling net zo bizar te laten klinken als het origineel. Maar ja, als je daar op je zolderkamer jaren aan ploetert, dan weet je eigenlijk zelf niet meer wat nou nog normaal is. Er waren een paar verhalen waarbij ik echt aan hem vroeg: kan ik dit de lezer nog aandoen? Omdat het zo bizar is. Als het niet meer te begrijpen is en de mensen het boek wegleggen, dan kan ik wel zeggen, ja het staat er nou eenmaal zo, maar dan schiet ik het doel voorbij.” En dat zit hem dan in zijn taal? „Ja, daar komt altijd een extra accentje in. Als je dat gaat weg-vertalen is het niet meer Platonov. Het gaat bijvoorbeeld over een man die een jonge vriend van hem seksuele voorlichting geeft, heel omfloerst. Hij zegt: ‘Je moet je niet zo erg laten gaan. Sommige mensen hebben daaronder een heel imperialisme zitten.’ Dat is  een term die zo uit de sovjetpropaganda komt, overal lag het imperialisme op de loer. Ook bij seksuele lusten. Dat is grappig, over zoiets twijfel ik geen moment. Maar ergens anders zegt Platonov, als een personage langs een fabriek loopt: ‘Hij liep langs de ligging van de fabriek.’ Je denkt, ‘ligging’ dat zeg je zo niet, hij liep langs het terrein of zo. Maar nee, er staat: hij liep langs de ligging. Als je erover nadenkt, denk je op een gegeven moment: nou ja, waarom niet eigenlijk?” Er komt niet zo heel veel Goddelijke inspiratie bij kijken. Het is een ambacht En als je zo zit te dubben, denk je dan nog steeds: wat fijn dat ik vertaler ben? „Nou er zitten heel veel voordelen aan. Ik word wakker, ik zet een kopje koffie en ik ga naar boven. En al die mensen die in de file staan elke dag of stom werk moeten vertalen – dan prijs ik mezelf wel gelukkig. Maar het is niet gezond om het alleen maar te doen. Je zit maar binnen.” Het is ook eenzaam werk. „Ja, zo’n vertaling daar ben ik wel drie jaar mee bezig, ik werk nogal langzaam. En tussendoor heb je weinig feedback. Ik ga het niet aan mijn man laten lezen voordat het af is. Dus daarom heb ik er altijd ook dingen bij gedaan. Ik werk ook als gerechtstolk, dat is vaak ontzettend spannend en verantwoordelijk werk. Het zijn vooral politieverhoren, de kleine crimineel die bij de Etos een deostick steelt en dan beweert dat hij getraumatiseerd is door de oorlog en dat hij daarom toen het alarm afging, heel hard wegrende en toen had hij per ongeluk nog die stick in zijn hand… Dat vind ik ontzettend leuk om te doen. De laatste tijd doe ik het minder omdat ik zo druk was met Platonov. En ik heb veel voor Oekraïners getolkt.”  Maar dat is Oekraïens en jij spreekt toch Russisch? „In de Donbas wonen veel Russischtaligen. Dat is ook juist de reden waarom Rusland zegt: dat hoort bij ons. Al die mensen moeten hier woonruimte krijgen, die moeten weer werk krijgen. Mensen die boos zijn, verdrietig. Je zit bij de GGD mazelen en kinkhoest en alle vaccinaties te vertalen, je gaat met mensen naar het ziekenhuis, er zijn mensen die met hun ouders hier zijn gekomen. Mensen die hier soms dementeren. Dat is echt heel lastig. Daarvan is het einde natuurlijk niet in zicht.” Klampen die mensen zich dan niet aan jou vast? „Soms wel. In het begin vooral, dan kwamen ze op het Centraal Station aan en het Rode Kruis had daar een post waar ze zich moesten aanmelden. Een enorme stroom van mensen met hun tassen en hun huisdieren en hun opa en oma. En ja, dan klampten ze zich wel eens aan mij vast. Gênant was het ook wel, want de mensen waren heel dankbaar en zeiden: ‘Dank je wel, dank je wel dat je dit doet.’ Maar ik zat er geld te verdienen, want ik werd ingehuurd om daar te tolken. En dat durfde ik natuurlijk niet tegen ze te zeggen.” Het is wel wonderlijk eigenlijk dat je je geneert dat je geld krijgt juist omdat je werk zo zinvol is. „Ja, voor geld moet je toch een beetje lijden, hè. Met werken is het eigenlijk zo: óf je doet het om er veel geld mee te verdienen en dan ga je iets verschrikkelijks doen als hypotheekaktes passeren bij de notaris. Dan kan je wel 150 euro per uur vragen. Óf het moet heel erg leuk zijn. Dan ben je bereid om er minder voor te krijgen. Want literair vertalen, als je zo traag bent als ik… Al krijg ik gelukkig ook geld van het Letterenfonds.” En je geeft ook nog les af en toe. Wat is dan de vertaalopvatting die je aan je studenten overbrengt? „Vertalen wat er staat. Niet je eigen gang gaan en er dingen bij verzinnen om het mooier te maken. Niet een tekst door Google Translate gooien, dat doen ze ook nog wel eens. Echt de tekst nemen, desnoods alleen maar de woordjes vertalen als je het niet snapt. En dan de teugels laten vieren. Er nog een keer doorheen en er nog een keer doorheen. Native speakers raadplegen. En niet overhaasten, de tijd nemen. Er komt niet zo heel veel goddelijke inspiratie bij kijken. Het is een ambacht.” Er zit toch ook wel enige creativiteit in? „Dat wel. Je moet kijken of je in het Nederlands, in de doeltaal, dezelfde indruk of sfeer kunt creëren als in het origineel. Neem de vroege verhalen van Gogol die ik ruim tien jaar geleden vertaalde. Die spelen in Oekraïne, daar kwam Gogol vandaan, maar hij schreef in het Russisch. Zijn personages gebruiken in die verhalen veel Oekraïenismen. Wat doe je dan met woorden die in het Russisch meteen herkenbaar zijn als Oekraïens? Voor de Russische lezer klinkt het Oekraïens een beetje als het Vlaams voor ons – zachter, zangeriger. Gogol heeft zelf bij zijn boek een woordenlijstje Oekraïens-Russisch gemaakt. Dus ik dacht: ik moet ook zoiets doen. Toen heb ik een woordenlijst gemaakt met woorden die  Vlaams aandoen, maar het niet per se zijn. Ik ben in dialectwoordenboeken gaan speuren en heb iets geknutseld.” Dus je hebt een eigen kunsttaal gemaakt in feite. „Ja, maar op woordniveau. Bijvoorbeeld ‘bijker’. Voor imker. Bijker is een oud-Nederlands woord, het werd gebruikt in Brabant en Limburg. En bijvoorbeeld een boet, dat is een schuur, dat bestaat gewoon. En een ‘broetsknip’. Een broetsknip? „Een knip is een brood. En een broetsknip dat duidt dan een brood aan dat voor bruiloften wordt gebakken. Dan probeer ik op die manier iets te over te brengen van het exotische van de brontaal.” Dat vergt zelfs flink wat creativiteit. „Ja, ik wil het ook helemaal niet neerhalen, maar het is ook gewoon… Je hebt een  probleem, dat moet je oplossen en daar ga je dan een leuke oplossing voor zoeken. Maar ik zie dit niet als supercreatief… nou ja, wel een beetje creatief. Ik was hier uiteindelijk wel trots op, maar ik heb heel lang zitten te denken: kan ik dat nou wel doen?” Je moet vertalen wat er staat. Niet er dingen bij verzinnen om het mooier te maken ‘Vertalen wat er staat’ klinkt als een glasheldere aanwijzing, maar dat is het natuurlijk helemaal niet. „Nee, absoluut niet. Het betekent vooral dat je de tekst niet zó naar je hand zet dat de indruk die de Nederlandse lezer krijgt, verschilt van de indruk die een Rus krijgt. Maar het is altijd een beetje schipperen. Je kunt iets ook helemaal kapot vertalen. Dat je nuances gaat zoeken die eigenlijk niet meer zinvol zijn. Misschien stond de pet van de schrijver die dag gewoon zo, moet je nou op elke slak zout leggen? Maar aan de andere kant, de tekst is het enige waar je op kan varen.” Heb je wel eens de neiging om zulk soort dingen uit te leggen, als een soort excuus? „Dat zou ik soms wel willen, maar dat doe ik niet. Dat is mijn eer te na. Er was een keer een schrijver, Alesjkovski, inmiddels overleden, die had het over de Titanic die ‘op één van zijn reizen’ ten onder ging. Die kon ik toen wel even opbellen. Hij zei: oh, verander dat maar. Maar als hij nou dood was geweest, moet ik dan zeggen van, ja, de schrijver zegt dat wel, maar dat klopt niet, er was maar één reis? Of moet je het dan stilzwijgend verbeteren?” Wat zou je doen? „Nou, ik word wat milder, dus ik zou het nu denk ik verbeteren. Vroeger zou ik het gewoon laten staan. ” Het is gewoon een vergissing. „Ja, maar bij Platonov is dat niet zo. Die zegt heel gekke dingen. Dan moet ik er maar van uitgaan dat hij dat expres heeft gedaan, aangezien hij dat voortdurend doet.” Je kunt iets ook helemaal kapot vertalen. Dat je nuances zoekt die niet meer zinvol zijn Zit je wel eens in je eentje te lachen als je zit te vertalen? „Ja, zeker bij Platonov, die is zo raar. Je lacht als je dat voor de eerste keer tot je neemt, maar daarna moet je dat grappige weer zien over te brengen. En er staan ook verschrikkelijke dingen in. Hij wordt vaak als een bizarre schrijver gezien, met een grote fantasie. Maar eigenlijk stoelt alles wat hij schrijft op de realiteit. Dat die koelakken, die rijke boeren, op een vlot worden gezet naar de open zee, zoals in zijn novelle De bouwput beschreven wordt,  dat soort dingen zijn gewoon gebeurd. Die mensen nemen nog afscheid van elkaar met een soort reinigingsritueel en ze kussen elkaar vaarwel… Het is ontzettend. De eerste keer dat je het leest is het zo afschuwelijk. Maar als je je dan kan concentreren op de zinnetjes…” Is het dat gepuzzel wat het zo leuk maakt?  „Ja, en ook dat je met je vingers aan iets groots zit. Platonov, dat is echt de grootste Russische schrijver van de 20ste eeuw wat mij betreft. Dat ze zijn werk aan mij geven, en dat ik dat kan namaken, niet in de zin van kopiëren, maar omzetten. En dat andere mensen dat lezen en daar ook deelgenoot van worden. Ja, dat is natuurlijk fantastisch. Dat is fantastisch.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/10/09/soms-denk-ik-kan-ik-dit-de-lezer-nog-aandoen-a4176640</guid>
      <pubDate>Mon, 9 Oct 2023 05:25:56 +00:00</pubDate>
    </item>
    <item>
      <title><![CDATA[Jaap Drupsteen: ‘Ik probeer iets te vinden waar ik niet naar op zoek ben’]]></title>
      <description><![CDATA[<p>Je kende hem, zelfs als je zijn naam niet kende. Van zijn omroeplogo’s op de televisie, van het paspoort in je binnenzak, van de postzegels die je plakte, de boekenbon die je cadeau deed en die je in guldens betaalde met zijn papiergeld. Grafisch ontwerper Jaap Drupsteen (1942) was ooit alomtegenwoordig in de huisstijl van Nederland. Lang voor de computer zijn intrede deed, maakte Drupsteen idents en leaders, korte animaties waaraan je de zender of het programma kon herkennen. Met schaar en lijm, airbrush en een bluescreen om nieuwe achtergronden in te monteren. Het VPRO-vignet uit de jaren 70, met de gevleugelde V tegen een oranje lucht van jagende wolken. Datzelfde vignet met een boeket Monty Python-achtige toeters en trompetten erachter. Of als nat gips of stopverf die langzaam door de letters V, P, R en O worden gedrukt en uitzakken. „Het was banketbakkersdeeg”, grijnst Drupsteen. „Dat had precies de goede viscositeit.” In 1983 liet hij  Doe Maar voor hun tv-special optreden in een fantasielandschap. Beeld bij muziek – misschien is ‘beeldmuziek’ een beter woord – bleef Drupsteens specialisme. Hij ‘visualiseerde’ muziek- en muziektheaterproducties, van commedia dell’arte tot Strawinsky’s bijbelstuk The Flood en een bewerking van Gertrude Steins Three Plays met muziek van Fay Lovski.   En dat is hij blijven doen, ook in zijn vrije werk. „Ik zal je wat laten zien”, zegt hij terwijl hij in zijn thuisstudio een batterij beeldschermen aanknipt. Uit de geluidsboxen klinkt opzwepende techno – door hemzelf gecomponeerd, een voet tikt mee – terwijl op een scherm vormen bewegen, waarvan je kunt zien dat ze door de muziek worden aangestuurd, maar niet precies hoe.  En evenmin kun je zeggen wat voor vormen het zijn, behalve dat ze iets hards en langgerekts en metaalachtigs hebben. Wat klopt, zegt Drupsteen. Deze compositie is bedoeld om op de pijpen van een orgel te projecteren, waarbij de organist live in de technostroom meespeelt.  Het door Jaap Drupsteen ontworpen bankbiljet van tien gulden, uit zijn serie guldenbiljetten, de laatste voor de komst van de papieren euro in 2002. Foto eigen collectie
 De (summiere) aanleiding voor dit gesprek komt uit een eerdere fase van zijn leven: de tijd waarin hij ‘beveiligd drukwerk’ ontwierp, waaronder de allerlaatste Nederlandse bankbiljetten voor de komst van de papieren euro (2002): het briefje van 1.000, 100, 25 en 10 gulden. Revolutionaire ontwerpen waarin hij het klassieke bankbiljet als het ware binnenstebuiten keerde: geen staatsman of zeeheld als beeltenis, ook geen vuurtoren of zonnebloem zoals op de biljetten van zijn voorganger Robert ‘Ootje’ Oxenaar, maar de beveiligingskenmerken –  een onkopieerbaar kleurverloop of ragfijne patronen – zélf als belangrijkste beeldelementen. Wanneer hem destijds werd gevraagd wat hij vond van de eurobiljetten met bruggen en portalen van de Oostenrijker Robert Kalina, hield hij zich op de vlakte. Hij had zelf ook tevergeefs een  ontwerp ingediend voor de competitie en „ik wilde niet van jalousie de métier worden beschuldigd”, zegt hij. Twintig jaar later komen er nieuwe eurobiljetten, waarvoor de Europese Centrale Bank deze zomer een publieksenquête heeft uitgeschreven. Onder de mogelijke thema’s: rivieren, handen en vogels (want „die trekken zich niets van landsgrenzen aan”, aldus de bank).  Een goed uitgangspunt is de helft van de kwaliteit Wat is het ideale bankbiljet? „De illustratie maakt niet zoveel uit. Biljetten moeten vooral duidelijk zijn, met heldere waarde-aanduidingen. En een biljet is tevens een verzameling beveiligende elementen die kapot moeten gaan zodra je het scant of namaakt. Je wilt een vervalser in spe moedeloos maken. Ik wilde met die elementen ornamentiek bedrijven, zoals eerder bij de guldenbiljetten. En een goed uitgangspunt is de helft van de kwaliteit.” Volledig abstract waren uw biljetten niet. Er zitten watermerken van vogels en andere dieren in, en dichtregels, zoals ‘… hij roept zichzelf tot kievit uit’ van Koos van Zomeren op uw duizendje.  „Ook dat had met de beveiliging te maken. Zoals een doorzichtregister van een kievitsei: aan elke zijde  twee losse kwarten die als je het biljet tegen het licht houdt perfect in elkaar moeten passen, een extra handicap bij het namaken.” Nederland reageerde tam op het verdwijnen van onze bijzondere biljetten. „Nou, veel mensen vinden het jammer. Dan kwamen ze terug uit het buitenland en dan ging er in Nederland een kassala open en werden ze helemaal blij. Die buitenlanden hadden alleen van die bruine en groenige, mottige dingen.” Verschilt uw officiële werk van het vrije? „Mijn vrije werk ligt meer in het verlengde van wat ik voor de televisie deed. Dat kwam ook neer op het visualiseren van muziek, de structuur van een compositie zichtbaar maken. Maar bankbiljetten en paspoorten gaven me het plezier om op direct niveau met technici te praten, dingen te verzinnen die ze zelf nog niet bedacht hadden.” Zoals? „Ik wil de techniek begrijpen, niet zeggen: dit en dat wil ik zien en los het maar op. Een graveur zei eens dat hij proeven had gedaan met transparante inkt. Daar was nooit iets mee gedaan. Toen heb ik daar een structuur voor gemaakt, puntjes van transparante inkt die je kon voelen maar niet zien. Heel effectief. Op zulke momenten ontdek je iets wat én betekenis heeft én wat technici leuk vinden.” Was de Academie voor Kunst en Industrie (AKI) de goede opleiding? „Ik ging in de jaren zestig naar Enschede om binnenhuisarchitect te worden maar stapte meteen over naar grafisch ontwerpen. Ik was ook gek van muziek. Thuis had ik harmonium gespeeld, daarna gitaar en naast de academie ben ik contrabas gaan studeren. In een mum van tijd speelde ik  in  jazzorkestjes.” Wilde u beroeps worden?  „Op een gegeven moment ging het echt hard met de contrabas. Ik speelde met Willem Breuker, Misha Mengelberg, zelfs nog met Herman Brood. Toch voelde  ik ook een zekere lotsgebondenheid. Toen ik las dat zelfs Einstein niet in de vrije wil geloofde, liet ik het lot maar beslissen.” Hij weet nog precies wanneer hij zag wat muziek en bewegend beeld samen kunnen betekenen: bij de animatiefilm Begone Dull Care (1949) van Norman McLaren, die hij op de AKI zag. McLaren nam een film met een opname van het Oscar Peterson Trio en kraste en schilderde op het celluloid naast het geluidsspoor, zodat vormen en kleuren  „spatsynchroon” leken te reageren op de jazz.  „Wat een ontwapenende kick was dat”, verzucht Drupsteen. „Daar had ik niet van terug, zo vanzelfsprekend als dat eruitzag. Het had een soort handschrift en het scheurde voorbij, swingde mee met de muziek. Bizar. Magic. Ik herinner me nog steeds het gevoel van: shit, dit relativeert de hele kunst, al die esthetische noties die ik op de academie had geleerd. En het ontspande me enorm. „Toen ik die film twintig jaar later voor het eerst opnieuw zag gebeurde precies hetzelfde.  Totaal weerloos.” ‘Beelden zijn bij de muziek te gast’, heeft u geschreven, wat betekent dat? „Dat muziek geen beeld nodig heeft en andersom wel. Als je van alles ziet bewegen, maar je hoort er niets bij, voel je je een beetje in de steek gelaten: wat moet ik hier nou bij voelen? Het wordt mooier als er muziek bij klinkt. Dan kan zo’n visual op z’n plek vallen.  „Beeld maken bij muziek is technisch trouwens niet vanzelfsprekend. Video loopt in 25 frames per seconde en de tijdsindeling van de muziek kan in allerlei tempi en maatsoorten. Maar je moet in dat vaste tandrad van de video toch regelmatige momenten voor je accenten zetten, zeker als die muziek een beat heeft. Dat kun je niet smokkelen hoewel je het tegenwoordig met software kunt oplossen.” Muziek heeft geen beeld nodig, en andersom wel Hoe ging dat vroeger? „Letters of beeldmerken tekende je uit de hand en hield je voor de camera. Er was niks anders. Het knutsel-element was soms zo erg dat je het nu niet meer zo zou durven afleveren. Maar er was geen tijd om het over te doen en dan hoorde je vaak: och, dat zien de kijkers toch niet.” Zo’n bankbiljet van u kan alleen het werk van een perfectionist zijn.  „Ja, maar ook in chaos kun je perfectionistisch zijn. Dat moet ook goed worden.” Doet u nu alleen vrij werk? „Ja, mijn technische kennis is nog up-to-date. En mijn technische speelkamertje is ook intact. Maar ik hoef er geen commerciële dingen meer mee te doen. In mijn vrije muziekvisualiseringen probeer ik iets te vinden waar ik niet naar op zoek ben. Serendipiteit.” Die metalige vormen voor bij het orgel, hadden die ook iets anders kunnen zijn? Zeewier onder water, bijvooorbeeld? „Nee, abstracties vind ik vanzelfsprekender. Ze laten de geest vrijer en de muziek ook. Over de vorm maak ik tevoren nauwelijks keuzes. Ik heb veel software die ik loslaat  op allerlei ouder  bronmateriaal, structuren en vormen die bijvoorbeeld bewegen op notenreeksen uit de partituur. „Daarmee stuur ik bewegingen, licht en donker van andere vormen aan. Dan gebeurt er van alles dat ik niet kan verzinnen. Die combinaties manipuleer ik in kleur, vorm, ritmiek tot het zich aan de muziek hecht. Zo ontstaat langzamerhand de compositie en dat is altijd weer een waanzinnig avontuur.” Drupsteen klikt zijn orgelcompositie weg en opent een opname van  een live-uitvoering van Hoketus, een compositie van Louis Andriessen door het Asko|Schönberg-ensemble met, op een achtergrondscherm, tja, wat? Pulserende, roterende combinaties van blokkige vormen, die wel iets van een bouwtekening hebben, of van de landschappen uit een game.  Heb meelij met de recensent die hier woorden bij moet zoeken.  „Ik weet niet of je daarnaar op zoek moet. Zulke analogieën zijn eigenlijk niet meer aan de orde. Ik heb een vrouw ontmoet die ooit haar studie musicologie had afgebroken omdat ze moedeloos werd van minimalistische muziek. Dertig jaar later zag ze mijn visualisering van Hoketus en opeens begreep ze het, zei ze: een  spel met de tijd, met al die bewegingen die hij tegen elkaar gezet had. Het is een beeldtaal die alleen naar zichzelf verwijst en alleen maar op ogen en oren werkt.  Ook in chaos kun je een perfectionist zijn, dat moet ook mooi worden „Het mooiste wat ik heb bereikt, is dat ook voor mensen die deze muziek goed kennen de beelden er nu ook bij horen. Maar het sterkste was dat bij Louis zelf. Ik had met fragmenten uit oude Italiaanse films visuals gemaakt voor zijn La Passione, over de dichter Dino Campana. Bij de generale repetitie, in 2015 in Keulen, zat Louis in zijn eentje in het midden van de zaal. Daarna kwam hij op me af, en ik dacht: het zal me benieuwen. Hij had betraande ogen en hij riep: ‘De video heeft gewonnen. Sinds ik het stuk gecomponeerd heb, is het nooit zo dichtbij geweest als nu.’ En dat geloofde ik meteen. Dat was een hoogtepunt.” Is dit  een artistiek vitale fase? „Ik werk me rot achter de geraniums.” Hoe kwam u op techno? „Ik ben een ex-jazzmuzikant, die deuntjes gemaakt heeft waar ik me overigens niet voor schaam. Maar ik vind techno fantastisch en dacht: dat moet ik dan maar leren. Maar de meeste techno zit vol kinderliedjes, simpele deuntjes die zich maar blijven herhalen en dat verveelt me. Grooves met repeterende patronen die toch steeds variëren, waardoor de muziek in ontwikkeling blijft, dat werkt steeds beter, ook voor mijn visualisaties, en dat heb ik eigenlijk nog maar net onder de knie.” Dus dat is uw nieuwe fase? „Ja, aan de kinderliedjes ontstegen. Ik ben 81 en het gaat harder dan je denkt. Maar ik wilde audiovisueel componist worden. En dat ben ik nu ook ongeveer. Dat doe ik liever dan naar de vogeltjes kijken, hoe graag ik dat ook doe.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard
			 
		Nieuwsbrief
		NRC Film
			
				Exclusief voor abonnees
			
	 
		De beste filmstukken, interviews en recensies van de nieuwste films</p>]]></description>
      <guid>https://nrc.nl/nieuws/2023/10/02/jaap-drupsteen-ik-probeer-iets-te-vinden-waar-ik-niet-naar-op-zoek-ben-a4175959</guid>
      <pubDate>Mon, 2 Oct 2023 05:25:56 +00:00</pubDate>
    </item>
    <item>
      <title><![CDATA[Ena Sendijarević: ‘Film kan een bepaalde essentie van het leven raken’]]></title>
      <description><![CDATA[<p>Als je als filmmaker tot een maand of drie geleden  de eindjes aan elkaar hebt moeten knopen – goddank huur je je woning op de Zeedijk zo goedkoop – en de coronaperiode een vervelende, eenzame tijd was die ook nog eens je nieuwe film met een jaar vertraagde, ja, dan is het fijn als die er eindelijk is. En gaat „vliegen”, zoals Ena Sendijarević (36) het zelf noemt.  En blijkt te landen, gezien de lof die ze voor Sweet Dreams, haar tweede featurefilm, al heeft gekregen: op het prestigieuze festival in Locarno werd hoofdrolspeelster Renée Soutendijk verkozen tot beste actrice, zijzelf werd door de Junior Jury uitgeroepen tot een van de drie beste regisseurs, de film kreeg een plek op het filmfestival in Toronto, was afgelopen vrijdag de openingsfilm van het Nederlands Film Festival, is genomineerd voor acht Gouden Kalveren én is de Nederlandse inzending voor de Oscars van volgend jaar.  We spreken elkaar een dag nadat dat laatste bekend is geworden, een zomerse dag begin september op het Amsterdamse Marineterrein. Geweldig nieuws natuurlijk, maar Sendijarević is net zo blij met een recensie bij het Amerikaanse blad Variety. Geschreven door een recensent die in Berlijn woont, een stad waar ze zelf eerder heeft gewoond en Sweet Dreams heeft geschreven – ze vond het namelijk wel fijn om een satirisch portret van Nederlands-Indische familie op een plantage in Indonesië in de nadagen van het kolonialisme níét in Nederland zelf te schrijven, om even afstand te nemen. „Die recensent schreef er zo liefdevol over”, zegt Sendijarević. „Ik kreeg echt het gevoel dat ze de film begreep. De toon, de humor. Je kunt het onderwerp ervan ook reduceren tot geschiedeniskritiek. Zo van: een zware film die met het vingertje wijst. Maar dat is niet wat we hebben gemaakt.” Geen „luie” recensie, wil ze maar zeggen; koloniale film, prima, klaar. „Snap je wat ik bedoel? En ze benoemde specifieke crewleden. Een film is ook een gesamtkunstwerk. Als regisseur overzie ik dat, maar je werkt met andere mensen die ontzettend creatief zijn. Het is fijn dat iemand voelt dat dit bij elkaar is gekomen. Ik heb het gevoel dat we omarmd worden.” Het Nederlandse kolonialisme in Indonesië was een onderwerp waar ze – ze schreef het script ook, zoals ze voor al haar films doet –  fijn een aantal jaar haar tanden in had kunnen zetten. Een onderwerp moet je namelijk wel uitdagen, het maken van een film duurt nou eenmaal lang. „Volgens mij hoef je ook niet uit een land te komen wat koloniaal geëxploiteerd is om er geïnteresseerd in te zijn. Ik woon in West-Europa, dus de lijntjes van het kolonialisme voeren nog steeds door in de huidige maatschappij, in onze sociale dynamieken.” Wat ze soms ergerlijk vindt, zijn filmmakers die iets presenteren wat ze zelf al weten en dan besluiten dat de kijker dat ook moet weten. „Ik heb liever dat een filmmaker op mijn golflengte gaat zitten en zegt: ik ben gaan wroeten, dit is wat ik eruit heb gehaald, wat denk jij ervan? In plaats van: dit was goed, dit was fout, dit moet je erover denken. Dat is propaganda.” Heb je een voorbeeld van zulke films? „Nou ja, grosso modo zijn Hollywoodfilms dat wel, toch? Actiefilms bijvoorbeeld: goed versus slecht. Je wordt al verteld wat je moet denken.” Humor is dan wel een goed middel om gelaagdheid aan te brengen, iets wat jij ook doet. „Precies. Je hebt een quote van Billy Wilder: ‘If you’re gonna tell people the truth, be funny or they’ll kill you.’” Humor hoeft niet alleen te vermaken, zegt Sendijarević, maar kan ook onderwerpen openbreken, bespreekbaar maken. Humor die werkt voor je brein. „Het hoeft geen bulderlach te zijn, het is ook dat twinkeltje in je ogen dat even oplicht.”  Er is zoiets als een kwaliteitsfilm, vindt ze. Daar heeft ze een uitgesproken mening over. „Formulefilms trekken me niet. Daarbij maakt het niet uit wat je vertelt, als het maar verkoopt. Neoliberale dynamieken zijn dat, en die kunnen problematisch zijn. Film is een machtig medium, je kunt er propaganda mee bedrijven, je kunt gevaarlijke ideeën een podium bieden. Het type film dat ík bewonder, moedigt je aan je hersenen te gebruiken.” Maar mensen willen soms toch juist liever hun gedachten úítzetten tijdens een film? Heb jij dat niet? „Het is een beetje als fastfood. Soms is het lekker, maar alleen dat eten, is niet voedzaam.” Er zullen mensen zijn die dit een snobistische opmerking vinden. „Kijk, wat ik vind: die kwaliteit moet er voor iederéén zijn. Kwaliteit betekent ook niet meteen dat een film ‘moeilijk’ is; ik denk dat een kwaliteitsfilm ook heel toegankelijk kan zijn.” Foto Lars van den Brink
 Waar zie jij kwaliteit aan af dan? Ze lacht. „Dat proef je als kenner. Nee grapje. Ik kijk ook vaak films waar je je brein even voor mag uitzetten. Maar ik merk dat als ik ze alleen máár kijk, ik een bepaalde leegte begin te voelen. Film kan, net als literatuur, diepte geven aan je leven. Als je je constant omringt met leegte, waar haal je dan je inspiratie voor het leven vandaan?”   Wat was de eerste film die jouw leven heeft verrijkt?  „Dat was tijdens mijn studie Media en Cultuur (UvA), wat ik overigens ging studeren niet vanwege film, maar omdat ik geïnteresseerd was in de digitale revolutie. Daar zaten we toen middenin. MSN, weet je nog? Wauw. Op school sprak je elkaar niet, maar op MSN zat je hele avonden met elkaar te chatten. Leip toch?” Ze schiet in de lach. „Dat waren wild times. Ik had het gevoel dat wij als generatie de voorhoede waren van iets compleet nieuws, dat niemand snapte behalve wíj. Ik heb toen weleens een modem geïnstalleerd thuis, voelde me echt een wizkid.”  Maar goed, geen film dus. „Nee, Media en Cultuur had een richting ‘Nieuwe Media’, in het eerste jaar kreeg je ook televisie en film, daarna kon je je pas specialiseren. Maar ik raakte verslaafd aan film dat eerste jaar. Om terug te komen op die film, dat was Summer with Monika, van Ingmar Bergman. Die raakte mij heel erg. Die gaf me het gevoel: o, maar met film kun je iets diepers communiceren, een bepaalde essentie van het leven raken.”  De film gaat over een pittige jonge vrouw uit een druk, chaotisch gezin, die verliefd wordt op een rustige jongen die alleen zijn vader nog heeft. Beiden zijn ze eenzaam en op zoek naar vrijheid vluchten ze naar een eilandje. Maar in de film blijkt dat vrijheid niet zo makkelijk te vinden is als ze denken. „Het begon met zo’n romantische hang ernaar, maar dan wordt de vraag: wat is vrijheid, kún je dat wel vinden?” Zat je toen zelf met die vraag? Ze is wat langer stil. „Ik denk het wel. Ik ben zelf ook heel erg op zoek geweest naar vrijheid, nog steeds wel, in mijn werk. Ik ben jong uit huis gegaan, naar Berlijn verhuisd. Maar het is ook vrijheid van jezelf kunnen uiten. Het raakte me dat die personages er ook naar zochten. En het eigenlijk niet vonden.”  Heb je inmiddels antwoord op de vraag wat vrijheid is? „Ik denk dat je in het makerschap een bepaalde vrijheid kunt vinden. In schrijven. In principe kan ik schrijven wat ik wil, dat is vrijheid. Maar ik kan niet alles maken wat ik geschreven heb. Heb ik vrijheid gevonden? Misschien gedeeltelijk. Ik vind het wel belangrijk, vrijheid, want op het moment dat je je onvrij voelt, is dat een belemmering om ten volste te leven.” Ouder worden helpt, zegt ze, ze is minder „jachtig” geworden. „Ik ben 36, heb geen kinderen, wel een relatie, maar die zit in Parijs, ver weg, dus ik leef alleen. Maar ik heb geen afvinklijstje meer. Vroeger was ik daar zenuwachtiger over, weet je wel? Toen voelde het alsof me van alles werd opgelegd: zó hoor je te zijn, zó moet je leven.” Als je je onvrij voelt, is dat een belemmering ten volste te leven Sendijarević vluchtte met haar gezin in 1994, ze was zeven, vanuit een klein dorpje in Bosnië naar Nederland. Ze herinnert zich de fijne, warme kinderjaren daar. Veel familie om zich heen, een sterk sociaal netwerk.  Des te rotter dat je weg moet dan. „Absoluut. Maar ik denk ook dat ik geluk heb gehad. Want die eerste jaren zijn wel het meest vormend voor een kind, daarin bouw je weerstand op. Op het moment dat je hechting goed zit, ben je veel weerbaarder, is uit onderzoek gebleken. Ik heb geluk gehad dat ik niet midden in ‘die’ chaos geboren ben.”  Foto Lars van den Brink Het gezin belandde in Almen, bij Lochem, randje Achterhoek. Een fijn dorp om op te groeien, zij, haar broertje en haar zus waren jong genoeg om makkelijk te wennen. Om zich thuis te voelen. Wat dat is, wáár dat is, zit als thema in haar eerdere werk. In de korte film Import, haar eerste project na de Filmacademie in Amsterdam, over een Bosnisch gezin in Nederland, en in haar eerste featurefilm Take Me Somewhere Nice, over een Bosnisch-Nederlands meisje dat haar vader in Bosnië gaat opzoeken.  ‘Thuis’ is een vaag begrip, waarmee Sendijarević soms tot treurens toe geconfronteerd wordt. „Wat is het? Volgens mij is thuis dat je je leven op een bepaalde manier inricht waarvan je vanuit je binnenste zegt: dit klopt. Je kunt in dezelfde stad blijven wonen maar je leven anders inrichten en je opeens wél thuis voelen. Het is leren luisteren naar je gevoelens, leren nee zeggen tegen dingen die je niet prettig vindt, vriendschappen sluiten met mensen die wél bij je passen. Thuis is sociale context.” Als migrant zul je de  vaak de vraag krijgen of er, zolang je niet je hele leven hier  hebt gewoond, je in een ander land  nog een ‘thuis’ kunt ervaren. „Ik denk dat we ervoor moeten waken het leven constant te definiëren als een gebrek aan iets. Door dat te zeggen doe je dat. Want: hoeveel heb je aan een antwoord op die vraag? Laten we het concreter maken dan: vind ik het jammer dat er weinig familie van me in Nederland woont? Ja, dat is een gemis. Maar ken ik mensen hier die wél veel familie hebben, maar die nooit zien? Sterker nog: die ze niet wíllen zien? Zeker. Dus ik kan wel zeggen: ik heb iets niet wat mensen hier wel hebben, maar er zijn ook genoeg mensen hier die het niet hebben, om andere redenen dan mijn geschiedenis als vluchteling.” Het leven wordt moeilijk als elke dag hetzelfde is Hoelang moet je hier zijn om dit vraagstuk een non-onderwerp te laten zijn? Schampere lach. „Dat wil ik ook wel weten. Mijn Bosnische achtergrond ís ook deel van wie ik ben, maar niet het enige wat mij interesseert. Bij alles wat je meemaakt in het leven is het op het moment zelf gissen welke invloed het in de toekomst gaat hebben.” „Maar goed, ik denk dat er een hoop mensen zijn die zich niet eens thuisvoelen op deze planéét. Je moet ervoor oppassen te makkelijke oorzaken te willen vinden voor problemen waar je tegenaan loopt. Het leven is zwaar, soms iets minder. Het hoeft niet alleen licht te zijn.” Heel vaak is het leven ook gewoon… oké. „Dát! Ik prijs mezelf gelukkig dat ik iets heb gevonden in mijn leven waar ik een passie voor heb, waar ik… best oké in ben. Iets wat mensen waarderen, willen zien. Wat ik aan het leven zwaar zou vinden, is geen uitzicht hebben, geen drive. Het leven wordt moeilijk als elke dag hetzelfde is.”  Ze is, zo zegt ze tegen het eind van het gesprek, trots dat ze alles in haar carrière op eigen kracht heeft gedaan, blij ook dat alle ‘struggles’ de moeite waard blijken. „Ik merk dat er een omslag komt. Dat ik alle kennis die ik heb opgedaan, kan inzetten. Puur omdat ik nooit heb opgegeven. Ik krijg ook steeds meer vertrouwen van mensen: misschien kan jij dit wel, misschien weet jij waar je het over hebt. Maar goed, dan maak je een nieuwe film en begin je weer op nul. Dat houdt het ook leuk.”  Nu je carrière wat makkelijker begint te worden, wordt het leven daarmee ook iets makkelijker? „Ik denk het wel. Iets minder zorgen. Kijk, als je onderschat wordt, heeft dat een effect op je psyche. Ik denk dat veel mensen constant onderschat worden, dat maakt het leven niet leuker.”  Dat gevoel heb jij ook gehad? „Ja, zeker. Ik heb mezelf wel moeten bewijzen. Maar goed, dat geldt voor iedereen in deze industrie. En dan is het fijn als je op een gegeven moment een punt in je carrière bereikt waarop er minder aan je woord getwijfeld wordt. Ik zeg niet dat ik daar helemaal ben, maar ik merk wel dat ik in de buurt kom. De filmwereld is geen compleet doolhof meer, ik heb het steeds meer in de vingers. Foto Lars van den Brink Heb je het leven ook iets meer in de vingers? „Ik denk het wel. Waar we het eerder over hadden: hoe ouder je wordt, hoe minder je geeft om wat mensen ergens van vinden. Hoe meer je achter je eigen keuzes durft te staan. Dat biedt vrijheid. Dat maakt het leven wel een stukje leuker.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/09/25/ena-sendijarevic-film-kan-een-bepaalde-essentie-van-het-leven-raken-a4175372</guid>
      <pubDate>Mon, 25 Sep 2023 05:25:57 +00:00</pubDate>
    </item>
    <item>
      <title><![CDATA[Grafkistenmaker Radboud Spruit: ‘Ik ben begonnen met een kist voor mezelf’]]></title>
      <description><![CDATA[<p>Hij maakte een checklist voor de doe-het-zelf-uitvaart. Eerste punt: bel de huisarts zodra de persoon om wie het gaat, is overleden. Komt de dood onaangekondigd, bel dan 112. Wat niet nodig is – en veel mensen niet weten – is een uitvaartondernemer te alarmeren. Kistenmaker Radboud Spruit is een groot voorstander van de doe-het-zelfuitvaart. Waarom? Omdat het helend werkt om het afscheid van een dierbare helemaal zelf af te handelen. „Mensen zijn vaak bang om iets fout te doen. Om het lichaam te laten vallen, of zo. Ik zeg dan: je kunt niets fout doen. Je moeder voelt geen pijn meer, en ze zal ook echt niets breken. Het ergste is al gebeurd, ze is overleden.” Honderden doden heeft hij voorbij zien komen in zijn carrière, en nog nooit viel er eentje op de grond. We zitten aan een tafel in zijn werkplaats in hartje Utrecht. Al is tafel een groot woord, het zijn twee schragen met een plank erop. De draagbaar waar hij net nog aan werkte, heeft hij voor de gelegenheid even rechtop tegen de muur gezet. Op een vliering daarboven staan drie kisten van het type Petronella (vernoemd naar zijn moeder, over wie later meer) met handgeschreven naamkaartjes erop. Deze ruimte, die aangenaam ruikt naar zaagsel, is de plek waar Spruit iedereen ontvangt. Mensen die een kist voor zichzelf willen laten maken of nabestaanden die namens een familielid op zoek zijn. Zijn laptop staat op de tafel, de telefoon ligt ernaast. „Soms begeleid ik mensen een hele week bij een doe-het-zelf-uitvaart via WhatsApp. Terwijl ik hier gewoon aan het werk ben, beantwoord ik vragen. Of mijn telefoon staat op de speaker en ik help iemand met het invullen van de vragenlijst van het crematorium. Ik zeg altijd: als het nodig is, kom ik. Maar dat hoeft nooit.” Organisatorisch gezien stelt een uitvaart niet zoveel voor, zegt Spruit, het is vooral emotioneel iets groots. De rituelen kunnen angst inboezemen en wie er geen zin in heeft, moet er vooral niet aan beginnen. Maar nabestaanden die het juist wel willen, kunnen alles zelf en zullen daar later een goed gevoel aan overhouden. „De verzorging na het overlijden is niet heel anders dan de verzorging van de zieke daarvoor.” Spruit heeft allerlei hulpmiddelen in huis, te leen of te huur. Denk aan een schaarwagen om de kist op te vervoeren, of een kinsteun. „Al volstaat een opgerolde handdoek ook.” Hij beschikt over een koelplaat en een mobiele airco, maar het is niet verplicht om een lichaam thuis te koelen. Hij kwam eens bij een familie die de overledene koud hield met behulp van colaflessen uit de vriezer. Ging ook prima. „Al ligt het er natuurlijk wel aan hoe warm het buiten is en hoelang je iemand wilt laten liggen. Belangrijkste is dat je de buik koel houdt, want in die organen begint het ontbindingsproces.” Radboud Spruit is een praktische man. Zo begon hij zijn kistenmakerij ook ooit, simpelweg omdat hij met zijn handen wilde werken. Hij had toen, na het afronden van zijn vwo en een poging om bouwkunde te studeren, al verschillende baantjes gehad. Van vrachtwagenchauffeur tot begeleider van verstandelijk gehandicapten tot daklozenwerker. Op zijn motor had hij heel Europa doorkruist en hij voelde zich stoer en vrij. „Maar dat was ik eigenlijk helemaal niet. Voor de buitenwereld misschien, maar echt vrij voelde ik me pas toen ik mijn grootste angst in de bek durfde te kijken. Dat was de dood.” De verzorging na het overlijden  is niet heel anders dan  de verzorging van de zieke daarvoor Waar kwam die angst vandaan? „Vroeger was ik misdienaar. Dan stond ik tijdens een afscheidsdienst met zo’n kaars in de hand bij zo’n gesloten kist en vroeg ik me huiverend af wat erin zou liggen. Mijn moeder was ook vreselijk bang voor de dood. Zij had kanker, maar praatte niet over sterven. Sterker: ze zei dat ze zou overleven. Punt. De laatste twee jaar van haar leven werd ze een heel alternatieve vrouw, ze ging helemaal op de biologisch-dynamische tour. Ik denk dat het haar beste jaren zijn geweest. Ze had elke gedachte aan hoe het hoorde overboord gegooid. Mijn broer, zus, vader en ik hebben haar tot het einde toe verzorgd en ook de uitvaart deden we zelf. Ik wilde per se de auto besturen die haar naar haar graf reed. In die tijd, veertig jaar geleden, was dat nog iets heel vreemds, maar we kregen het voor elkaar. Ik heb heel positieve herinneringen aan die tijd. Alleen de kist vond ik vreselijk. Ik vroeg me af waarom ze zulke lelijke kisten maakten. Hij deed ook pijn aan mijn handen tijdens het dragen.” Toen ben je zelf kisten gaan maken? „Niet meteen. Ik had een soort klusbedrijf met een kleine werkplaats. Het idee om eens een kist te maken die er vriendelijk uitzag, had mijn hoofd nooit meer verlaten. Toen ben ik begonnen met een kist voor mezelf. Ik heb mijn neef opgemeten, die hetzelfde postuur heeft. Ik vond het zo waanzinnig mooi om aan die kist te werken. Kippenvel! Het was een heel excentriek ding, een cocon. De eerste versie belandde in de houtkachel, de tweede ook. Uiteindelijk had ik mijn cocon. Er is later iemand in begraven, maar al vrij snel had ik een handzamer model bedacht, de Petronella, vernoemd naar mijn moeder. Een kist van blank hout met ronde vormen.” Zijn ambitie om mooie dingen te maken in combinatie met een fascinatie voor de dood, maakten van Radboud Spruit definitief een kistenmaker. Zijn kisten timmert hij altijd op maat. Laatst nog kwam er een oude dame op bezoek, ze was ongeneeslijk ziek en hechtte eraan haar eigen kist uit te zoeken. Ze zag een Petronella staan en vroeg zich af of ze erin zou passen. „Waarom probeert u het niet”, vroeg Spruit. Dat vond zij een beetje raar. „Als u het spannend vindt, kun u er ook alleen even in gaan zitten”, zei hij. „Het gaat vooral om de breedte van uw heupen.” In zijn werkplaats ging ze in de kist zitten. En ach, toen leunde ze ook maar achterover en lag ze er gewoon helemaal in. Foto Merlijn Doomernik
 „Daar geniet ik zó van”, zegt Spruit. „Om te zien hoe mensen groeien op zo’n moment. Dat zeg ik dan ook tegen zo’n vrouw, dat ze een held is omdat ze haar dood op deze manier onder ogen durft te komen. Haar dochter was mee en die werd natuurlijk emotioneel, want zo wil je je moeder niet zien liggen. Maar daardoor wordt de dood meteen bespreekbaar.” Zoals dat bij jou thuis dus niet het geval was. „Nee, totaal niet. Terwijl het zoveel helpt als je erover kunt praten. Je moet er vertrouwd mee raken. Ik vraag ook altijd aan nabestaanden: is er iets waar je tegenop ziet? Misschien vind je het ongemakkelijk om je vader of moeder tijdens de verzorging naakt te zien. Dan kunnen we daar rekening mee houden. Ik praat altijd zo open mogelijk over de dood, en ik snap het écht als mensen dingen eng vinden.” Samen met zijn kameraad Bart van Riet regelt Spruit ook sociale uitvaarten. Dat zijn uitvaarten voor bijvoorbeeld daklozen of mensen die geïsoleerd leven. Meestal is er geen of nauwelijks geld beschikbaar en doen de twee vrienden alles zelf. Spruit: „Ik vraag in zo’n geval of mensen die aanwezig zijn, willen helpen. Pas geleden overleed een zonderlinge man, zijn buren waren ook twee kleurrijke types. We moesten het lichaam de kamer uit tillen, maar dat was te zwaar voor ons tweeën. Ik vroeg die andere mannen of ze mee wilden dragen, dat durfden ze eerst niet. Maar uiteindelijk, nadat ik had voorgedaan hoe het moest – twee armen er als een schep onder schuiven – stonden we met z’n vieren op een rijtje die man te tillen. Kleine stapjes, hoek om, gang door… Dat is zo mooi. Zoveel dode mensen zullen zij in hun leven niet in hun armen houden, het is een ervaring die ze nooit meer vergeten, maar wel een positieve ervaring. Achteraf zijn ze dan zo trots op wat ze hebben gedaan.” Het  helpt zoveel als je   over de dood kunt praten. Je moet er  vertrouwd mee raken Schoonheid biedt troost, luidt het motto van Radboud Spruit. Uit ervaring weet hij hoe intens de periode rond een overlijden is – veertig jaar na de dood van zijn moeder kan hij de details nog moeiteloos oplepelen. „Een vacuüm in je herinnering”, noemt hij die dagen waarop de tijd stilstaat. Daarom is het belangrijk die periode zo goed mogelijk in te vullen. Met zachtaardige mensen, prettige muziek, een fijne ruimte om in te vertoeven, misschien bloemen, en liefst een uitnodigende kist. „Schoonheid is iets heel persoonlijks, wát die schoonheid is, bepaal je helemaal zelf.” Voor doodgeboren baby’s ontwierp hij het boswitje, een aaibare kist van populierenhout in de vorm van een tuinboon. Keuze uit 40 of 60 centimeter. Waarom werkt het helend om rond een overlijden dingen zelf te doen? „Omdat op zo’n moment de bodem onder je bestaan wordt weggeslagen. Vooral bij een traumatische gebeurtenis als de dood van een kind. Op het moment dat je gaat handelen, en dan bedoel ik letterlijk je lichaam in beweging brengen en iets dóén, krijg je weer een beetje het gevoel van controle terug. Je maakt zelf keuzes en bepaalt wat er gebeurt. Dat kan al iets kleins zijn als iemand sokken aantrekken.” Foto Merlijn Doomernik Soms vraagt hij nabestaanden om een foto van de overledene. Want voor hem lijken alle doden op elkaar. Ze hebben allemaal dezelfde gezichtsuitdrukking. Zelfs mensen die vermoord zijn of zelf uit het leven stapten stralen een bepaalde tevredenheid en rust uit, zegt Spruit. Hij kan er alleen maar uit concluderen dat de overgang tussen het leven en de dood een prettige gewaarwording is. Niets om bang voor te zijn. „Door alle verhalen die ik hoor, ben ik me er zeer bewust van dat je leven van het ene op het andere moment compleet anders kan worden.” Een paar weken geleden beleefde hij zelf zo’n moment toen hij op de fiets werd aangereden. Met gewichten in zijn fietstassen was hij aan het trainen voor een fietstocht naar Zuid-Frankrijk in september. Hij had nu ook een dwarslaesie kunnen hebben, maar het bleef bij een paar gekneusde ribben, waardoor hij het iets rustiger aan moet doen met de kisten. Sowieso maakt hij er minder dan een paar jaar geleden, omdat hij 62 is en weet dat er méér is in het leven dan werken. Over zijn pensioen denk hij niet na, hij zal gewoon stoppen als het niet meer gaat. Bij voorkeur heeft hij tegen die tijd voor zijn vriendin en zijn broer en iedereen van wie hij houdt al een kist gemaakt. En, hij weet dat het gek klinkt, het állerliefst zou hij ze allemaal persoonlijk naar hun graf begeleiden, omdat hij ze stuk voor stuk een mooie uitvaart gunt. „Dat zou me oprecht gelukkig maken, al is het natuurlijk verdrietig dat ik dan als laatste zou overblijven. Maar dat geeft niet, ik ben niet bang voor eenzaamheid omdat er heel veel leuke mensen op de wereld zijn. Mijn dochter is de enige die ik niet zelf wil begraven, dat verdriet wil ik niet meemaken.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/09/11/grafkistenmaker-radboud-spruit-ik-ben-begonnen-met-een-kist-voor-mezelf-a4174095</guid>
      <pubDate>Mon, 11 Sep 2023 05:25:57 +00:00</pubDate>
    </item>
    <item>
      <title><![CDATA[Alex Verburg: ‘Ik wil in het reine komen met het verleden’]]></title>
      <description><![CDATA[<p>Geluk herkennen, daar gaat het Alex Verburg om in zijn leven. Het kleine geluk dat schuilt in de lichtval op de keukentafel, het lied van de merel in de lindeboom naast de boerderij waar hij woont, het goud van de korenvelden nabij de kathedraal van Chartres. „Je kunt er niet naar zoeken”, zegt hij. „Je kunt het ook niet scheppen. Het doet zich aan je voor en dan mag je hopen dat je het ziet.” Herinneringen koesteren, daar gaat het hem misschien nog wel meer om. Herinneringen aan de momenten van geluk die hij heeft meegemaakt en vervolgens oppoetste, en nog eens oppoetste, tot ze glansden als een, ja, verzin maar eens wat anders dan een cliché. „Een mooi verhaal”, zegt hij uiteindelijk. „Een verhaal over bedacht geluk.” Want zo is het wel. Al die herinneringen zijn bedacht geluk. Je moet erop teren in tijden van tegenspoed. Hij wordt zeventig dit jaar en kijk hoe hij daar rondloopt in wat vroeger de koeienstal was en nu een bewaarplaats is van spullen uit vervlogen tijden die hij met zijn vriend verzameld heeft. Op de vloer van plavuizen en gele klinkers liggen oude perzen. Aan de wanden rijen en rijen landschappen, stillevens en portretten in olieverf. Er hangt ook een psalmbord met de nummers van de psalmen en gezangen die de dominee zijn gemeente liet  zingen voordat zijn kerk voorgoed gesloten werd. Op de tuigkast: de emaillen groente- en aardappelemmers die vroeger van Alex’ moeder waren. In de keuken: emaillen zand-, zeep- en sodabakjes, donkergroen met een gouden rand, net als de handkoffiemolen en het lepelrek. De boerderij is in Oosterleek, een dorpje met honderd inwoners aan de kust van voorheen de Zuiderzee, tussen Hoorn en Enkhuizen. Alex Verburg, schrijver en oud-journalist, en zijn vriend, musicoloog, hebben zich hier een jaar of dertig geleden teruggetrokken. Vanaf de weg is de gevel nauwelijks te zien, zo dicht zijn de leibomen in de voortuin. „Om je herinneringen te kunnen koesteren”, zegt Alex Verburg, „is die stilte wel fijn.” Hij citeert de Poolse schrijver en Nobelprijswinnaar Olga Tokarczuk, die in 2020, aan het begin van de coronapandemie, in NRC schreef dat de wereld haar al heel lang te luid was en te snel. Ze voelde opluchting toen de lockdown werd afgekondigd en haar introverte natuur, „onderdrukt en gekastijd door het dictaat van hyperactieve extraverten”, eindelijk uit de kast kon komen. Het was hem uit het hart gegrepen. Hij schreef de memoires van Liesbeth List en van pater Van Kilsdonk, de vrijzinnige katholieke geestelijke die in de jaren zestig en zeventig erg populair was onder Amsterdamse studenten. Ook schreef hij het relaas van Hank Heijn over de ontvoering van haar man Gerrit Jan Heijn in 1987. Die werd dezelfde dag doodgeschoten, met een kogel in zijn achterhoofd, maar zijn ontvoerder, Ferdi E., deed alsof hij hem gevangenhield en hield dat zeven maanden vol. In 2002 publiceerde Alex Verburg zijn eerste gefictionaliseerde familiegeschiedenis, Het huis van mijn vader, die vooral over zijn eigen jeugd gaat, over zijn zoekende jaren vanaf de dood van zijn vader in 1965. Alex, of Floris zoals hij in het boek heet, was twaalf. Alex’ vader, een gereformeerde boerenzoon, journalist, schrijver, zakenman, avonturier en dominant van aard – zijn vrouw wilde het bij drie kinderen laten, het werden er negen omdat hij dat graag wilde – werd getroffen door een hartaanval en was te eigenwijs om in het ziekenhuis te blijven. In 2022 verscheen de tweede familiegeschiedenis, Jochem. Die begint idyllisch, op de boerderij van  Alex’ grootvader – Jochem in het boek – aan het riviertje de Kromme Mijdrecht op de grens van Utrecht en Zuid-Holland, waar Alex’ vader – ook Jochem in het boek – in 1920 geboren was. Het is een regenachtige dag in december 1926, er wordt gemolken, gekarnd en gekaasd, het vee wordt gevoederd en in het uurtje voor de avondboterham speelt de oudste dochter een vrolijk liedje op het harmonium in de huiskamer. Zo meteen, als vader zich heeft opgefrist, zullen ze met elkaar een psalm zingen. Maar waar blijft hij? Buiten rammelt een luik tegen de zijgevel en moeder, 38 jaar, zwanger van haar tiende kind, loopt naar de slaapkamer. Ze legt haar voorhoofd tegen de deur en luistert. „Jochem?” Ze loopt terug naar de woonkamer. Weet ze dat Jochem te veel heeft betaald voor een nieuwe boerderij voor zijn zoons later? En weet ze dat in de kerk een anonieme brief over hem in de collectezak is gestopt met nare beschuldigingen? Jochem let niet op tijdens de preek en zijn Schriftlezingen lijken nergens naar. Wat ze zeker níet weet is dat Jochem al een paar keer naar het academisch ziekenhuis in Leiden is geweest en van de artsen te horen heeft gekregen dat hij aan epilepsie lijdt. Alex’ grootmoeder loopt met haar oudste kinderen achter zich aan terug naar de slaapkamer en doet de deur open. In de hoek staat het ledikantje waarin haar jongste kind, amper een jaar oud, ligt te slapen. Op de vloer ligt Jochems werkplunje en over de stoel naast het grote bed hangt zijn nette broek, klaar om aan te trekken. Op het grote bed ligt Jochem, voorover, gezicht in de dekens, de benen gestrekt. Hij heeft een aanval gekregen en is erin gebleven. Die gebeurtenis, denkt Alex Verburg, is bepalend geweest voor zijn vaders leven, zoals de vroege dood van zijn vader bepalend is geweest voor zijn eigen leven. Die hang naar het verleden van hem komt daar vandaan, denkt hij. Een hang die met de jaren sterker is geworden. Dat de eerste zin van zijn boek ‘ga jij vader maar zoeken’ luidt is geen toeval, zegt hij, al is het dan zijn grootmoeder die dat op de ochtend van die fatale decemberdag tegen haar zoon Jochem zegt. Alex Verburg: „Ik wil begrijpen wat er in de familie gebeurd is en ik wil me ermee verzoenen, zodat ik rustig kan sterven.” Want ja, hij mag dan wel graag zijn herinneringen aan de momenten van geluk koesteren, hij kan er niet omheen dat er in het gezin waarin hij is opgegroeid nogal wat spanningen waren. „Mijn ouders waren tegenpolen”, zegt hij. „En de verschillen tussen hen zie je terug in de kinderen.” Een introverte moeder die streefde naar harmonie en haar kinderen op Oudejaarsavond met de Bijbel in de hand maande om nederig, zachtmoedig en geduldig te zijn, elkaar te verdragen in liefde. Een vader die joviaal en uitbundig was. Brutaal ook. Bij de groenteboer pakte hij rustig een appel uit de mand als hij op zijn beurt moest wachten en nam er lachend een hap uit. Je kunt het flair noemen, maar de zoon van die groenteboer vertelde jaren later aan Alex Verburg hoe vervelend zijn vader dat altijd had gevonden. Alex Verburg, net als zijn moeder van het harmoniemodel en in zijn boek zoekend naar „verbinding en troost”, kan er ook niet omheen dat zijn vader seksueel overschrijdend gedrag vertoonde. Hij kon niet van zijn tweede dochter afblijven, Veerle in het boek. Later, na zijn dood, vertelt ze het een voor een aan haar broers en zusters. De enige aan wie ze het niet vertelt is haar moeder. Hoe die het uiteindelijk toch te weten komt, is heel pijnlijk. Het begint ermee dat haar oudste dochter, Arlette in het boek, met een partij hasj wordt gearresteerd aan de grens tussen Frankrijk en Spanje. Ze moet de gevangenis in en haar dochter Romy van vijf gaat naar haar zus Annegien. Wat er gebeurt als Arlette na vier jaar terugkeert,  laat zich gemakkelijk raden. Haar zus Annegien, zeven jaar jonger dan zij, wil Romy niet meer afstaan, voorlopig niet in elk geval. Ze vindt Arlette geen goede moeder. De kinderrechter wijst Romy aan haar moeder toe, maar daar legt Annegien zich niet bij neer. Ze gaat in hoger beroep en eist van haar moeder, die door het hof is opgeroepen om te vertellen wat volgens haar de beste oplossing is, dat ze tégen Arlette pleit. Of is haar moeder soms van plan om wéér weg te kijken van de waarheid, zoals ze destijds ook had gedaan met papa en Veerle? Haar moeder: „Met papa en Veerle?” Papa en Veerle, ja. Dat geheim, vindt Annegien, moest nu maar eens onthuld worden. Dat is dus nooit meer goed gekomen. „Het ergste vond ik”, zegt Alex Verburg, „dat mijn moeders goede herinneringen aan mijn vader  bezoedeld werden, het enige dat ze nog had.” Toen alle negen kinderen al geboren waren, vertelt hij, waren zijn ouders een keer drie maanden met elkaar op wereldreis geweest, in een tijd dat niemand dat nog deed. Alle kinderen waren ondergebracht bij familie en hun moeder had het er later nog vaak over gehad hoe fijn die reis was geweest. „En nu zei ze: als ik dit had geweten, was dat een reden tot echtscheiding geweest.” Veerle, ze leeft niet meer, deed ondertussen enorm haar best om dat wat haar vader met haar had gedaan te relativeren. Waarom wilde je  die geschiedenis weer oprakelen? Hij zucht en zegt dat hij zijn boek niet geschreven heeft om de „handtastelijkheden” van zijn vader te boekstaven. „Het is een van de vele lijntjes in een familiegeschiedenis van honderd jaar.”  Maar toch, wat geeft je het recht? „Omdat het wel gebéúrd is. Omdat ik, zonder te oordelen, wilde laten zien wat zoiets met een gezin kan doen. En omdat zulke dingen in veel gezinnen gebeuren.” Annegien, zij leeft nog wel, is er heel kwaad om, zegt hij. „Maar dat is ze al dertig jaar.” Andere familieleden, zegt hij, zijn blij met het boek en zijn oudste broer keek er echt naar uit dat het zou verschijnen. Helaas heeft hij dat niet meer meegemaakt. „Een treurig verhaal. Hij is zes weken na zijn dood gevonden in zijn huis.”  Zijn broer woonde in Zwitserland en ging nogal zijn eigen weg. „Hij kon zomaar een rondreis door Azië maken zonder dat we ervan wisten, ook zijn kinderen niet.” Maar nu hoorden ze helemaal niets meer van hem, ook niet toen er in de familie weer een kleinkind was geboren. En hij was bij zulke gelegenheden altijd de eerste om felicitaties te sturen. „Een van ons belde zijn oudste zoon en die zei dat hij in het weekend wel even bij hem zou gaan kijken.” Weer een zucht. „En het was pas dinsdag. Van die laatste vier dagen dat hij daar dood heeft gelegen heb ik nog de meeste last. Het is zo’n ontstellend eenzaam beeld. Zelfs toen ging alles nog gewoon door terwijl hij daar lag te vergaan.” De politie deed onderzoek en nee, er was geen sprake van een  misdrijf. Het was een natuurlijke dood en hij moet ineens weg zijn geweest. Niets dat erop wees dat hij nog geprobeerd had om zich nog ergens naartoe te slepen. Misschien  was het een aneurysma, een zwakke plek in een slagader die is opengescheurd. „Die genmutatie die dat veroorzaakt zit in de familie”, zegt Alex Verburg. „Dat is onderzocht in het ziekenhuis en ik blijk ook drager te zijn.” En daarom wil je in het reine komen met het verleden? „Ik rond de zaken graag af, ja.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/09/04/alex-verburg-ik-wil-in-het-reine-komen-met-het-verleden-a4173481</guid>
      <pubDate>Mon, 4 Sep 2023 05:25:58 +00:00</pubDate>
    </item>
    <item>
      <title><![CDATA[Marnix Sixma: ‘We  ontkomen niet aan het niets. Dat fascineert me’]]></title>
      <description><![CDATA[<p>Had je een jaar geleden gezegd dat Marnix Sixma (31) in een bekende galerie mocht exposeren, zijn eerste solotentoonstelling, om vervolgens op de drukbezochte opening niets, helemaal niets te laten zien, een lege ruimte met alleen de titel Gelieve het werk niet aan te raken, dan had hij er zelf ook wel van opgekeken.  Marnix Sixma verrast graag, ook zichzelf. En soms loopt het zoals het loopt. Hij toonde het werk met volle overtuiging, 14 januari jongstleden in Galerie Block C te Groningen. Al was hijzelf niet aanwezig – want dan was er alweer ‘iets’. Dat niet iedereen het werk kon waarderen, had hij wel verwacht. Terwijl hij die middag om vier uur ongedurig in een koffietent zat, wetende dat tegelijkertijd elders in de stad een expositieruimte volstroomde met mensen die verwachtten hem daar te zien staan naast zijn werk, „een surreële ervaring”, druppelden de eerste appjes binnen. „Hee Marnix, zit ik hier goed?” „Waar ben je?”  Hij kreeg een foto doorgestuurd van een volle zaal; de opkomst was  bovengemiddeld. Zoekende, vertwijfelde gezichten. Sommigen meenden dat de beeldend kunstenaar zich had verstopt onder een luik in de vloer. Totdat stilaan het besef indaalde dat…   „I’m not gonna lie, this was pretty spicy.”    „Heb ik híérvoor 4,30 euro aan een parkeerkaartje besteed?”, kreeg hij later te horen. De galeriehouders – en dat had hij niet verwacht – besloten na de opening de expositie te sluiten. Sixma had hen vooraf laten weten niets fysieks te exposeren. Er was  alleen een tekst, geschreven door een  kunsthistoricus die buiten hem om was benaderd, waarin  stond dat Marnix Sixma „op kritische wijze” de kunstwereld beschouwt en dat  leegte een „prima conditie” is om „tot reflecties te komen”.   Maar de galeriehouders vonden niet dat zij hun ruimte hiervoor hoefden te lenen. Alsof ze „de nieuwe kleren van de keizer” exposeerden, lichtten ze de sluiting op hun website toe. Ze openden de expositie alleen nog op de geplande laatste dag een maand later, „voor wie wil vaststellen dat er inderdaad niets (te zien) is en ons eventueel wil aanspreken op dit besluit”. Foto Kees van de Veen
 Even was Marnix Sixma lokaal nieuws. Twee artikelen en twee polls besteedde Dagblad van het Noorden aan het werk. „Terecht” dat de galeriehouders hun ruimte hadden gesloten, vond 79 procent van de lezers. „Genoeg kunstenaars hadden wellicht graag geëxposeerd, terwijl deze leeghoofd hiermee denkt de publiciteit te halen”, schreef iemand. Maar er waren ook lezers die het werk konden waarderen. „Vrijheid van kunstzinnige uiting.” „Laat ons zelf maar weer eens denken.”  En net zo gemengd waren de reacties in Sixma’s eigen (kunstenaars)kringen. Sommigen waren beledigd, gekwetst. Ze hadden er zelf wel willen exposeren. Voor anderen voelde het werk juist als een bevrijding van het juk dat ook zij ervaren, om altijd maar te presteren zo goed je kunt. „Maximalisatie, optimalisatie, zelfverwezenlijking. Daar zit iets heel giftigs in.” Marnix Sixma licht zijn keuzes toe in zijn atelier in Groningen waar – had-ie al voor gewaarschuwd – amper iets van zijn werk is te zien. „Weet je, mensen kunnen zich gewoon doodlopen erop.”  Wat is het gif dan? „Nou, er zit geen rem op. Het is in deze tijd mogelijk om jezelf te verwezenlijken en dan ontstaat de druk om dat ook te doen. Het maximale uit jezelf halen, anders tel je minder mee.  Maar een maximum is rekbaar. Ik zag eens een documentaire over het werkethos in Zuid-Korea, waar mensen na hun werk massaal slapen in de metro. Het hoogst haalbare: zo hard werken dat je omvalt op de terugreis. En zo kun je overal de top willen  bereiken. Maar in Korea leidt dat  tot een hoog zelfmoordpercentage.  What is the point als het ten koste gaat van jezelf?” Je kunt overal proberen de top te bereiken. Maar what is the point als dat ten koste gaat van jezelf Volgens ‘de norm’ had je op je eerste solotentoonstelling de ruimte maximaal moeten benutten. „Niet dat de galerie dat van mij vroeg. Ik heb ze hoog zitten en ze gaven mij alle vrijheid.  Maar blijkbaar heb ik in hun ogen niet het maximale eruit gehaald, anders waren ze niet gesloten. Terwijl ikzelf juist dacht het maximale te doen door het minimale te doen. Dat voelt natuurlijk paradoxaal. Maar wanneer is het genoeg? Ik denk dat het in de huidige tijdgeest niet gauw genoeg is.” Minimalistisch kun je zijn werken zeker noemen. Marnix Sixma zoekt de grens op tussen aan- en afwezigheid. Hij speelt  met verwachtingen, met de ongrijpbare lagen van kunst. Wanneer is een werk ‘goed’? Wanneer is een werk ‘het waard’ om getoond te worden? Zo exposeerde hij eind vorig jaar in Kunstpunt Groningen een  muur met daarop in potlood amper zichtbaar geschreven ‘here I am’. En in datzelfde kunstencentrum maakte Sixma dit voorjaar op een muur van 22 bij 9 meter een subtiel slakkenspoor van woorden die letter voor letter veranderden in nieuwe woorden. Verandering is een thema dat telkens terugkomt in zijn werk.  Maar verwijt hem geen gemakzucht. Minimalistisch werken kan flink zwoegen zijn. Sixma had voor het slakkenspoor zacht pastelpotlood gebruikt op hard korrelig beton. Zes weken had hij eraan gewerkt op een stellage, en nu is er door het kunstencentrum alweer overheen gewit. En zo vergaat het veel van zijn werk op locatie. Neem Getij van aanwezigheid, een oneindig koorlied met louter rustmaten; het idee was Sixma ingevallen toen hij aan zee de golven zag komen en gaan. In juni was het twee dagen te beluisteren in een kerk in Oosterwijtwerd, en nu is het weer weg.  Vergankelijkheid, ook zo’n thema.  Sixma ziet zijn werken als paddestoelen die uit de grond schieten en weer verdwijnen. Voor hem telt alleen het mycelium: het ondergronds organisme dat doorgroeit en al die tijdelijke kunstuitingen met elkaar verbindt.  Het atelier van Marnix Sixma bestaat uit een bureau met computer en twee kasten met boeken en werkmateriaal, gesitueerd op de derde verdieping van een antikraakpand in Groningen. Hier werken beginnende kunstenaars in één grote ruimte naast elkaar en velen van hen kent hij van het afstuderen in 2019 aan de bachelor beeldende kunst van Academie Minerva. Eén collega is sindsdien vertrokken, die kan rondkomen van zijn kunst. Voor de achterblijvers is het kunstenaarsbestaan sappelen met een baantje ernaast. Sixma doet  soms een klus als video-editor, al begint zijn kunstenaarspraktijk dankzij beurzen en opdrachten nu aardig te lopen. Denken, lezen, praten, schrijven, dat is hoe Marnix Sixma – die zichzelf ook als schrijver/filosoof ziet – zijn werkdagen doorbrengt. Hij is op deze verdieping zowat het meest van iedereen. „Ik probeer uit zelfbescherming kantooruren aan te houden, anders blijf ik doorgaan.” Foto Kees van de Veen Is de sfeer anders nu jullie allemaal een eigen praktijk hebben?  „Ehm ja. De sfeer is vriendschappelijk. Maar we zijn geen studenten meer, die veilige muren van de academie zijn weggevallen.” Je bent nu ook elkaars concurrenten.  „Absoluut. En iedereen heeft zijn eigen niche, de één schildert, de ander schrijft, maar je bent allemaal startend kunstenaar in een economie met  beperkte aandacht. Zeker rond het afstuderen was iedereen super-eager. Ook voor mezelf voelde dat toen heel gewichtig. ‘Dit maakt of breekt het’, dacht ik. Het ‘lol maken’ viel wat weg. Ik liep tegen ego’s aan, ook dat van mezelf. Wie wordt the next big thing?” Die ervaring heeft Sixma tot afstudeerwerk gemaakt. Eerst in boekvorm, Art Should: een reflectie van gesprekken, frustraties en angsten die hij destijds ervoer. Daarna als installatie. Stond er in grote neonletters op de muur: ‘Cast: Me Marnix Sixma’.  Verandering betekent loslaten en het nieuwe omarmen. Het is tweezijdig, daarin zit voor mij de poëzie Waar was je bang voor? „Toch wel de vergetelheid.” Bedenk, de kunstacademie was voor Marnix Sixma een grote stap geweest. Hij had altijd gedacht arts te worden. De systemen van het menselijk lichaam fascineerden hem. Histologie – weefselleer. Hij had zijn bachelor geneeskunde al afgerond toen hij stopte. Hij had gehoopt, achteraf, dat het menselijk lichaam uit   gesloten systemen bestond: ‘oh, die heeft dit symptoom, daar is deze verklaring voor en dat ga ik behandelen.’ Maar hij kwam er steeds meer achter: zo is het niet.  In al die geneeskundeboeken staat het toch keurig uitgelegd? „Ja maar bepaalde ziektebeelden, zoals fibromyalgie of prikkelbaredarmsyndroom, zijn best moeilijk te verklaren.” Had je niet gedacht: ik ga me als arts daarin vastbijten, de verklaring vinden?  „Ik worstelde, ook met mezelf. Het groepje studenten met wie ik coschappen liep had enorm plezier na het werk. Maar ik dacht alleen: als ik nu niet studeer benadeel ik later mijn patiënten. Ik nam het zó serieus. En in het ziekenhuis begon ik te twijfelen: het ging er vooral om de kwantiteit van leven. Terwijl ik me afvroeg: is dat de essentie? De gesloten systemen van de geneeskunde, besef ik nu, verklaarden voor mij niet het volle leven.”  ‘Hier ga ik niet gelukkig van worden’, besefte Sixma. Hij stopte met geneeskunde en begon te   tekenen – iets dat hij vroeger graag deed. En  plots begonnen zijn gedachten   „te stromen”. Alles wat hij op papier zette   was nog chaotisch en ongericht, maar het voelde voor hem betekenisvol. Sixma  besloot de gok te wagen en werd aangenomen op de kunstacademie. 180 graden de andere kant op. „De wereld van de geneeskunde is gestructureerd en doelgericht. Maar dat moest je loslaten op de academie. Daar had ik in het begin wel moeite mee. Je kunt niet denken: ‘ik wil deze boodschap overbrengen en dat gaan we zo doen’. Dan krijg je een plat, dood proces. Het gaat erom dat je ruimte schept voor nieuwe bevindingen. Jezelf verrassen. Dat ben ik gaan omarmen.” Sixma pakt één van zijn werken erbij. Een puzzel van 2.000 stukjes met daarop talloze keren zijn ID-kaart gedrukt. Alleen, de randen ontbreken en geen enkel stukje past. Een puzzel die nooit af komt. Dat is hijzelf, zijn identiteit – wie had gedacht dat hij nu oorbellen zou dragen? Maar de puzzel staat ook voor het leven. Alles verandert, continu, de enige constante is dat het leven níét constant is.  „Je kunt het oude proberen vast te houden, maar dat gaat je niet lukken, uiteindelijk. Verandering betekent loslaten en het nieuwe omarmen. Verandering is tweezijdig, daarin zit voor mij de poëzie.” De laatste verandering in ons leven zal wellicht zijn dat het ophoudt, elke herinnering verdwenen Zit de poëzie in verandering of vergankelijkheid? „Vergankelijkheid is een vorm van verandering. Een gebouw moet je onderhouden, anders valt het op den duur uit elkaar. Die neiging om te verkruimelen geldt eigenlijk voor alles. Dat is blijkbaar de natuurlijke staat van zijn. Daar gaat alles naartoe.” Naar het niets.   „Het niets ja. Maar het niets klinkt misschien zo… zo… eng?” Wat maakt het niets zo eng? „Ken je van die filmpjes die langzaam uitzoomen? Je ziet eerst jezelf, dan de stad, de aarde, het zonnestelsel, het sterrenstelsel…” Ja ja, vreselijk. „En dan zo’n zwart gat. Dan bekruipt me toch wel een gevoel van… onmetelijkheid. Dat nietsige, mijn koortsdromen gaan daar ook altijd over. En we weten allemaal dat we zelf ook niet aan het niets ontkomen. De laatste verandering in ons leven zal wellicht zijn dat het ophoudt, elke herinnering verdwenen.” Foto Kees van de Veen Vind je dat erg? „Ik vind het raadselachtig. Het fascineert me. Het beangstigt me ook. En tegelijkertijd: hoeveel paniek moet ik ervan ervaren? Er zit iets scherps aan verandering, maar ook iets zachts.  Het maakt bewust dat je nú leeft en er het beste van moet maken. Juist dat het leven eindig is,  maakt het de moeite waard. En ja, je kunt het ook verkeerd uitleggen, als extreem nihilisme. Dan is niks de moeite waard. Maar ik vind juist: er zijn zoveel zaken waar we ons druk om maken, terwijl…” We maken het onszelf onnodig moeilijk. „Loslaten en acceptatie, dat zou veel mensen goed doen. Mij in ieder geval wel.  En dat probeer ik ook in mijn werk te leggen.”  Maar als je nu al bij ‘het niets’ belandt, welke kant kun je als kunstenaar dan nog op? „Dat klonk ook toen mensen die lege ruimte zagen. ‘Prima als je op je 70ste uitkomt op het niets, maar nu al?’ Sommigen vonden het beangstigend voor mijn carrière.”  Galeriehouders hoeven niet bang te zijn dat… „Nee, nee, nu wil ik weer iets anders doen. Maar het achtervolgt me wel. Bij  de expositie van het slakkenspoor laatst kwam ik een oud-docent tegen die droogjes zei. ‘Hee Marnix, je gaat zowaar wat laten zien?’” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/06/26/marnix-sixma-we-ontkomen-niet-aan-het-niets-dat-fascineert-me-a4168219</guid>
      <pubDate>Mon, 26 Jun 2023 05:25:58 +00:00</pubDate>
    </item>
    <item>
      <title><![CDATA[Malou Gorter: ‘Als je je best niet doet, is het gewoon stom’]]></title>
      <description><![CDATA[<p>Het gesprek is nog amper begonnen, en het gaat al over de overgang. Buiten is het warm want gevoelsmatig is de zomer deze week begonnen. De interviewer komt net aan en is rood aangelopen vanwege de niet zo soepele reis met het openbaar vervoer naar de Spaarndammerstraat in Amsterdam. „Je bent nog niet in de overgang toch”, vraagt Malou Gorter (54), een ervaren toneelactrice die ook steeds meer voor tv en film doet. Ze zit op het terras van een koffiezaak in de buurt van haar woonboot. In de Nederlandse hitserie Oogappels over ouders en hun pubers speelt ze Merel, een woedende officier van justitie in die menopauze. En Gorter, heeft zij last van de overgang? „Ik geloof het niet – zeg ik terwijl ik zwetend mijn koffie drink.” Ze lacht: nee hoor, af en toe een beetje warm alleen,  verder niks. Geen hevige opvliegers, geen buitengewone woedeaanvallen. „Maar misschien weet je het ook niet als je er middenin zit, kun je het achteraf pas helder zien.” Ze was als kind en jongvolwassene best bozig en driftig, vertelt ze, maar met de jaren is ze juist veel milder geworden.  Mensen kunnen haar niet snel tot wanhoop meer drijven. „Iedereen is op zijn manier slachtoffer van het leven, besef ik steeds meer.” Ze lacht. „Dat klinkt wel zwaar, maar het is waar: ieder mens is een pakket van wat die heeft meegemaakt.” In het pakket des levens van Malou Gorter zit onder meer het vroeg overlijden van haar vader, toen zij zeven was. Haar moeder, vertelt ze, begon daarna veel te drinken en te feesten. „Ik praat minder graag over haar in interviews omdat ik merk dat het verhaal over haar in tekst vaak platgeslagen wordt. Het plaatje is dan niet vierdimensionaal.” Want hoewel haar moeder er niet altijd was, was ze er vaak heel erg wél. Ze is de reden dat Malou verliefd werd op het theater, doordat ze haar veel meenam. „Ze was een geweldige denker. Ze kon heel lief zijn. Mijn empathie heb ik denk ik van haar. Ze kon hard overkomen, maar als ik met haar in de auto zat en een andere weggebruiker voor eikel uitschold omdat-ie toeterde of zo, zei zij: misschien is zijn vrouw wel aan het bevallen. Zij bekeek de dingen altijd van de andere kant. Zij kon ons heel erg in onze waarde laten – mijn moeder was een soort godin voor mij. Kinderen zijn onuitputtelijk loyaal naar hun ouders. Het zijn de enige mensen die er zijn, eigenlijk. Mijn moeder was ongelukkig, maar hield wel van ons.” Gorters moeder is vijf jaar geleden na een ziekbed overleden. „Ik weet nog dat ze de steiger bij onze boot een keer op kwam lopen. Heel kort grijs haar. Een lasbril en een leren jackie. Toen renden de kinderen op haar af. Dat is nou jullie oma, dacht ik toen, wat bijzonder. Een heel autonoom iemand.”   Ben jij empathisch?  „Ja, ik heb dat wel in me. En dat komt denk ik ook doordat ik opgegroeid ben in een situatie waarin heel veel verdriet voorkwam. En waarin ik enorm moest schipperen en moest zorgen dat het goed kwam.” Ik heb de leukste kinderen, ik woon heel mooi, ik heb een hele leuke man. Maar ik ben toch onrustig Malou Gorter is een gemakkelijke gesprekspartner. Ze praat zonder een blad voor de mond te nemen en is geïnteresseerd. „Ik ben een open boek”, zegt ze. „De gebeurtenissen uit mijn jeugd hebben mij gevormd. Anders was ik niet geweest wie ik nu ben. Ik kan me goed aanpassen aan de sfeer. Ik ben een harmonieus persoon. Dat heb ik in die tijd denk ik geleerd. Sommige mensen die maken de sfeer, maar ik ga erin op.” Gorter en haar kinderen op een foto die als rekwisiet is gebruikt in een serie. Foto Lars van den Brink
 We zijn op „het bootje van Malou” gestapt. Dat is de metafoor die zij gebruikt om uit te leggen hoe ze in het leven staat. „Als er een bootje voorbijvaart, stap ik erop en ga ik lekker zitten.” Op dat bootje is de sfeer gemoedelijk en Gorter welwillend. „Je hebt mensen die de boot aan zien komen en zeggen: wat is dat voor iets, hoezo moet ik mee? Die alles meteen kritisch bevragen. Dat ben ik niet. Ik vaar sowieso mee. En later kan ik dan denken: maar ik wilde het helemaal niet.” Ze heeft zich voorgenomen om pragmatischer te worden, zegt ze, minder meegaand. Bijvoorbeeld als voorzitter van  ACT, een organisatie voor acteursbelangen. „Soms denk ik aan het einde van een ontmoeting met belangenorganisaties: maar daar zijn de acteurs helemaal niet bij  gebaat. Vroeger vond ik het eng en onaardig als mensen zich direct uitspraken en heel pragmatisch waren. Daarin ben ik veranderd. Nu vind ik het heel overzichtelijk.”  Malou Gorter is  Fonkelend van woede aan het lezen, vertelt ze. Een boek van Soraya Chemaly, over boze vrouwen.  „De auteur begint  met een verhaal over haar moeder, die altijd heel rustig is. Maar op een bepaald moment ziet de auteur, die dan negen is, haar moeder een stapel waardevolle borden kapotgooien. Als die haar dochter ziet stopt ze met gooien en zegt ze: wil je een kopje thee? Dat is dus hoe vrouwen met woede omgaan, dacht ik toen. Ingehouden, stiekem. „Boosheid wordt bij mannen heel anders gewaardeerd. Als mannen boos zijn,  wordt dat als een heel normale uiting gezien. Dat heeft een soort status en een uitstraling van: ik ben de baas. En vrouwen worden juist als angstig ervaren. Of als heksen. Doordat vrouwen niet boos mogen worden van onze cultuur, wordt het misschien extra een machteloze aangelegenheid.”  Foto Lars van den Brink Gorter  zit nu in de „ongemakkelijke fase”, zegt ze,  tussen werkklussen in. In het theater speelt ze de herneming van Revolutionary Road van regisseur Erik Whien, maar die heeft ze in 2017 ook al opgevoerd dus dat voelt anders. Ze heeft onlangs de opnames van het vijfde seizoen van Oogappels afgerond, en de operette De Dappere Soldaat die ze op toneel speelde, en waarvoor ze een Colombina won,  een onderscheiding voor de beste vrouwelijke bijrol,  is ook afgelopen. Er staan wel filmopnames gepland, maar nu nog niet. Ze voelt zich een beetje verloren. „En dan denk ik de hele tijd: kijk nou om je heen.” Wat zie je dan? „Ik heb de leukste kinderen, ik woon heel mooi, ik heb een hele leuke man. Maar ik ben toch onrustig. En zodra ik ergens induik, komt de levenslust. Revolutionary Road gaat over mensen die geen zingeving kunnen vinden. Ze worden overvallen door saaiheid, leegte, zinloosheid. Ze leven in een plaatje zonder inhoud. De hoofdrolspeelster wil emigreren, maar daar wordt ze natuurlijk ook niet gelukkig van. Haar man doet alsof hij veel grote dromen heeft, maar lijdt een angstig leven – hij durft helemaal niet weg. De onrust borrelt de hele tijd. Ik hoop dat mensen na de voorstelling gaan nadenken over hoe eerlijk ze zijn in hun relatie, en hoeveel ze op elkaar projecteren. We moeten wel zorgen dat er niet allemaal echtscheidingen komen. Ik denk dat er best veel mensen rondlopen die na de voorstelling naar hun partner kijken en denken: is dit het nou echt.” Ik vind het heel belangrijk om met mensen te werken die het beste willen maken  Het onderwerp van deze interviewreeks – wat het leven de moeite waard maakt – is iets waar Malou Gorter van nature al veel over nadenkt. „Vooral als het over mijn werk gaat. Ik merk dat ik altijd zoek naar iets dat verder gaat dan alleen maar ambitie, of de rol spelen. Ik wil me engageren met wat ik aan het doen ben. „Wat je doet, moet je altijd met ambitie doen, vind ik. Ik heb toen ik jong was als schoonmaker gewerkt, en dat deed ik ook zo goed mogelijk. Dat zeg ik ook tegen mijn kinderen. Want als je je best niet doet is het gewoon stom. Dan haal je er geen voldoening uit. Ik heb er moeite mee als mensen de kantjes ervanaf lopen, of heel snel opgeven.  Ik vind het heel belangrijk om met mensen samen te werken die het beste willen maken. Bij het Noord Nederlands Toneel zat dat heel erg in de research, dat vond de regisseur heel belangrijk. De regisseur van Revolutionary Road is tot in detail geïnteresseerd in de mens. En bij Steef de Jong van De Dappere Soldaat gaat het erom dat de verbeelding alle ruimte krijgt.  „Merel uit Oogappels is in het begin officier van justitie. Dan wil ik me verdiepen in wat dat dan is. Met vrouwen praten die dat zijn. Zo heb ik dat altijd graag gedaan. Bij het Noord Nederlands Toneel  wilden we verhalen vertellen uit de samenleving. Voor Medea, over een moeder die haar kinderen vermoordt, zijn we gaan onderzoeken hoe het kan dat vrouwen hun kinderen vermoorden, omdat het voor ons zo ondenkbaar was. We leerden dat bijna alle kindermoorden gebeuren in een psychose. Onze – gewaagde – conclusie was dat het vaak vanuit liefde was. Ze willen hun kind beschermen tegen het leed waarvoor ze zelf bang zijn. Ik vind het heel zinvol om me zo te verdiepen. Omdat het begrip ervoor dan enigszins kan bestaan, zodat het drama misschien wel voorkomen kan worden. Het is natuurlijk makkelijk om zoiets te veroordelen, die vrouwen weg te zetten als monsters. Maar het gebeurt, dus er zit iets onder.  Foto Lars van den Brink „We hebben ook wel eens een voorstelling gemaakt over kindermishandeling en die speelden we voor mensen die met kinderen werken. Een heel bijzonder publiek. Veel moeders hadden nooit geleerd hoe het is om hun kind  op te voeden. Ik weet hoe het is om kinderen op te voeden, en hoe moeilijk het kan zijn en hoe wanhopig je je kan voelen. Als dat doorslaat naar echt wanhoop dan heb ik daar wel begrip voor. Veel mensen die mishandelen zijn zelf mishandeld. Ze hebben een verstoorde vorm van liefde gekregen. Als ze zelf kinderen krijgen willen ze het zo graag anders doen. Maar een kind is nooit dankbaar. En zo moet het ook. Maar die kinderen kunnen ook hun drift op jou botvieren. Al hun moeilijke gevoelens moeten ze kunnen botvieren.  Die ouders denken: ik doe alles om jou wel liefde te geven, maar ik krijg helemaal niks.” Een paar dagen later bellen we nog even. Gorter is net de stuurhut van haar woonboot aan het schuren. De vijfde laag verf gaat erop, hierna nog één. „We hebben veel over zingeving gepraat”, zegt ze, „maar over klusjes op de boot heb ik het nog niet gehad.” Die doet ze graag omdat het ruimte geeft om te reflecteren. „Je bent bezig met je handen en hebt je hoofd vrij om na te denken.” De menselijke behoefte aan spullen is een onderwerp dat de laatste tijd veel door haar gedachten spookt. „Toen mijn vriend en ik echt volwassen werden en kinderen kregen, wilden we bijvoorbeeld een mooi koffiezetapparaat. En die koffie is echt heerlijk hoor. Maar is het nou  belangrijk? Het leven wordt toch niet beter met die koffie? Als deze stukgaat, moeten we misschien weer gewoon ouderwets een percolator nemen. Als we met zijn allen een stuk minder spullen aanschaffen, verlenen we het klimaat uiteindelijk een gunst. En het met minder doen kan ons persoonlijk een nieuw soort geluk geven.”  Omwille van het klimaat en de wereld probeert Gorter minder spullen aan te schaffen. Voor haar verjaardag vroeg ze aan haar bijna volwassen kinderen of ze zelf iets wilden maken. Sinds een paar maanden is ze angstiger geworden voor klimaatverandering, en wat de toekomst zal brengen. Dat komt onder meer doordat de boodschap van actiebeweging Extinction Rebellion bij haar resoneert, zegt ze, maar ook door een toneelstuk van Anoek Nuyens over Tata Steel dat ze bezocht. „In dat toneelstuk wordt op een dag de premier van het land ‘wakker’. Hij zegt: als we willen dat de mensheid blijft bestaan, moeten we samen een heel groot gebaar maken.” De premier treft rigoureuze maatregelen om het klimaat te redden. „Toen ik dat zag realiseerde ik me dat we zo iemand in Nederland nodig hebben. Het ontroerde me verschrikkelijk. Ik kreeg er toch ook een beetje hoop van.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/06/19/malou-gorter-als-je-je-best-niet-doet-is-het-gewoon-stom-a4167533</guid>
      <pubDate>Mon, 19 Jun 2023 05:25:59 +00:00</pubDate>
    </item>
    <item>
      <title><![CDATA[Kunstenaar Rogier Roeters: ‘Alles wat ik doe, doe ik in het extreme’]]></title>
      <description><![CDATA[<p>Rogier Roeters gedijt bij kort en gecomprimeerd. Gedachten, verhalen, grapjes, hobby’s, carrières. Daarom zegt de ex-voetballer/ex-managementstudent/ex-goochelaar/huidig kunstenaar en boksfanaat ook vaak tegen zijn vrouw dat ze anderhalve minuut heeft om een verhaal te vertellen, omdat hij anders zijn aandacht verliest en niets meer onthoudt. Maar, wil hij gezegd hebben, van die anderhalve minuut onthoudt hij dan wel elk detail. Dus de tweeënhalf uur voor dit interview – „ik kan volgens mij niet zo goed een coherent verhaal vertellen”, zegt hij ergens halverwege met zelfkennis – verlopen zo gestructureerd als je zou verwachten. „Ik ben héél benieuwd wat je hiervan gaat maken.” De meeste mensen kennen Rogier Roeters (42) – handschrift en stijl bekender dan zijn gezicht – dan ook vooral van zijn korte, gecomprimeerde kunst op Instagram, een plek die voor hem gemaakt lijkt. 130.000 volgers liken en delen zijn teksten, vaak maar zeker niet altijd begeleid door een tekening in zijn bijna kinderlijke stijl, en velen van hen kopen die op mokken, shirts, of prints voor aan de muur. Hij speelt vaak met taal („Als ik een lamp was, dan was ik licht geïrriteerd” of „Ik heb veel stress in mijn Head and Shoulders” op een getekende fles van het shampoomerk) en is net zo vaak gevoelig („Brb, even mijn gevoelens onderdrukken” of „Sorry dat ik het leven soms gewoon niet zo leuk vind, ik schaam me er ook een beetje voor, maar als het gevoel er gewoon even mag zijn, dan verdwijnt het”) als plat (Een tekening van een hond met daarbij de tekst: „Deze labradoodle kijkt dwars door jouw ziel heen en ruikt al jullie kutten en lullen”). Zijn werk vangt de tijdgeest en beleving van een jonge generatie, getuige de talloze comments waarin mensen zeggen zich  te herkennen. Het is bovenal heel erg ‘internet’, dus ook extreem ‘deelbaar’.  Sinds  zaterdag is zijn werk te zien in Museum Voorlinden, jawel, offline. Duizenden tekeningen – en dat is dan nog steeds gecomprimeerd, zegt hij, want hij maakte er nog duizenden meer – zijn er te zien, en  ook enkele (korte, héél korte) films. Een originele keuze van een  museum waar echt niet alleen maar de Gen Z’ers en millennials komen bij wie Roeters een snaar  raakt. Je kunt in ieder geval wel stellen dat er niet eerder zoveel piemels en vulva’s in Voorlinden hingen. Misschien dat de 80-jarige Museumkaarthouder daar wat van gaat vinden, denkt hij. „Er zullen inderdaad mensen zijn die zeggen: dit zijn wel héél veel pikken. Maar dan zeg ik: tel ze nou eens. En tel dan eens de verdrietige tekeningen, tel de tranen. Of de kut, de kont, alles komt voorbij. Ik vind het fijn dat ik daarin niet te vangen ben. Dat je niet kan zeggen: het gaat altijd over pik en kut. Of het is altijd een flauwe grap, of altijd filosofisch, altijd absurd. Ik probeer eigenlijk alles te verbinden en met elkaar te verweven.” Roeters vindt het interessant wat voor beeld mensen van hem hebben. Afgaand op de reacties die hij op Instagram krijgt: iemand die wel aan de drugs moet zitten, als hij dit soort dingen maakt. Of iemand met wie je ongelofelijk goed zou kunnen feesten, heel rock-’n-roll, want hij is zo lekker gek. Maar vooral: „Ik denk dat ze heel veel zwaarte achter de persoon Rogier Roeters verwachten. Ik heb natuurlijk zo’n bovenste laag, heel veel ha-ha-ha, plat en grappig. Maar er zit ook wel wat zwaarders tussen, gevoeligheden, aan trauma gerelateerde dingen. Niet per se van mij, maar van de hele wereld. Dus misschien denken mensen: volgens mij gaat er een somber iemand schuil achter de tekeningen.” Kortom, iemand bij wie je zou twijfelen óf hij het leven wel de moeite waard vindt. Om dat laatste maar meteen te ontkrachten: hij is verre van somber, en vindt het leven, in al zijn excentriciteit, zeker de moeite waard, júíst daarom. En  rock-’n-roll is hij allerminst, eerder het tegenovergestelde. Hoe manisch hij ook te werk gaat – „mensen vinden het manisch, ik voel mezelf meer vormgever van mijn energie” – , hij is zelf gebaat bij een behouden, simpele manier van leven. En aan drugs gaat hij helemaal niet beginnen. Dat heeft goede redenen, zo zal blijken in het gesprek. ‘Ik voel me vormgever van mijn energie’ „Alles wat ik doe, doe ik in het extreme”, zegt Roeters als we zijn carrièrepad vol met „korte, heftige carrières” langslopen. Zo was hij ooit talentvol voetballer, speelde in de jeugd bij Willem II. Zijn talent was zijn doorzettingsvermogen. Toen dat niet meer genoeg was, stopte hij met voetbal. Hij sloot het ook helemaal af: vraag hem nu wie er bij Willem II speelt, en hij zou het je niet kunnen vertellen. Hij wilde een modeopleiding gaan doen, had altijd iets met kleding gehad. Daarvoor was een tussenopleiding nodig, die ook andere gebieden raakte: fotografie, kunst. Hij had een portfolio nodig om überhaupt binnen te komen, maar had niets, en gebruikte toen werk van andere mensen, familie en kennissen. Zoals van een oom, die cd-hoesjes ontwierp. Maar hoe werkt dat? Dan ben je uiteindelijk aangenomen en zien ze dat je heel andere dingen maakt. „Ik denk dat ik ben aangenomen op basis van mijn enthousiasme. Ik had toen al mijn ideeënkracht.” Het idee… om andere mensen in te schakelen? Hij lacht. „Nou ja, wel mijn creativiteit dus.” Wat maakte je in die tijd? „Ik moest het vooral hebben van oneindig veel ideeën. Ik begon met een camrecorder filmpjes te maken, ik werkte met textiel. Het had allemaal een poëtische inslag. Teksten ook, heel gevoelige teksten. En dan iemand in een slowmotion op film door een bloemenveld laten rennen.” Een beetje live-laugh-love-ironisch? „Nee, heel serieus.” Als voetballer was Roeters juist heel agressief geweest. Hij was een echte uitschakelaar, kon keihard mensen tackelen, daar was hij ook goed in. „Ik denk dat er veel woede en vuur in me zat. Op de mens. Maar als ik iemand heel erg hard geraakt had, zei ik ook meteen sorry. Het waren een soort kleine woedeaanvallen.” Wel een enorme sprong dan, van iemand die keihard op het veld iedereen onderuithaalt naar de gevoelige jongen. „Ik groeide deels op in een machocultuur, met een Molukse vader die nooit iets zei. Er is in ons gezin veel shit gebeurd, het was af en toe niet prettig. Er was veel onrust thuis, waardoor ik mij af en toe onveilig voelde. Maar ik was ook gewoon heel gevoelig. Toen al. Waar ik vooral heel erg van ben geschrokken, is dat de vriend van mijn moeder toen ik jong was zelfmoord heeft gepleegd. Als je mijn rapporten uit die tijd leest: hij let niet op, korte concentratieboog, te dominant, te bazig. Ik weet dat ik best gevoelig was, maar in die hele voetbalwereld… Die woede was ook emotie natuurlijk.”  Een nare ervaring met een jointje op zijn achttiende zorgde ervoor dat hij „openklapte”. Er kwam enorme angst omhoog, paniek. Een paar maanden daarna ging het op tv over kunst en schizofrenie en kreeg hij een herbeleving van het nare gevoel dat hij tijdens het roken van het jointje had. „Alsof er een knop in me omging. Er was een Rogier ervoor en een  Rogier erna. Het was alsof ik een film terechtkwam, niets voelde meer echt. Derealisatie, depersonalisatie heet dat, een angstgerelateerde klacht. Ik voelde een diepe, diepe onveiligheid en had het gevoel dat ik me tegen mezelf in bescherming moest nemen. Ik heb die klachten van mijn achttiende tot mijn dertigste gehad.” Foto Annabel Oosteweeghel 
 Je hebt van je achttiende tot je dertigste gedacht dat je in een film zat? „Misschien wel langer. Het is nog steeds een zwakke plek. Ik weet daarom: ik moet geen drugs doen. Alcohol kan, maar ik moet me niet naar de kloten drinken.”  De controle willen houden, zodat áls je iets doet,  je daar bewust bij bent. „Precies dat. Daarom heb ik ervoor gekozen op mijn voeding te letten, veel te sporten. Die structuur heb ik nodig. Ik heb zoveel mensen bezocht in die tijd. Ik was op een gegeven moment zo wanhopig, dat als iemand had gezegd: giet een liter melk in je neus, ik het had gedaan. Ik dacht: niemand begrijpt me, maar ik had uiteindelijk gewoon behoefte aan veiligheid.” Roeters ging „terug naar zijn lijf”, en dat heeft enorm geholpen. Hij kan ook gerust – en hij snapt dat het niet past bij de indruk die je van hem en zijn werk krijgt – op stilteretraite, één keer zelfs zes dagen. Een tegenhanger voor de onrust, zegt hij. De controledrang heeft hij nog steeds, maar verrassend genoeg niet in zijn werk, zegt hij. Hij liet ook met liefde Voorlinden een selectie maken van zijn werk. „In het maakproces van de tekeningen zit ook totaal géén controle. Het verrast me steeds. Ik bedenk niet van tevoren dat ik over iets ga tekenen. Het ‘tekent zich’.” Die tekeningen hebben  gemeen dat ze altijd gaan over de absurditeit van het dagelijks leven, de rare dingen die we zien, die we tegen elkaar zeggen, onze relaties, onze emoties, of het gebrek eraan. Wat zijn we met z’n allen toch vreemd en tegelijkertijd diep menselijk. ‘Uiteindelijk had ik gewoon behoefte aan veiligheid’ Seks komt  vaak terug in je werk.  „Het heeft iets superkwetsbaars. Zeker in deze tijd zie ik dat het als soort wegwerpmiddel gebruikt wordt. Je swipet even terwijl je een zak chips leegvreet, je doucht, je gaat neuken. Niet dat ik dat verkeerd vind, ik zou als vrijgezel waarschijnlijk hetzelfde doen. Seks is heel verbonden zijn met elkaar, ín elkaar zijn, en tegelijkertijd ben je nog een soort zak aardappelen, pas je niet of nog niet bij de ander en kan je de ander nooit écht begrijpen. Ik vind dat interessant: waar zit de spanning, wat is intimiteit? Is het intiemer dat je tegen elkaar zegt: ik wil je in je kont neuken, of met een dikke pik in je broek zitten en géén seks hebben. Er gebeurt van alles in mijn hoofd.” Roeters was in zijn studietijd – hij deed de Kunstacademie in Den Bosch en een master aan het Sandberg Instituut van de Amsterdamse Rietveldacademie – en ook daarna nog vooral bezig met films. Maar met de tekeningen, sinds 2017 op zijn In-stagram-account te vinden, verdient hij  inmiddels  zijn geld. En daarin kan hij ook  het meest van zichzelf kwijt. Vind je de teksten of de tekeningen belangrijker? Het zijn vooral de teksten die mensen delen. „Ik heb mezelf nooit als een talig iemand gezien. Leg mij iets uit over spelling en ik begrijp het niet.” Ja, maar je hebt spelling en je hebt talig zijn. Waar komt dat spelen met taal dan vandaan? „Ik vind wat ik schrijf altijd heel erg simpel.” Misschien, maar het is spitsvondig genoeg om te zeggen: dit verzint niet iedereen. „Verdraaiingen kan ik wel zien inderdaad. Voelen waar de grap zit, waar de spanning zit.” Je moet zo’n verdraaiing als ‘La vie est (mij nie) belle’ nog maar wel als eerste de wereld in gooien. „Ja… dat zoiets werkt ook, hè…” Je vindt het rot dat het werkt? „Nee, ik vind het interessant dat dat werkt.” Dat is een van je populairste teksten, staat ook op allerhande merchandise. „Klopt, terwijl ik denk… tja. Bij wat het beste verkoopt, denk ik soms: iedereen kan dit toch verzinnen? Ik heb ook weleens dingen, tekeningen waar zó veel ontroering in zit, dingen waar mijn hart en ziel echt in zitten en die dan toch niet, of bij een klein publiek overkomen. „Ik had een tekening gemaakt waarop ik terugging naar voor ik geboren werd, mijn vader opzocht en in zijn oor fluisterde: beter ga jij van mij houden, anders krijgen we er allebei last van. Dat raakte me. Het kan niet, het is fantasie, maar er zit veel gevoel in.” Ik vind het mooi dat je dat zegt over je eigen werk. „Als ik het nu zo tegen jou uitspreek, raakt het me, dat gevoel erachter.” Maar zo’n tekening en tekst zijn dan misschien minder deelbaar. „Ja, of misschien zijn er wat mensen met daddy issues.” Hij lacht.  Hoe sta jij nu in het leven? „Ik vind het leven interessant. Ik vind kleine dingen leuk, de natuur, een gesprek, mezelf leren kennen via de ander. Je ontkomt niet aan pijn, sterfte en verdriet, en ik heb veel uitgehuild en uitgeschreeuwd. Maar ik voel echt verschil inmiddels.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/06/12/kunstenaar-rogier-roeters-alles-wat-ik-doe-doe-ik-in-het-extreme-a4166953</guid>
      <pubDate>Mon, 12 Jun 2023 05:25:59 +00:00</pubDate>
    </item>
    <item>
      <title><![CDATA[Dick Pels: ‘De mens is baas over de dingen, maar die doen van alles terug’]]></title>
      <description><![CDATA[<p>In de open stuurstand, een lange dag varen in een ijskoude noordenwind. Hij is net terug uit Rotterdam, via de Lek, de sluis bij Vreeswijk en over het drukke Amsterdam-Rijnkanaal naar de Zoutkeetsgracht in Amsterdam, zijn vaste ligplaats. Zijn boot is te lang om daar te keren, dus als hij binnenkort opnieuw vertrekt, moet hij eerst achteruit.  De schipper heet Dick Pels en zijn schip Nymphaea. Hij is van 1948. En zij, want een schip is een zij, een stalen motorboot van dertig meter lengte die officieel een salonbakdekkruiser heet en in 1917 is gebouwd als plezierjacht voor de Rotterdamse reder Albert Goudriaan. Pels kocht het schip in 1978, maakte er zijn huis van en bracht het zoveel mogelijk terug in oude staat. Nymphaea: waterlelie. Pels was in Rotterdam om in het Maritiem Museum zijn jongste boek te dopen: over de geschiedenis van de Nymphaea, die in Rotterdam haar thuishaven had tot de Duitsers haar  in 1941 inpikten. Hij vlecht er ook de vele strengen van zijn  eigen leven doorheen: zijn studie en  docentschappen als socioloog in Amsterdam, Groningen en Londen, zijn jaren als directeur van het wetenschappelijk bureau van GroenLinks. De wording van eerdere boeken, onder meer over Pim Fortuyn. De singer-songwriter die hij na zijn pensioen werd. En zijn leven aan boord met drie vrouwen, achtereenvolgens  Renée, Aya en Baukje. „Maar het schip moest wel de hoofdrol blijven spelen”, zegt hij. Toch is de ondertitel ‘Autobiografie van een jacht’ met opzet dubbelzinnig.  De rondleiding begint in de salon van de Nymphaea, met de originele panelen van Cuba-mahonie. Dan een luie wenteltrap naar beneden. De eigenaarskajuit, de kamers midscheeps waar Pels en zijn vrouw studeren en waar twee DAF-dieselmotoren listig zijn weggewerkt. En het lage achteronder waar het naar ijzer en olie ruikt en je de kabels ziet die de roeren bedienen.  Op de terugweg naar boven doet hij nog een deurtje open. „Dit was de hut van ‘tante’ Riet”, zegt Pels. „Zij was de gouvernante, maar ze was altijd overal bij, ook toen de kinderen allang uit huis waren.” In zijn boek speculeert hij over haar rol: ménage à trois, misschien iets tussen de twee vrouwen? Niemand kon – of wilde – het hem vertellen.  En dan zijn we terug in de salon, de tafel vol boeken: fictie, geschiedenis, politiek, poëzie en het boekje Motorziel, van zijn vriend Warna Oosterbaan, ook socioloog, die ook gelooft in een onscherpe grens tussen mensen en dingen.  In 2020 pleitte je  nog bevlogen voor een fusie van PvdA en GroenLinks. Waarom schrijf je niet meer over politiek?  „Ik pleit al dertig jaar voor een progressieve combinatie, toen liefst met D66 erbij, maar dat is een rechtse niks-doen-partij geworden. Nederland stagneert. Alleen in het hoekje van de PvdA en GroenLinks is nog een beetje energie. Rutte houdt alles tegen of schuift het voor zich uit. De middenpartijen zijn dood of drijven af naar populisme. Ik had het gevoel dat ik daar alles wel over had gezegd.” Hard werken aan mijn boot heeft me geholpen over wanhopige stemmingen heen te komen  „De andere reden”, zegt Pels, „is dat ik in een enorme depressie terechtkwam.” Over die jongste crisis, die anderhalf jaar duurde, schrijft hij niet. Wel dat al eerder zoiets gebeurde, in Londen. Vlak voor een conferentie die hij had georganiseerd „gooi ik alles neer, meld me ziek en vertrek halsoverkop naar Amsterdam”, schrijft hij. Daar stort hij zich op het werk aan zijn boot; „een vorm van therapie die me al eerder heeft geholpen over wanhopige stemmingen heen te komen.”  Hoe begon deze depressie? „Na mijn pensioen in 2013 merkte ik dat ik geen ideeën meer had. Ik schreef nog wel, zoals een boekje over Europa, maar toen was het op. Daarna ben ik fanatiek muziek gaan maken. Er kwamen zomaar een hoop liedjes tevoorschijn en ik ben gaan optreden. Ik wilde drie cd’s maken en dat heb ik gedaan, met een vriend. Mijn held is Paul McCartney. Toen kwam corona en kon ik niet meer optreden. Niet erg; ik kon ook thuis aan mijn cd werken. Maar er kwamen ook geen ideeën meer voor nieuwe liedjes. Dat was eind 2021. „En toen kwam 6 mei 2022 eraan: de twintigste verjaardag van de moord op Pim Fortuyn. Ik wist: dan gaan ze mijn boek uit 2003 erbij halen en moet ik er iets van vinden, daar werd ik bang van.” Waarom? „Ik kon geen behoorlijke zin meer schrijven, was totaal depressief. In januari dit jaar werd het nog erger. Ik ben op een zondag naar de eerste hulp gegaan en kreeg oxazepam, dat vlakt alles af, maar dan komen de angsten terug en moet je weer zo’n pil. Bizar, maar het hield ook opeens op toen ik valium kreeg. Daar word je wel suffer van, maar twee, drie weken later waren alle angsten weg. Ik werd opeens een enorme positivo. Baukje dacht: wat is dit, je lijkt wel 35 of zo. Ik bedacht ook weer projecten. De psychiater zei: waarom altijd groot? Je kunt toch kleine dingen doen, aan je boot klussen? Maar dat ging ook niet, omdat ik een pees in mijn schouder had gescheurd toen ik op het skateboard van mijn kleindochter was gaan staan, in mei vorig jaar. Ik was bijna opgelucht: hè hè, nu hóéf ik geen gitaar meer te spelen. In de psychiatrie heten zulke gedachten ‘ziektewinst’.” In je boek over Fortuyn schrijf je over verwantschap, ‘mensen met een katholieke jeugd en een marxistisch verleden herkennen elkaar altijd’. Jullie paden kruisten elkaar in Groningen.  „Hij was een joyeuze, leuke man. Toen. We waren even oud en ik ben net als hij, maar veel later, ook uit de universiteit gestapt. Hij was wel rancuneus, meende recht te hebben op het hoogleraarschap.” Foto Andreas Terlaak
 Ben jij ook een buitenstaander? „Vroeger heb ik het gecultiveerd. Als  anarchist, later marxist. In de studentenbeweging zagen we onszelf als collectieve buitenstaander: kinderen van de lagere middenklasse die de universiteit wilden veroveren. In de vakgroep sociologie was ik meer politiek en filosofisch geïnteresseerd, dat gaf ook spanning. Ik besloot in Groningen te gaan werken bij filosofie en daarna ben ik naar Londen gegaan, want ik mocht geen hoogleraar worden. Dat werd Jos de Beus, een vriend van mij, maar ik vond mezelf beter.” Op een boot woon je ook een beetje buiten de maatschappij. „Ja, kamperen. En altijd werk. Het smerige, harde werk met je handen heb ik altijd gewaardeerd. Lassen, timmeren. Ik bewonder het ambachtelijke.”  Je schrijft: ‘Ik woon in de boot, zij woont in mij’.  „Ja, de boot kocht mij.” Je zag ‘een diffuus wenkend licht’, ‘alsof ze een ziel had’, schrijf je. Dat klinkt als een mystieke ervaring.  „Dat klopt. Al geloof ik er niet in. Het is iets wat je er zelf in projecteert. Ik zag natuurlijk dat dit een raar, uniek schip was. Ik woonde op een slechte etage en dit schip beloofde vrijheid en ruimte. Wat een illusie bleek. Het lekte, in de winter stond de sneeuw in het keukentje, alles bevroor. Het heeft een jaar gekost om het varend te krijgen: om naar de werf te gaan voor nog meer reparaties.” Wat bedoel je met ‘projectie’? „Iets roept in jezelf, maar het lijkt van buiten te komen. Maar het is verneukeratief als je denkt dat het alléén van buiten komt. Dat God jou roept, of het volk of zo. Thierry Baudet denkt dat. In werkelijkheid is het een wisselwerking. De mens blijft de baas over de dingen, maar de dingen doen wel van alles terug.  Toen ik aan dit boek begon zei iemand: laat je boot zelf spreken, maar ik vind niet dat de dingen een stem hebben, dat is animisme. Ik heb wel ervaren dat dit schip dingen van mij vraagt die onontkoombaar zijn. Ook zodat ze niet zinkt. Al dat werk, daar moet je doorheen.” Bij je eerste geliefde, Renée, leek de boot tussen jullie beiden gekomen te zijn. „Dat is niet helemaal waar. Toen we elkaar ontmoetten was zij jong, achttien of negentien, en er was een flink leeftijdsverschil.  En – dit is een sociologische opmerking – ik was eigenlijk verliefd op haar hele familie. Haar vader was  hoogleraar sociologie in Leiden en haar moeder een bekende politicologe. Een bruisende familie, waar ik me thuis voelde, door werd opgetild. Ze studeerde sociologie, was mijn assistente. En toen wilde ze haar eigen weg gaan. Ze is altijd een goede vriendin gebleven. Ik was wel altijd jaloers op mannen met stoere bootvrouwen. Die kreeg ik nooit in mijn netje.” Ik heb ervaren dat dit schip dingen van mij vraagt die onontkoombaar zijn Intussen woont hij al bijna dertig jaar op de Nymphaea met Baukje Prins, een filosofe. Met haar ‘raakte het aan’, schrijft Pels, toen hij lesgaf in Groningen en zij er studeerde. Hij praat met trots over zijn dochter Zita, die nu in het Amsterdamse college zit als wethouder (Volkshuisvesting en Duurzaamheid) voor GroenLinks. „Ze is meer een doener dan ik.”  Je vond dat GroenLinks minder moest dromen en gretiger naar macht moest zijn, is dat nu zo? „Ik vind dat Jesse Klaver het goed combineert. Ik vind hem kundig, maar hij raakt mij niet zo in het hart. Een Frans Timmermans zou dat wel doen en dat ik nu een PvdA’er noem, is toeval. De wetenschappelijke bureaus van de twee partijen snappen hoe je economische en groene standpunten kunt verenigen, maar op lokaal niveau is het aan het verbrokkelen.” Je bepleitte destijds een ‘relativistische politiek’. Wat is dat? „Democraten moeten erkennen dat er geen absolute waarheid is. Dat lijkt misschien strijdig met activisme, maar je hoeft de waarheid niet in pacht te hebben om de straat op te gaan. Het blijft wel een probleem: democraten moeten altijd vechten met één hand op rug gebonden; ze mogen nooit zo erg worden als hun tegenstanders. Dat zie je ook in Oekraïne. Je moet altijd opkomen voor dat verschil in beschavingsniveau, al ben je dan wel eerst in het nadeel.” Extinction Rebellion is toch ook buiten de politiek een uitweg in activisme zoeken? „Ik vind het sympathiek en ben ook in Den Haag op de A12 gaan zitten. En ik ben lid van Grootouders voor het Klimaat. Maar ook hier zie je nu af en toe het absolutisme.” Blijven hangen in een academische loopbaan leidt tot tunnelvisie, en onderwaardering van zoiets als handenarbeid       Een van Pels’ liedjes heet ‘Crosspath’. Hij zingt: ‘Coming across my footsteps/ In a journey to the past/ Wondering who I was/ When I was passing through here last/ Wondering who I will be/ When I will pass through here again […]. Met zijn schip bezoekt hij graag plaatsen waar het vroeger al eens is geweest: Veere – toen een kunstenaarskolonie die de artistiek geïnteresseerde Goudriaans aansprak –, Den Briel, Urk, Terschelling, havenstadjes aan de IJssel. Op zulke ‘kruispaden’ vaart de Nympaea ‘door haar eigen silhouet’, schrijft hij. Pels: „In Rotterdam gebeurde het weer, in de Veerhaven, ooit haar thuis. Er valt iets samen, een soort déjà vu. Dat gevoel kun je ook vooruit projecteren. Kom ik hier ooit terug? Wil ik dat? Ik ben 75, ik denk daar over na.” Een bedevaart naar jezelf?  „Ja. In Londen ga ik ook altijd terug naar vaste plekken. Even naar Turners schilderij van een onttakeld zeilschip kijken dat door een stoomboot naar de sloop wordt gesleept, The Fighting Temeraire. Even fietsen langs de Theems, wat ik zondagochtend altijd deed. Rituelen. Het is een soort bidden, denk ik.” Foto Andreas Terlaak Maakt dat het leven de moeite waard?  „Ik weet weer wat ik in de afgelopen rottijd eigenlijk ook wel wist: de liefde voor mijn partner, mijn dochter en mijn (bonus)kleinkinderen. En de zin en de moed om niet in één ding te blijven hangen, zoals een academische loopbaan,  want dat leidt tot tunnelvisie en ook tot onderwaardering voor zoiets als handenarbeid. Ik wil de baas zijn over mijn eigen tijd zodat ik van spel kan wisselen. Per saldo heb ik dat te weinig gedaan, vind ik.” Je schrijft dat de Nymphaea ooit zonder jou verder zal varen in de tijd.  „Ik ben maar een passant. Ik hoop dat een jonger iemand  met dezelfde intenties haar verder wil dragen, als ik het niet meer kan. Gelukkig heb ik geen steile  trap hier, dus ik ga nog even door met The Iron Lady.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/05/29/de-mens-is-baas-over-de-dingen-maar-die-doen-van-alles-terug-a4165817</guid>
      <pubDate>Mon, 29 May 2023 05:25:59 +00:00</pubDate>
    </item>
    <item>
      <title><![CDATA[Saskia de Coster: ‘Ik ga niet voorzichtig verliefd worden op een matig leuk iemand’]]></title>
      <description><![CDATA[<p>Zonder mislukking geen literatuur. Saskia de Coster zegt het beslist, maar niet zonder twijfel („Allez, zonder mislukking geen literatuur toch, hè?”). Er is denken aan voorafgegaan dat niet afgesloten is, maar wel een voorlopige conclusie toestaat. „Ik ben geen schrijver die een therapeutisch proces neerschrijft en –”, we zitten in een koffiezaak in Antwerpen en er wordt een wortel-gembersapje gebracht, „en dan gelooft dat alles opgelost is. Schrijven is wel een soort zelfhulp, een onderzoek naar jezelf en naar de wereld waarin je leeft. Maar die zelfhulp moet mislukken, want ik geloof niet in een therapeutisch eindpunt, een mooi afgerond geheel. Van: hèhè, alles is overwonnen, we kunnen opgelucht ademhalen. Ik mag hopen van niet.” De twee nieuwe boeken die  Saskia de Coster (1976) dit voorjaar publiceerde, de novelle Maart en de roman Net echt, staan wel vol beweringen. Stelligheden. Wijsheden. Lessen over het leven, over de hedendaagse mens. De boeken gaan over de liefde – op de warme en veilige manier, de liefde die leidt tot lange relaties en gezinnen en kinderen, maar ook over de schaduwzijde, de destructie die vurige verliefdheden en affaires kunnen brengen.  Maart is opgezet als handleiding niet-meer-verliefd-worden, Net echt gaat over een uiteenbarstend gezin én over een schrijver die met de omweg van dat fictieve gezin (een man, een vrouw, een dochter) haar eigen leven beschouwt. Die schrijver is Saskia de Coster – daar hoeven we geen literair verstoppertje over te spelen. Zij was degene die verliefd werd, haar gezin (twee vrouwen, een zoon) verliet, over de puinhoop uitkeek en dacht: wat is er gebeurd? De ‘wijsheden’ zijn haar lessen – vandaar een interview aan de hand van citaten. Verbeelding is een illusie. Alles is er al. Je legt het bij elkaar, je herschikt en zoekt. Je zaait je ervaringen uit over het verhaal, ze gaan ergens liggen tussen je woorden „Ik denk dat voor al het geschrevene geldt dat er een enorme verbondenheid is met de persoon van de auteur. Wie dat ontkent houdt een rookgordijn voor – zo van: de schrijver die verhalen uit de lucht plukt en daar niets mee te maken heeft. Het is een gekend idee, van het grote, mannelijke, scheppende genie dat een boek schrijft en als een goddelijke autoriteit het schaakspel beroert, en dat verhaal dan ver in de geschiedenis plaatst, om zich ervan te distantiëren. Zo van: ik kan emoties scheppen en personages creëren, maar ik heb er niets mee te maken.  „Ik vind dat een beetje machogedrag, aandoenlijk ook wel. Zulke boeken hebben dan de pretentie van eeuwigheid en universaliteit, maar tegelijk stoppen die schrijvers ook gewoon hun eigen kindertijd, hun obsessies en kwetsuren in de personages. Kijk naar Hugo Claus, Jeroen Brouwers. Die veilige afstand bestaat niet. Ik ben ervan overtuigd dat je niets kunt creëren dat helemaal niet met jezelf te maken heeft, omdat we sowieso vastzitten in ons eigen perspectief. Daar kun je beter eerlijk over zijn. Ik heb een gezin verzonnen, voor Net echt, maar ik weet dat de gezinsleden afsplitsingen van mij zijn en hun verhaal ook het mijne is.” Wat hebben we onszelf in de westerse wereld bedrogen, en wat zijn we bedrogen door onze samenleving te baseren op de romantische liefde „Net echt begon met een beeld. Ik had mijn gezin verlaten en doolde slapeloos door de stad en belandde voor mijn eigen huis en zag daar beweging achter het raam, mijn zoontje. Daar zakte mijn hart neer, ik besefte wat er was gebeurd: ik sta buiten en daar binnen staat mijn kind, en die gaat hier de gevolgen van voelen. Dat beeld bleef me bij.    „Ik ben en blijf gefascineerd door de familie als constructie, het gezin als hoeksteen van de samenleving. Dat staat onder druk – kijk maar naar generatie Z, die liever een situationship heeft dan een relationship, om maar niets definitief vast te leggen. Dat is een reactie op het mythische beeld van het stabiele gezin, dat ik zelf ook heel sterk heb meegekregen als kind. Ik kom uit zo’n gezin, stabiel, eigenlijk te stabiel, en daardoor roerloos: mijn ouders zouden zéker nooit uit elkaar gaan. Nu worden er steeds meer vragen bij die gezinsconstructie gesteld, uit de tijdgeest van maakbaarheid en zelfverwezenlijking. Nu zoeken we naar: wat wil ik nu echt zelf? Omdat het gezin zo vaak een vaststaand iets is, is er weinig ruimte voor die vraag, en ook niet voor een nieuwe verliefdheid bijvoorbeeld. Daardoor krijg je ofwel frustratie, ofwel affaires. Wat begonnen is uit verliefdheid, strandt dan weer op een nieuwe verliefdheid. Ik noem het in Maart een samenzwering tussen IKEA, de vastgoedsector en therapeuten.” Als verliefdheid nog een vermogen heeft is het de metamorfose „Ik denk dat verliefdheid altijd een poging is om te resetten. Je begint opnieuw – of je hebt die illusie. Dat is iets heerlijks, zoiets heb ik bij het begin van een boek ook: alles is nog mogelijk. En in de roes van verliefdheid doe je dingen die je niet voor mogelijk hield. Zal ik even 800 kilometer rijden om jou te komen oppikken? Er wordt zo veel mogelijk, en je verrast daar ook jezelf mee. Je ontsnapt aan jezelf. Dat geeft een machtig gevoel.  „De voorwaarde daarvoor is wel een grote nieuwsgierigheid, een gretigheid, een gulzigheid. Hoe gebeurt zoiets, waar ontstaan de scheurtjes in een leven die dat mogelijk maken? Want dat is best bijzonder in de sterke constellatie die een gezin ook kan zijn, een goedgeolied team, we hebben ieder onze rol en het bedrijf draait. Daaruit zijn affaires de geijkte ontsnappingsroute – daar zit spanning en opwinding. Je wordt meer dan enkel die ene. Meer versies van jezelf.” Iedere verliefde wil zichzelf vinden via een enorme wegomlegging. Via een ander „Als kind was ik heel geïsoleerd, ik had weinig sociale contacten, dus ik kon enorm in dingen opgaan, bijvoorbeeld in het mystieke. Ik was vastbesloten om mysticus te worden: ik zou me laten inmetselen in een muur. Of zoals de heremieten, Hadewijch, of Simeon de Styliet, die dertig jaar op een pilaar zat, ik vond dat fantastisch. Vanwege die inzet en overgave, jezelf buitenspel zetten voor iets hogers. Los van je lichaam komen en tegelijk de volmaakte liefdesrelatie aangaan. Ik zocht waarschijnlijk connectie.  „Later ging ik dat bij mensen zoeken – en daar zie je ook dat verlangen in van altijd weer zoeken naar een nieuwe liefde. Als de mystici je voorbeeld zijn, zoek je naar iets wat een mens niet kan bieden: een perfecte liefdesverhouding. Ik bedoel: ik ga niet voorzichtig verliefd worden op een matig leuk iemand. Als de drug is uitgewerkt, kom je toch weer bij jezelf uit. Maar die omwegen zijn net cruciaal: als je zo efficiënt mogelijk je leven wilt leiden, moet je op de dag van je geboorte een kuil graven en daarin gaan liggen.” Dit is geen verhaal van tekort maar van verlangen „Ja, waarom blijft die verliefdheid zo aantrekkelijk? Ik denk dat we dat vaak verklaren vanuit een tekort. Zo van: ik word altijd verliefd, want ik ben het slachtoffer van een gebrek aan affectie in mijn kindertijd. Je vult een gat op. Dat is een verklaringsmodel, maar ik vind dat ook redelijk pover. Als je de hoeveelheid liefde die je zoekt enkel verklaart vanuit een tekort, zou het de mensheid bedreigen als iedereen de juiste hoeveelheid moederliefde en vaderliefde krijgt. Dan zouden we niet meer verliefd worden, dan zouden we ons niet meer voortplanten. Ik geloof niet in zo’n eenvoudige oplossing, waarmee je weer terechtkomt bij de universele pretentie van de zelfhulp. Zouden er niet meer factoren meespelen?” En sommige ervaringen zijn niet te vangen in clichés of algemeen aanvaarde opvattingen. De innige relatie met je papa, bijvoorbeeld […] je zachtmoedige, verlegen papa die je met alle kracht in zijn lijf afranselde „Ik beschrijf geweld daar als een genot, en dat lijkt pervers, hè? Lacan heeft ooit geschreven dat slaan ook een vorm van strelen is, en daar zit een waarheid in. Het is onverantwoord om een kind af te ranselen, natuurlijk, maar het is ook een aanraking, waarin toewijding zit, en dat ervaart een kind ook zo. Woede is ook een vorm van liefde. Want waarom voel je zoveel haat voor iemand? Omdat je toch een heel sterke verbinding voelt.” Pijn sprak een waarheid. Het was een aanraking met de duisternis. Soms wilde je daar zijn, samen „Onze maatschappij heeft veel schrik van geweld. Vaak terecht: als de geweldpleger de fysiek sterkere en de ander de ondergeschikte is, als er sprake is van partnergeweld of systematische mishandeling.  Wij willen als beschaafde wezens graag alles uitpraten, maar het behoort nu eenmaal ook tot het menselijk arsenaal om geweld te gebruiken. Woorden kunnen tekortschieten, er zijn dingen waar we moeilijk bij kunnen met woorden, die wel bestaan en ons beïnvloeden. „Ik wil niet zeggen dat geweld oké is, maar geweld bestaat, het is een vorm waarin de mens zich kan uiten. Je kunt dat willen uitbannen, en  over alles willen praten, maar dan verlies je ook een deel van de menselijkheid. We kunnen de gewelddadigheid van de mens beter niet veroordelen maar onder ogen zien; we hebben nu eenmaal perverse en duistere kanten. Sterker: ik geloof ook dat geweld een uiting van onze levensdrift is. Willen we van geweld af, dan moeten we een artificiële-intelligentievorm de opdracht geven om ons te herscheppen tot  fluwelen wezens, die geen ruzie meer maken, geen strijd meer voeren, geen conflict meer voelen… Die heeft dan wel helemaal geen levensdrift meer.” Werk is selfcare, net als zeilen. Bezig zijn, oplossingen verzinnen „Om het laatste stuk van Net echt te schrijven heb ik mezelf vrijwillig een maandlang opgesloten in een glazen hok in het Koninklijk Museum voor Schone Kunsten hier in Antwerpen, waar ik dan in het zicht zat te schrijven. Mensen zeiden mij: oei, opgepast, dit gaat niet goed aflopen. Ik kan inderdaad de neiging hebben om in mijn hoofd te verdwijnen. Maar nu werkte het net omgekeerd, want ik kon schrijven. Dat is mijn werk, mijn manier om bezig te zijn en oplossingen te verzinnen. Tegelijk is schrijven een vorm van ontsnappen aan mezelf – want schrijven is ook transformatie, ik ben bezig om met mijn verbeelding een andere werkelijkheid te vormen. Dus waar een ander selfcare ziet in een kop thee in een wellnesscentrum, word ik dáár juist onnozel van. Dan verdwijn ik in de stilstand.” Ik wil alleen nog functioneel verliefd worden. Zoals functioneel naakt rondlopen „Het gaat om die vrees voor stilstand, voor roerloosheid: in een verliefdheid ervaar je bij uitstek die levensdrift. Ik besta weer, het leven bruist. Of ik nu verliefd ben? (lacht) Nee, ik moet mijn handleiding volgen! Ja, ik heb een nieuwe relatie, maar ik neem nu voorzichtiger stapjes. Ik ben wel echt tegen een muur gebotst door zo ontvankelijk te zijn voor verliefdheden. Dat wil ik niet meer. Maar half ontsnappen is moeilijk, dat bestaat niet – onze dionysische kant in een doosje stoppen, dat is onmogelijk. Dat is zoals gas geven en remmen tegelijkertijd: heel slecht voor een auto.  „Schrijven kan wel de plek van die heftige verliefdheid innemen – als ik echt begeesterd ben, voelt het letterlijk als een verliefdheid. Ik verlang ernaar bij mijn laptop te zijn, schrijven is het eerste waar ik aan denk als ik opsta. Daarom kan ik ook niet schrijven als ik midden in een razende verliefdheid zit. Dan gaat alle energie dáárheen.” In ieder mens schuilt een profeet en wanneer die ontwaakt, is er een beetje meer kwaad in de wereld „Dat schreef Emil Cioran, ik citeerde het in Maart. Ik ben eerder een antiprofeet – een profeet heeft volgelingen, ik hoef helemaal geen volgelingen. Een profeet heeft een boodschap, een claim op de waarheid, op de toekomst. Het gaat mij er niet om mensen de les te lezen, ik wil schrijven zo goed mogelijk vanuit mijn persoonlijke ervaring en daar echtheid in benaderen.”  Kwetsbaar zijn was de hel „Is het alsof het schrijven mij gemakkelijk afgaat? Dat lijkt dan maar zo. Het is geen pijnloos proces, ik schrijf over zwaktes en een beschamende mislukking, ik ben schuldig, een dader, ik hang onder de modder. Maar ik wil door de schaamte heen schrijven, anders blijft het bij mooischrijverij, leuke verhaaltjes. Daar is er al zoveel van. De literatuur is er om onze duistere kanten ter sprake te brengen.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/05/22/ik-ga-niet-voorzichtig-verliefd-worden-op-een-matig-leuk-iemand-a4165243</guid>
      <pubDate>Mon, 22 May 2023 05:26:00 +00:00</pubDate>
    </item>
  </channel>
</rss>
