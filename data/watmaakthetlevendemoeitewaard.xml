<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[‘Het helpt geen snars om straatkinderen zielig te vinden’]]></title>
      <description><![CDATA[<p>Ze is een beeldend kunstenaar die nooit van plan is geweest kunstenaar te worden. Ze heeft, zegt ze, „goed verkocht” in Italië, in Spanje, in Argentinië, in Brazilië, in New York – zonder ooit de deur plat te lopen bij galeries, vernissages, in artistieke kringen. Hetty van der Linden heeft een levensmotto: ‘Ik heb geen doel. Ik ben bedoeld.’ Het staat op de omslag van een schetsboek, dat voor haar ligt op tafel. Ze bedoelt dit: „Ik was een kind dat er weinig van bakte op school. En toch heb ik m’n weg gevonden – zonder die te zoeken. Toeval en geluk hebben mijn leven bepaald. Kennelijk is dat de bedoeling geweest. Althans, zo zie ik dat.” Haar atelier beslaat honderden vierkante meters, in twee zalen, gevuld met zo’n vierhonderd schilderijen. Ook het uitzicht is een kunstwerk: het Amsterdamse IJ, pal achter het Muziekgebouw. Gure dag, af en toe felle zon, jagende wolken en striemende buien. Een drukbevaren rivier. Dure plek? Nee, tijdelijk contract. Al bijna 25 jaar stelt Van der Linden haar kunstenaarschap in dienst van kinderen. Ze reist naar stadswijken en afgelegen dorpen in Argentinië en Brazilië, naar dorpen langs de kust van Tunesië, in Zuid-Afrika, in Bosnië, op Madagaskar. Voor een tocht van zestien uur door de Andes, naast of op een ezel, schrikt ze niet terug. Slapen op een deken, op een harde vloer – geen probleem. Op talloze plekken in de wereld ontmoet ze kinderen, met wie ze tekeningen maakt, plakkaatverf op pakpapier. In vakantieoorden brengt zij vervolgens kunstenaars uit alle uithoeken van de wereld bij elkaar. Zij maken kunstwerken, waarin ze de kindertekeningen als collage verwerken. Zo wordt de tekening van een kind opeens 2.000 tot wel 20.000 euro waard. De verkoopopbrengst van deze werken gaat rechtstreeks terug naar lokale gemeenschappen: voor de bouw van een schooltje, een speeltuin bij een weeshuis, opleidingen voor kinderen, de bouw van een dovenschool, hoorapparaten, een bijenfarm – te veel om op te noemen. Dit is de kortst mogelijke samenvatting van Van der Lindens werk. Ze heeft een eigen stichting, Paint a Future. „Met niemand in dienst, niemand die salaris krijgt. Geen cent blijft aan de verfkwast hangen.” Ze doet veel meer. Dat blijft hier terzijde. Toch één aanvulling: samen met kinderen beschildert ze ook versleten zeilen, van klippers, van wedstrijdschepen – Sail a Future. Het lot van kinderen roert en beweegt haar. „Voor mij is dat logisch. Ik vind het onbegrijpelijk als je je dit niet zou aantrekken. Weeskinderen, na een verschrikkelijke oorlog. Straatkinderen. Dat wil je toch niet?” Een beter leven voor kinderen – maakt dat uw leven de moeite waard? „Eerlijk gezegd denk ik nooit zo diep na over dit soort vragen. Alléén achteraf, soms tientallen jaren later, kan ik zeggen wat van waarde is geweest in mijn leven. Dan herinner ik me momenten die moeilijk waren, waarop ik keuzes moest maken. Pas later besef ik: het is goed geweest dat het zo gelopen is.” U bent een doorzetter? „Dat zou ik niet gauw zeggen van mezelf. Ik heb fantastische ouders gehad, die verstandige keuzes voor mij hebben gemaakt. Ik ben opgegroeid in een gezin met vijf broers. Daar word je vanzelf een beetje stoer van. „Op school haalde ik alleen voldoendes voor Frans, gym en tekenen. Ik had een fantastische leraar Frans: Charles Aznavour. Zijn chansons heb ik duizenden keren gehoord, op m’n koffergrammofoon. Ik was goed in kijken, observeren. In de tekenles had ik een keer een gezicht geschetst, met een groene schaduw bij de neus. De leraar zei: ‘Goed gezien, bij die lichtval is de schaduw inderdaad een beetje groenig.’ Kreeg ik ook eens een complimentje op school. Ik denk soms: uiteindelijk ben ik in de beeldende kunst terechtgekomen, omdat ik verder nergens geschikt voor was.” Haar eerste betaalde baan kreeg Hetty van der Linden op haar negentiende, nadat ze in de trein tussen haar woonplaats Den Bosch en Utrecht een advertentie had gelezen. Het was een vacature voor assistente van schooltandartsen in de provincie Utrecht, inclusief de vereiste opleiding. Een mobiele praktijk, in een vrachtwagen, reed langs basisscholen. De assistente moest die besturen: ze kon een zogenoemd groot rijbewijs halen, voor het rijden in trucks en bussen. Vooral dit laatste trok haar aan. Haar vader was aannemer, met eigen vrachtwagens. „Als kind mocht ik vaak mee met de bouwvakkers. Vóór mijn achttiende had ik al leren rijden, van Toon, een van onze vrachtwagenchauffeurs.” Na drie jaar rondtoeren in de provincie Utrecht wilde ze haar horizon verbreden. Ze vond werk als reisleider in het Spaanse Torremolinos. In Spanje ontmoette ze haar toekomstige echtgenoot. Ze kregen drie kinderen. Het gezin woonde op verschillende plekken in Spanje en Nederland. Inmiddels beschouwt ze alle Spaanstalige landen, ook die in Zuid-Amerika, als haar tweede vaderland. In een eerder interview, met het Brabants Dagblad, zei ze eens: „Ik ben twee keer geboren, waarvan één keer in de latino-cultuur.” Ze was het zelf vergeten, ze is blij met de herinnering hieraan: „O ja, ik hou van het zuidelijke licht, met al die kleuren, van dans en expressie, van gastvrijheid. Positieve energie. Dat zit ook allemaal in mijn werk. Sombere dingen maak ik niet.” Ergens in die jaren is ook de beeldende kunst op uw pad gekomen? „Ja, dat was op een ochtend in Toledo, de eerste schooldag van de kinderen in hun nieuwe woonplaats. Toen ik hen wegbracht, zei de juf: u kunt ze vanmiddag om vijf uur weer ophalen, ze krijgen een warme maaltijd als lunch. Ik wist niet wat me overkwam: opeens had ik weer lange dagen voor mezelf. „Ik ging de stad verkennen. Ik parkeerde bij een monumentaal gebouw, waar jonge mensen naar binnen stroomden. Ik liep achter hen aan. Het bleek een kunstacademie te zijn. Bij de receptie vroeg ik of ik er lessen kon volgen. De directeur werd erbij geroepen. Hij informeerde naar m’n vooropleiding. Ik zei: die heb ik niet. Toen stelde hij voor: als je vanochtend meedoet met de tekenles en vanmiddag aanschuift bij de boetseerles, dan hoor ik daarna van de docenten wel of je talent hebt. Zo ben ik erin gerold. Het was echt puur toeval.” Het zou nog een jaar of vijftien duren voordat haar leven als professioneel beeldend kunstenaar een vlucht nam. Gaandeweg ontwikkelde ze haar eigen stijl. Felle kleuren, met wild bewegende figuren (mensen en dieren), op groot doek. De verkoop begon dusdanig goed te lopen dat Van der Linden een atelier kon laten bouwen in de achtertuin van haar huis in Amstelveen. In die jaren was ze, rollerskatend in New York, een Spaanse galeriehouder tegengekomen, wat de weg had geopend voor exposities in zowel Noord- als Zuid-Amerika. Een bevriende kunstenaar uit Amsterdam bracht haar in contact met een invloedrijke kunsthandelaar in Italië. „Die kocht zo’n beetje alles wat hij te pakken kon krijgen van de Cobra-groep.” Amstelveen, stad van het Cobra Museum: uw werk lijkt inderdaad in die traditie te passen. „Is dat zo? Ik weet amper iets over Cobra-kunstenaars. Naar werken van oude meesters kan ik urenlang kijken, maar dan het liefst in kunstboeken. In een museum zul je mij niet zo vaak tegenkomen. Ik vind het er al snel te druk.” Geeft werken met kinderen u méér voldoening dan zelf kunst maken? „Inmiddels wel. Omstreeks het jaar 2000 raakte ik in Buenos Aires in gesprek met straatkinderen. Die ontmoeting is een keerpunt in mijn leven geweest. Ik was daar voor de opening van een expositie van mijn werk, op een hele deftige plek, het Centro Cultural Recoleta. Ik verdiende er behoorlijk aan. Ik weet nog dat ik toen dacht: dit klopt echt niet – een mevrouw uit Nederland verkoopt haar werk voor veel geld aan rijkelui, terwijl kinderen hier op straat liggen.” U gaf de opbrengst van uw Argentijnse expositie aan deze straatkinderen? „Nee, uit de gesprekken leerde ik dat deze kinderen weliswaar een zwaar leven leiden, maar ook dat ze vol energie en humor zitten. Het helpt geen snars om ze zielig te vinden en zomaar geld toe te stoppen.” Wat kan wel helpen? „Hierop is geen simpel antwoord te geven. In de loop der jaren heb ik geleerd dat je kinderen het beste kunt vragen naar hun dromen. Je moet hun fantasie prikkelen. „Ze kunnen niks met een vraag als: ‘Wat wil je later worden?’ Dat is typisch iets voor Hollandse oma’s en ouwe tantes. Een beroep, een loopbaan? Dat zegt ze weinig. Als ik schilder met kinderen krijgen ze allemaal een penseel in de hand: ‘Ogen dicht en zwaaien met je toverstaf! We gaan dromen, met z’n allen.’ Na een paar minuten gaat iedereen schilderen wat-ie voor zich zag. Op de tekeningen laten de kinderen hun dromen uitkomen.” In Buenos Aires bent u voor de eerste keer met straatkinderen gaan schilderen? „Nee, dat begon iets later. Van Argentinië reisde ik naar Split, in Kroatië. Een echtpaar dat daar een weeshuis leidde, had een groep kunstenaars uitgenodigd om een week te komen schilderen. Dat deden ze jaarlijks. De werken werden verkocht om het weeshuis financieel te steunen. „In Split had ik een dag staan schilderen met kinderen om me heen. Ik had ze wat vellen papier en verfspullen gegeven. Vlak voor het eten stond ik nog wat te prutsen aan mijn eigen doek, toen ik aan tafel werd geroepen. De tekeningen van de kinderen lagen nog verspreid over de vloer. Ik dacht: gauw nog even de boel opruimen – en ik plakte wat van die tekeningen zomaar op mijn doek, dat nog nat was. De volgende dag kwam de groep kunstenaars die zaal weer binnen, en riep: ‘Hetty, dit is briljant, wat een vondst dit!’ Zo is de kiem gelegd voor Paint a Future.” Wanneer u nu, hier, uw eigen droom zou schilderen, hoe zou u die dan verbeelden? „Ik heb zelf een omgebouwde oude bibliotheekbus, waarmee ik door Europa reis. Al tijden droom ik ervan hiermee de hele kust van de Middellandse Zee langs te rijden. Met een doek van een paar kilometer, dat rondom twee stokken is gewikkeld, zoals een joodse thora-rol. Overal ga ik dan kunstenaars zoeken, om te vragen of ze een meter van het doek willen beschilderen. Als ik de hele tour heb gemaakt, wil ik het werk uitrollen en tentoonstellen op het Sint-Pietersplein in Rome.” Wat zou u hiermee tot uitdrukking willen brengen? „Als ik dat nu al wist, hoefde ik er niet aan te beginnen. Uit kunst ontstaat altijd iets wat je nog niet wist, of nooit eerder zag. Dat maakt het tijdloos, en grenzeloos de moeite waard.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2024/02/19/het-helpt-geen-snars-om-straatkinderen-zielig-te-vinden-a4190587</guid>
      <pubDate>Mon, 19 Feb 2024 05:25:52 +00:00</pubDate>
    </item>
    <item>
      <title><![CDATA[Wat kun je zeggen als iemand niet lang meer heeft?]]></title>
      <description><![CDATA[<p>Drie fragmenten uit gesprekken op een intensivecareafdeling (IC) van het Amsterdam UMC tussen arts(en) en familieleden van patiënten die zelf niet, of niet meer, in staat zijn hun wensen kenbaar te maken. Familielid: „Laten we dan nog twee of drie dagen wachten voordat we zijn behandeling staken.” Arts: „Twee of drie dagen is niet, eh, ik geloof niet dat we dat tegenover hem kunnen verantwoorden.” De arts zegt dat de kans op succes bij voortzetting van de levensondersteunende behandeling klein is en stelt voor om deze te stoppen. Moeder: „Terwijl ik niet weet – kijk, mijn vriendin heeft een kindje van twaalf nu.” Arts: „Eh.” Moeder: „Daar hebben ze het ook op tien procent geschat. En dat kind loopt gewoon vrolijk rond. Dus. Ik hou me overal voor open.” Arts: „En hoe …” Moeder: „En heel veel mensen zeggen dat ook tegen mij. Ik ken heel veel mensen die ook hier hun kinderen […] hebben gehad die dit hebben meegemaakt.” Vrouw: „Ja, want anders raken we ’m dan kwijt?” Arts 1: „Ja.” Arts 2: „Ja, dat is zo.” Arts 1: „Want dat is ’t.” Vrouw (huilt): „En ik wil ’m niet kwijt.” Arts 2: „Nee.” Arts 1: „Nee.” Vrouw: „Ik wil hem niet kwijt en ik weet dat jullie dat niet kunnen garanderen, maar ik kan ’t niet zonder ’m.” ‘Wat maakt het leven de moeite waard’ is de naam van deze interviewreeks. De antwoorden op die vraag variëren per interview, en soms moet je het tussen de regels zoeken. Maar aan het einde van ‘een IC-traject’ lijkt een antwoord helemaal niet meer voorhanden. Hoelang moet je iemand blijven beademen? Moet je iemand überhaupt aan een beademingsmachine leggen als dat de longen (verder) kan beschadigen? Moet je een terminale patiënt reanimeren na een crisis? Wat betekenen ‘waard’ en ‘waarde’ eigenlijk? Vaak weet niemand precies of je nog iets kunt doen of niet, zegt Eduard Verhagen, hoofd kindergeneeskunde van het UMC Groningen, in de podcast Op leven en dood (2021) over dilemma’s van artsen en families bij het besluit een IC-behandeling te staken of voort te zetten. Dan, zegt hij, is het erg belangrijk dat je bij elkaar gaat zitten, ook met de ouders, om van hen te horen of zij dat nog zouden willen. Zulke gesprekken worden gevoerd in „een grijze zone” van onvolledige kennis over relatieve voor- en nadelen van de laatste opties, zegt ook Aranka Akkermans. „Wat kunnen we nog? En wat willen we nog, ook met het oog op kwaliteit van leven?” Bijna zes jaar deed Akkermans (1992) als communicatiewetenschapper onderzoek in het Amsterdam UMC naar zulke gesprekken op de IC-afdelingen voor pasgeborenen, voor kinderen tot achttien jaar en voor volwassenen. Ze wilde weten of en hoe artsen in de praktijk familieleden betrekken bij ultieme medische beslissingen. En waarom artsen en familieleden soms langs elkaar heen praten, en waarom te midden van de angst en onzekerheid zelfs conflicten ontstaan. Daartoe nam ze in totaal meer dan honderd gesprekken tussen artsen en naasten van IC-patiënten op. Die opnames werden woord voor woord getranscribeerd en geanalyseerd (de voorbeelden hierboven zijn uit die opnames afkomstig). Bovendien sprak Akkermans ook zelf met artsen, verpleegkundigen en familieleden. In december vorig jaar is ze op haar onderzoek gepromoveerd aan de Universiteit van Amsterdam. Het plan voor dat onderzoek – het is nooit eerder zo gedaan – maakt deel uit van een groter project in samenspraak met verschillende UMC’s, zegt Akkermans. Medische communicatie had al langer haar belangstelling „omdat iedereen er mee te maken kan krijgen”, en na haar onderzoeksmaster communicatiewetenschap – ook met een medisch onderwerp – kon ze invoegen als promovendus. „Artsen vonden zelf dat er zoiets moest gebeuren. Ze weten hoe belangrijk die gesprekken zijn voor de naaste familie en tegelijkertijd vinden ze het zelf ook lastig om ze te voeren. In hun opleiding is er maar beperkt aandacht voor, dus het is echt learning on the job. En daar staat alles onder druk en is er weinig tijd om onderling te sparren, te reflecteren. Dus is het moeilijk om er beter in te worden.” Wat heb je ontdekt? „Artsen proberen het echt goed te doen, maar hebben ook de neiging vast te houden aan hun eigen methode en dan in te vullen, intuïtief, wat bij een bepaalde familie werkt. Zonder expliciet te vragen naar de behoefte aan de andere kant.” Staan artsen meer op zenden? „Deels. En voor de arts zelf is het ook spannend. Artsen verwachten dat families verwachten dat zij weten wat ze aan het doen zijn. En ze vinden het moeilijk om te vragen: hoe zien jullie dit voor je?” Akkermans’ onderzoek leverde al materiaal op voordat het echt was begonnen, vertelt ze. Voorgesprekken met naasten, waarin ze het onderzoek toelichtte en om toestemming vroeg voor de opnames, werden vaak al breder. „Veel familieleden vonden het fijn hun verhaal kwijt te kunnen. Bijvoorbeeld: ik weet zoveel over mijn kind en ik weet niet of dat wordt meegenomen. Of: ik vind het verschrikkelijke gesprekken, want ik begrijp maar de helft en dan moet ik ook nog bedenken wat ik wil en ik weet niet wat het beste is. „Dat waren geen wetenschappelijke data die ik kon gebruiken, maar het heeft me wel gevoed, denkrichting gegeven, en ik vond het zelf ook fijn dat ik als luisterend oor iets voor hen kon betekenen.” Dat er wrijving kan ontstaan tussen enerzijds arts of artsenteam en anderzijds familieleden – ouders, grootouders, partners, en verdere verwanten of vrienden van een ernstig zieke patiënt – is geen geheim. Akkermans onderzocht echter precies hoe zulke conflicten zich kunnen verdiepen. In haar proefschrift signaleert ze vier factoren: onzekerheid rond diagnose en behandeling, ‘sterke negatieve emoties’ aan de kant van de familie, een gebrek aan gezondheidsvaardigheden (‘medische geletterdheid’) bij de familie, en, ook aan de kant van de familie, het gevoel medeverantwoordelijk te zijn voor een vaak onomkeerbare beslissing. Zijn artsen zich daarvan bewust? „Oppervlakkig gezien draait een conflict vaak om iets inhoudelijks en dan hebben artsen de neiging om te blíjven uitleggen. Maar daar ligt het vaak helemaal niet aan; het gaat om empathie, emotionele dingen, angst, zorgen – en daar was te weinig tijd en aandacht voor.” De combinatie van onzekerheid en verantwoordelijkheid is extra zwaar, schrijf je. Maar het is ook niet goed als naasten helemaal geen invloed hebben. „Dat is echt een dilemma. Het idee van samen beslissen wordt terecht belangrijk gevonden. Maar ik vind dat je families ook een kleinere rol kunt laten spelen als ze dat prettiger vinden. Maar daar werd weinig naar gevraagd. Sommige mensen willen zelfs nauwelijks geïnformeerd worden, of ze zeggen: neem mij deze beslissing alsjeblieft uit handen.” Het is fascinerend om de strategieën te lezen die artsen – bewust of onbewust – hanteren om conflicten te beheersen. Inhoudelijk veelal, door het erkennen of herbenoemen van het conflict („Ja, dat is het lastige. Wij denken hier anders over, wij denken dat het helemaal niet zo goed met hem gaat”); door een stap terug te doen („Over het doel zijn we het allemaal eens”); of door erover te vragen („Zijn er sinds ons gesprek van gisteren nog dingen die niet helder zijn?”). Het kan empathisch („Natuurlijk begrijp ik dat dit een onmogelijke situatie voor u is”); door uitstel („Ik stel voor dat we proberen het iets meer tijd te geven, zodat u er ook uw gedachten beter over kunt vormen”); en met morele of andere druk („Dit is niet wat een arts behoort te doen”, „Wilt u me alstublieft een keer aankijken?”). Of door gewoon toe te geven („Goed, het is helder wat u zegt, en dat kan van invloed zijn op ons plan”). En – Akkermans kwam het precies één keer tegen – door categorisch te zeggen: „Het besluit om deze behandeling voort te zetten of te staken is niet aan u, het is een beslissing van het medische team.” Want als de patiënt niet zelf kan beslissen, is het laatste woord aan de arts. Daar zit spanning. Enerzijds gaat het om samen besluiten, anderzijds lijkt het voor de familie vooral wennen aan het onvermijdelijke. Dan komt zo’n gesprek toch neer op overtuigen. „Ja, ik voelde me daar niet gemakkelijk bij. Als het medisch team heeft geconcludeerd dat er niets meer mogelijk is, vinden ze die boodschap soms te hard om meteen te brengen. Dus doen ze het aanvankelijk voorzichtiger. Iets als: het is echt een heel slechte situatie, maar we kijken het nog even aan. En vaak is dat dan maar één of twee dagen en dan is het alsnog duidelijk. Als artsen dit doen, is het wel met de beste bedoelingen.” Zat God ook aan tafel? „Religie kwam nauwelijks ter sprake. Een vrouw zei dat de lieve God het besluit maar moest nemen, maar dat was meer om het te ontwijken, ze was zelf helemaal niet religieus. Dat is het enige voorbeeld dat we gezien hebben.” Je schrijft dat er geen zicht is op de rol van verplegers die natuurlijk ook met de familie van een patiënt praten en bijdragen aan begrip van de situatie. „Het is vervelend dat je niet de hele werkelijkheid kunt vatten. Aan de andere kant, mensen praten thuis ook met vrienden of familie, daar ben je ook niet bij. Maar we denken wel dat we een eind zijn gekomen.” Akkermans’ proefschrift doet voor de hand liggende aanbevelingen als: vermijd jargon, metaforen en ingewikkelde zinnen. Maar ook: bereid elk gesprek voor, bouw een band op met de familie, gebruik visuele hulpmiddelen, neem veel extra tijd om te kijken of de familie het gesprek begrijpt. Niet alleen aan het einde, maar ook al tijdens het gesprek, stap voor stap. En: besteed er meer aandacht aan op ‘de werkvloer’ en in de opleiding. Het landelijke (bij)scholingsaanbod voor IC-artsen bevat nu ook een ‘leerlijn’ die is gebaseerd op de onderzoeken van Akkermans en haar collega’s. En ook voor artsen en verpleegkundigen is er nu een ‘gesprekswijzer’. Ten slotte kan iedereen luisteren naar de podcastserie Op leven en dood, waarvan de afleveringen mede zijn gebaseerd op casussen uit dit onderzoek. Wat deden die gesprekken met jezelf? „Het mooist was het allereerste begin, toen ik meeliep op de verschillende afdelingen. Soms in een groen verplegersuniform, soms in een witte jas, soms in burger. Ik mocht ook helpen voor zover dat kan. Als een baby’tje een prikje moest krijgen, mocht ik het handje vasthouden om het gerust te stellen. Zo mooi. „Maar zeker op die kinderafdelingen werd het me soms te veel. Dan dacht ik soms: waarom zou je eigenlijk aan kinderen beginnen? Het voelde alsof het wel mis moest gaan. Terwijl het natuurlijk meestal goed gaat.” En de gesprekken over volwassen patiënten? „Je zit erbij als onderzoeker, dan hoor en zie je alle emoties en ik vond dat ik die niet ook moest laten zien. Maar af en toe moest ik wel tranen wegdrukken. Artsen vroegen zichzelf ook af: wij willen houvast bieden aan de familie, maar moeten we het niet ook laten zien als iets ons aangrijpt?” Een arts die meehuilt? „Ik weet ook niet of dat verstandig is, nee. Maar misschien kun je het toch wat meer laten zien als iets je echt iets doet.” Intussen draagt Akkermans geen witte jas meer, maar werkt ze als teamleider op het Grafisch Lyceum Utrecht, waar ze al voor haar promotie Nederlands gaf. Zelf noemt ze het „een brede loopbaan”, met de combinatie van praktijk en onderzoek, „twee soorten nieuwsgierigheid” als constante. „Van nature wil ik alles kunnen plannen, maar soms loopt het gewoon anders.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.</p>]]></description>
      <guid>https://nrc.nl/nieuws/2024/02/12/wat-kun-je-zeggen-als-iemand-niet-lang-meer-heeft-a4189868</guid>
      <pubDate>Mon, 12 Feb 2024 05:25:52 +00:00</pubDate>
    </item>
    <item>
      <title><![CDATA[Meral Polat: ‘Ik wil onontkoombaar open en aanwezig zijn’]]></title>
      <description><![CDATA[<p>Het is echt niet altijd zo dat de mensen die we voor deze interviewreeks spreken, al uitvoerig over het thema hebben nagedacht. Nee hoor, vaker gaan ze speciaal voor dit artikel op introspectie: wat is het, dat het leven voor mij de moeite waard maakt? Bij actrice en zangeres Meral Polat (41) is dat heel anders. Zij houdt zich al zolang ze zich kan herinneren bezig met de grote vragen des levens: wat ís de zin er eigenlijk van. „Ik was echt zo’n waarom-kind.” We zitten aan tafel in het gemeenschappelijk gedeelte van een muziekstudio, de vaste repetitieruimte van haar band. De ruimte baadt in het zonlicht dat door de grote ramen naar binnen schijnt. Schrootjes tegen de muur, verdrietige vetplanten in de vensterbank. Vrolijke oranje lamp boven een zwarte tafel. En aan die tafel Meral Polat, in een felgele trui. Ze is een beetje traag vandaag, zegt ze, want ze is ontzettend verkouden. Daarom doet ze druiven en amandelen in vier verschillende bakjes. Waarom was je als kind al bezig met de zin van het leven? „Ik stelde over alles vragen en mijn vader beantwoordde al mijn vragen. En dat vragen stellen is altijd gebleven. We hebben dit dus als normaal aangenomen, dacht ik bij veel. Waarom eigenlijk?” Meral Polat pakt het schaaltje met amandelen van tafel. „Waarom zijn de randen van dit bakje schuin en niet recht? Kunnen er dan meer dingen in? Waarom zijn de dingen zo? „In de omgeving waarin ik opgroeide waren er een aantal dingen die ik op jonge leeftijd heel bewust waarnam. Wij zijn immigranten, en ik groeide op in Poelenburg in Zaandam. Maar onze ouders brachten ons naar een school buiten de wijk omdat daar het beste onderwijs zou zijn. Naar een christelijke school in plaats van een zwarte school, eigenlijk. Dat viel op. In onze buurt werd ik een beetje gepest vanwege mijn achtergrond. Stomme Turk, ga naar je eigen land, zulke dingen. Mijn broer en ik waren mondig genoeg om onszelf te beschermen, dus ik heb er geen trauma’s aan overgehouden. Maar zoiets meemaken, als ‘de ander’ gedefinieerd worden, dat tekent je als mens. In mijn omgeving was er een verdeling van Turken en soennieten en alevieten. En wij zijn Koerden. Een minderheid binnen een minderheid. Soms mocht er geen Koerdisch gesproken worden op vakantie in Turkije, omdat mijn opa en oma er huiverig voor waren. Ik merkte dat op. Er waren heel veel dingen waarbij ik dacht: waarom is dat eigenlijk zo?” En hoe vloeiden de zingevingsvragen daaruit voort? „Ik weet het niet precies. We zijn gewoon geboren in een lichaam, we hebben nergens om gevraagd. En dan worden we volwassen en moeten we van alles. Maar waarom zijn we hier, vraag ik me dan af? Op jonge leeftijd zag ik al: mensen bedenken gewoon zelf de regels. De wereld waarin je geboren wordt is door mensen gemaakt en bedacht. Dat is voor de één gunstig en voor de ander ongunstig.” Aan vrijwel al het werk dat ze maakt of waar ze zich aan verbindt, liggen dat soort existentiële vragen ten grondslag. „Waarom leven wij? Ik werk altijd vanuit die gedachte. De specifieke vragen die je stelt, veranderen naarmate je andere dingen meemaakt en hangen ook af van je levensfase.” Recent speelde Polat in de intieme voorstelling En ze maakte een kind. Die gaat over het moederschap, waarom vrouwen zich daar, ook als ze zoals Polat geen kind hebben, altijd toe moeten verhouden. Ze werkt aan een nieuw album met Koerdische liedjes, deze maand gaat ze met haar muzikanten naar Istanbul voor opnames. Het wordt de opvolger van Ez Kî Me, uit 2022. Dat album maakte ze over haar toen pas overleden vader, met de gedichten die hij naliet. De liedjes op het nieuwe album gaan over vrouw zijn, vrij zijn. Het eerste theaterstuk waar Polat aan werkte, was bepalend voor de rest van haar carrière. Ze liep in 2003 stage bij kunstenares Adelheid Roosen, die veel voorstellingen maakt die de maatschappij onderzoeken en bevragen. Samen maakten ze De gesluierde monologen, een voorstelling over islamitische vrouwen en hun intieme leven. Het stuk vloeide voort uit 75 interviews die Adelheid Roosen met vrouwen hield. „Het waren confronterende monologen. Er waren vrouwen die vertelden over hun besnijdenis, over manieren waarop ze zich aan moeten passen. Nare ervaringen. En anderzijds vertellen ze ook hoe ze kracht uit hun religie halen. Daar kwam het inzicht wat een kracht kunst kan hebben. Ik begreep toen dat ik een doorgeefluik wil zijn van stemmen die niet gehoord worden. Van verhalen die in het donker blijven. Elke keer als ik in het Koerdisch zing, weet ik dat mijn vader dat als kind niet mocht spreken. Dat hij dan in elkaar werd geslagen werd. En dat hij vond: mijn eigen kinderen mogen gewoon vrij zijn. In die taal zingen is voor mij verzet tegen onderdrukking.” Polat deelt een herinnering die haar vanochtend onder de douche te binnen schoot. Een herinnering aan haar auditie voor de toneelschool. Een heel weekend met dertig anderen. „Ik vond het zo geweldig om daar te kunnen zijn. Al die opdrachten die je moest doen. En ik dacht vanochtend onder de douche: stel je voor dat ik daar heel bang was geweest. Bang voor de concurrentie. Of dat ik had gedacht: dit is veel te intens. Ik was pas 17 en had alleen ervaring met toneel uit het buurthuis. Maar ik was niet bang. Ik was open en blij en lachte om de anderen als zij stukken deden. Misschien omdat ik er zo bleu in zat. Ik weet niet waarom ik dit aan je vertel.” In de voorstelling En ze maakte een kind (geregisseerd door Nita Kersten en geschreven door Sarah Sluimer) vertelt een vrouw aan het publiek dat zij geen kinderen heeft. Ze is begin 40, dus het is de vraag of het er ooit nog van gaat komen. De voorstelling gaat niet over Meral Polat, maar toch ook weer wel. Waarom is er zo weinig kunst over het moederschap, vraagt de vrouw zich af. Waarom werd – en wordt – zo vaak aangenomen dat moeders geen goede kunstenaars kunnen zijn? Waarom heeft zij dat zelf altijd als waarheid aangenomen? Als mensen naar haar kijken, dan vragen ze zich vast af waarom ze die heupen nooit heeft gebruikt om te baren, houdt ze het publiek voor. Op het podium bevalt ze van haar fictieve dochter: Askim. De voorstelling speelt nu even niet, maar gaat in 2025 in reprise. Tegen het einde van ‘En ze maakte een kind’ zeg je dat de fictieve dochter waar je van bent bevallen zich geen zorgen over je hoeft te maken, als je straks alleen naar huis gaat. Waarom? „Sarah Sluimer heeft die tekst geschreven, het einde is nog vlak voor de première aangepast.” Welke impact heeft zo’n voorstelling op jou? „Ik heb vorige maand, toen de voorstelling stopte, echt even een week moeten bijkomen. Bij mij is elke voorstelling, al mijn werk, alles of niets. Met alles wat ik heb stort ik me er in. Tegelijkertijd speelt dit thema in mijn persoonlijke leven ook een rol: wel of geen kinderen. Dus daar gaat emotioneel gezien ook veel energie in zitten. Terwijl ik de performance doe, onderzoek ik ook wezenlijks in mijzelf, het is dicht op mijn eigen huid. En ik voel alles, ik voel alles en iedereen. In de zaal zaten tachtig mensen om me heen, die ik vanwege de intieme setting allemaal in de ogen kon kijken. Je ziet alles. Verdriet, pijn. Er werd gehuild. „Ik ga diep. Dat moet ook van mezelf. Dat is ook wat ik als kunstenaar wil zijn: volledig, onontkoombaar open en aanwezig. Maar daar moet ik ook weer van bijkomen en weer van opladen.” In de voorstelling zeg je dat moeders over alles wat ze doen verantwoording af moeten leggen. Moet jij er verantwoording over afleggen dat je geen kind hebt? „Het gebeurt bijna nooit dat mensen heel direct vragen waarom ik geen kind heb. Maar je voelt die vraag wel de hele tijd. Dat zit ook in mezelf. „Bijna als een antropoloog start ik bij het voorbereiden van zo’n theatervoorstelling een onderzoek naar mezelf. Ik heb altijd de aanname gehad dat ik wel kinderen zou krijgen. Komt die aanname uit mezelf? Of komt het vanuit de buitenwereld die denkt: je bent een vrouw, dus dat ga je wel doen. Of komt het uit de biologie? Nu ben ik op de leeftijd waarop ik constateer: het is er nooit van gekomen, ik heb de drang nooit echt gevoeld. Met een ex voelde het weleens alsof ik een kind zou willen. Maar kwam dat gevoel vanuit mezelf?” Heb je een antwoord gevonden? „Nee nog niet. Nou ja, ik weet dat het nu goed is zoals het is. Maar ik kan niet in de toekomst kijken. „Aan het einde van de voorstelling delen mensen heel veel verhalen met me. Mannen die nooit kinderen hebben gekregen en spijt hebben. Vriendinnen van in de tachtig die het geweldig vinden dat ze geen kinderen hebben. Moeders die met dochters zijn gekomen. Zussen. Mensen willen iets met hun gevoel na de voorstelling. Praten, knuffelen, iets. Ik ben zo dankbaar dat mensen hun intieme verhalen willen delen.” Binnenkort komt de serie Bodem op tv, van Eva Crutzen, over een dolende dertiger zonder kinderen. Polat speelt een bijrol. Zij is de vriendin van de hoofdrolspeelster en heeft net haar eerste kind gekregen. Ze worstelt met haar nieuwe lieven. En ze is ook kunstenaar, vertelt Polat. „Grappig hè”, lacht ze. Waarom is dat grappig? „Dat ik in En ze maakte een kind een kunstenaar speel die geen kinderen krijgt, en in Bodem wel moeder wordt. Dat die rollen op mijn pad kwamen terwijl ik zelf ook net met dezelfde thema’s bezig was. „Vrouw-zijn is een thema is in wat ik doe. Er worden ontzettend veel mensen onderdrukt – denk aan de genocide in Palestina, Oeigoeren, Koerden, Oekraïners. Maar ik denk dat de grootste groep die onderdrukt wordt, uiteindelijk de vrouw is. Ik denk dat mijn werk er daarom over gaat.” Voel jij je weleens onderdrukt? „Nee. En ja. Nee, want ik ben een ongelofelijke mazzelaar. Geboren in Amsterdam, met deze ouders. Ik leef mijn leven. Als ik als Koerdische vrouw in de bergen was geboren, en mijn ouders niet hun wereld hadden achtergelaten om te migreren, dan was ik meeronderdrukt geweest. Maar tegelijkertijd voel ik als vrouw en minderheid wel onderdrukking in het collectief. Ongelijkwaardigheid. Hoe vrij kan ik nou echt zijn, als andere vrouwen elders in de wereld niet vrij zijn? Ja, ik ben vrij in mijn eigen bubbel in Amsterdam, maar een stukje over de grens en de bubbel wordt doorgeprikt. Vrij ben je pas als iedereen dat is. Maar het feit dat je leeft is al een loterij die je hebt gewonnen.” En dat, zegt Meral Polat, is wat het leven de moeite waard maakt. „Dat je er bent en het meemaakt.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2024/02/05/meral-polat-ik-wil-onontkoombaar-open-en-aanwezig-zijn-a4189140</guid>
      <pubDate>Mon, 5 Feb 2024 05:25:52 +00:00</pubDate>
    </item>
    <item>
      <title><![CDATA[Schrijver Jan van Tienen: ‘Ja, ik grijp wel snel naar de lach, te snel misschien’]]></title>
      <description><![CDATA[<p>De lange en eigenaardige titel van het boek dat journalist en schrijver Jan van Tienen onlangs publiceerde, luidt: De verworvenheden, of hoe je iemand wordt die ernaar verlangt op het eiland Hompelvoet te zijn. Een grap? Ja en nee. Het begon wel als grap, maar het klonk zo grappig dat het bleef hangen, en zo werd het toch serieus. En: het eiland Hompelvoet? Daar zit iets achter, want om dat eiland gaat het niet, nauwelijks. Hompelvoet is een onbewoond eiland midden in het Grevelingenmeer, tussen het Zuid-Hollandse Goeree-Overflakkee en het Zeeuwse Schouwen-Duiveland. Op de kaart is het een uitgezakte, puntige driehoek. In het echt is het het domein van plantjes als de zeldzame herfstschroeforchis en van dieren zoals grutto’s en tureluurs, fjordenpaarden en in de zomermaanden ook koeien, die er dan naartoe gebracht worden om te grazen. Voor de mens is het „een drassige plaat”, zegt Jan van Tienen (1985) lachend. Hij is er één keer geweest, rond de publicatie van zijn boek, omdat de Volkskrant had geregeld dat hij met een bootje erheen gevaren werd. „Ook wel een vernedering, eigenlijk. Ik heb zo vaak vanaf de wal ernaar staan kijken omdat ik er niet kon komen, en dan belt de krant en hop, stap je daar aan land.” Hij begint te giechelen: „De media zijn er ook wel goed in om verhalen kleiner te maken. Om een idee terug te brengen tot iets concreets en lulligs. Het was natuurlijk een gek privilege dat ze een bootje regelden om me naar een ontoegankelijke plek toe te brengen. Maar het ging mij niet om dat eiland, maar om de metafoor.” Nota bene: Van Tienens boek gaat niet over hoe je iemand wordt die op het eiland Hompelvoet is, maar hoe je iemand wordt die ernaar verlangt op het eiland Hompelvoet te zijn. Het verlangen is het eindpunt, belangrijker dan de uitvoering. Het is hetzelfde verlangen als te willen weten wie de bedenker is van de Dr. Oetker-mozzarellapizza. Of waarom de bamibal van snackbar Jelle in de Amsterdamse Spaarndammerstraat zo gigantisch uitgevallen is. Verhalen daarover staan ook in De verworvenheden, geschreven als een laconiek en licht ironisch filosofisch zelfhulpboek, met de poëtische diepte en bezieling van een literaire roman. Hompelvoet is een plek waar niemand naar omkijkt of om geeft, op een enkele gekke liefhebber na. Het speelt geen rol in onze levens, in onze gesprekken, het heeft geen relevantie. Toch bestáát die plek wel, heeft daarmee al bestaansrecht – en misschien wel schoonheid en waarde. Het is een plek die vrij is van het gewoel van alledag, van het publieke debat. Jan van Tienen verdient zijn geld als grappenmaker bij satirische site De Speld – en eerder was hij hoofdredacteur bij nieuwssite Vice. Hij heeft journalistiek gestudeerd en is van de generatie die begon te bloggen toen dat nieuw en cool was. Lulliger gezegd: als beginnend journalist kon hij zijn status nog ontlenen aan clicks en likes. „Het was lollig, we waren jong en hip, en dan denk je nog niet zoveel na over wat je eigenlijk te zeggen hebt, of wat goed en belangrijk is. Maar ik merkte dat de dingen die scoorden niet per se de dingen waren die ik wilde schrijven. Als je dan vijftig of zestig uur per week werkt, en in het weekend veel drinken, dan jaag je jezelf over de kling.” Wat waren het voor dingen die je schreef? „Ik moet denken aan een commentaar dat ik schreef op een stuk in nrc.next over Zanger Rinus, waarin zijn succes werd geduid – hij is een man met een verstandelijke beperking die een liedje had opgenomen en veel mensen die dat op internet zagen moesten daar hard om lachen. Waarop de krant had besloten om dat wekenlang door filosofen en opiniemakers te laten ‘duiden’, heel gewichtig. Ik vond dat ondraaglijk komisch en had die duiding gecloseread en daar een kritisch stukje over geschreven.” En als je daaraan terugdenkt, waarom werd je daar dan zo ongelukkig van? „Nou, waar ging het nou helemaal over? Als je je tijd in dat soort dingen stopt, raak je dan niet totaal losgezongen van wat goed en belangrijk is? Ander voorbeeld, pijnlijker: er was eens een verhaal over Marokkaanse mannen die ruzie zouden hebben gekregen met een Surinaamse man en daarbij zou een zwangere vrouw in haar maag geschopt zijn. Een gruwelijk verhaal, maar iedereen in de opiniemachine ging ermee aan de haal – columns over: ‘hebben Marokkanen een racismeprobleem?’ – zonder dat nog duidelijk was wat er precies was gebeurd. Zo kan ik nog meer voorbeelden noemen, in mijn boek noem ik dat opiniemakers zich suf schreven over hoe het allemaal zat rond Anders Breivik, die tientallen jongeren doodschoot in Noorwegen, en de walging die ik daarbij voelde. Zo’n discussie, waarin de meningen steeds stelliger en agressiever worden, werd alleen nog gevoerd op een abstract ideeënniveau, los van wat zich afspeelde tussen echte mensen. Het ging niet meer over de wereld, alleen over de discussie zelf. Daar werd ik vreselijk moe van. Ik dacht: zo erodeert het publieke debat. En er raakt iets uitgeput. De taal. Ons vermogen om in woorden, in een gesprek belang aan iets toe te kennen. Onze ziel. Zoiets.” Je schrijft over hoe jij moeite kreeg met ‘het zeggen van dingen’. Hoe kwam je daar weer uit? „Ik bleef, ondanks dat gevoel van walging, ook zoeken naar verhalen die me wel raakten. Ik had geen principiële hekel aan dingen zeggen, maar ik was me bewust geworden van de precariteit van schrijven. Ik bedoel: ik ging na die baan bij Vice weer studeren, geschiedenis, en ik moest ondertussen ook geld verdienen – dus zo ga je schrijven wat werkt. Maar goed, toen bleek het verhaal dat ik schreef over de Dr. Oetker-pizza ook veel weerklank te krijgen.” Die meest doorsnee fabriekspizza in het vriesvak van de supermarkt moet ooit ontworpen zijn, door een mens. Van Tienen hoopte, schrijft hij in De verworvenheden, ‘ergens in het hart van dat modernistisch-industriële labyrint een stukje ziel te vinden, in de vorm van een mens die met het uitvinden van zijn pizza een deel van mijn leven vorm heeft gegeven’. The pizza is a medium to express humanity, poetically speaking, mailde hij aan de fabrikant. ‘De mens is goed in dingen normaal laten voelen, minder goed in wat normaal is te zien voor wat het is: iets wat ongekend is’, staat in zijn boek. Het gaat hem om: ‘De poging alleen al, om iets tot de basis terug te herleiden. Om de onderdelen van het pad, van de machine ooit tot je te nemen.’ De herkomst van de Dr. Oetker-pizza serieus nemen, waarom was dat volgens jou iets anders dan het duiden van Zanger Rinus? „Nieuwsgierigheid, denk ik: het was een zoektocht uit echte interesse, in plaats van weer een mening. Daarom vind ik de documentaireserie How To With John Wilson ook zo goed. John Wilson vindt de humor in het alledaagse, de poëzie van het normale. Doordat hij de stad als zijn canvas neemt sleept hij uit al dat gewone iets wat klein, maar ook onverwacht en ontroerend is. De toon is grappig, maar je voelt ook dat zijn persoonlijkheid erin zit. Je voelt: het gaat niet helemaal goed met die man. Daar vroegen mensen mij ook naar, ze hadden de neiging om in mijn boek ook vooral het sombere te lezen. Maar ze hebben het mis, met mij gaat het prima. Alleen zou een work of comedy, zoals dit boek, oppervlakkig worden als je alle zwaarte achterwege laat.” Je beschrijft bijvoorbeeld dat je moeder ooit huilend het eten op tafel zette toen je zus uit huis gegaan was. Al wordt er niet verder over gesproken, dus je weet niet wat er precies was. „Ja, dat maakte indruk. Net als in mijn jeugd de familiekerstdiners, waar nooit gesproken werd over de twee tantes en een oom die in de jaren tachtig kort na elkaar zelfmoord hebben gepleegd. Intussen was dat onderwerp onderhuids en onuitgesproken aanwezig.” En hoe ging jij daar dan mee om? Lachen is een copingmechanisme, laat je iemand in je boek zeggen, en daar schrik je dan nogal van. Lachend: „Ja, want zo sta ik in het leven: laconiek! Toen ik het gesprek had waarin dat gezegd werd, zat ik trouwens net in een high van zestigduizend likes voor een Speld-grap die ik had geschreven. Over dat Boef een rap zou hebben geschreven over het lerarentekort: ‘Er is lerarentekort want er zijn leraren tekort’. Het werkte als een tiet en dan denk je dus dat je iets goeds hebt gedaan. Ja, ik grijp wel snel naar de lach, te snel misschien. Maar mijn echte copingmechanisme is vragen stellen, denk ik, echte, geïnteresseerde vragen stellen. Waarom-vragen, betekenisvragen.” Die vragen leiden niet altijd tot wereldschokkende antwoorden. Of eigenlijk: zelden. Soms is een bamibal gewoon groot omdat hij toevallig groot gemaakt is. „Nee, maar het leidt wel tot mooie zoektochten en een serieuze zoektocht geeft relevantie aan waarnaar gezocht wordt. Je voelt dat je met iets echts bezig bent, met iets oprechts. Dat je resonantie voelt, om met Hartmut Rosa te spreken. En ook dat je de dingen weer onder controle krijgt. Een vraag ontstaat uit een gevoel van vervreemding, je stelt die vraag omdat je dat gevoel wilt oplossen.” Voor die controle moet je wel een antwoord krijgen, toch? Terwijl dat er soms niet is? „Het kan ook zonder antwoorden, als je een bijzondere ontmoeting hebt of een moment van echtheid of inzicht. Een moment binnen het alledaagse, waarin je dat alledaagse toch even ontstijgt. Dan ben je even niet meer vervreemd of ontheemd. Sorry, dit klinkt vaag – maar als je dit heel concreet maakt, wordt het ook weer een formule. En dan wordt het nep. Waardoor het weer leidt tot een nieuw soort vervreemding.” Nieuwsgierig zijn, komt het daarop neer? „Ja, nieuwsgierigheid naar excentrieke dingen… Maar het is vervelend om het zo te formuleren, het wordt er zo plat van. Onoprecht.” Ja, is het zo moeilijk in woorden te vatten? Ik moet denken aan een mislukte trip naar Hompelvoet die je beschrijft, je kon er niet komen en je vriendin zit naast je in de auto en moet huilen. Jij bent dan bang dat ze ‘op een bepaalde manier volledig doorhad hoe het leven soms is als je met iemand bent die een oprecht verlangen naar het zijn op Hompelvoet probeert te bewerkstelligen’. Weer lachend: „Ja, nou, dit soort zoektochten… Je wordt er niet rijk mee. En het kost heel veel tijd. Het leven is gemakkelijker als je je gewoon kunt voegen en denkt: ‘hoppa, let’s go’. En er zit wel iets passief-agressiefs in het verlangen om telkens aan het al te alledaagse te willen ontsnappen. Er zit ook iets chagrijnigs aan dat gevoel dat journalistiek gedreven wordt door het gesprek van de dag, in plaats van de authentieke nieuwsgierigheid van de journalist.” Maar die authentieke nieuwsgierigheid naar excentrieke dingen maakt het leven de moeite waard, denk ik? „Ja, dat is wel het punt van mijn boek. Maar het is ook goed om je erbij neer te leggen dat het niet altijd maar om die excentrieke dingen gaat, dat je ook niet aan al het andere ontkomt. In m’n boek is het absoluter, maar ik zit voor De Speld ook voortdurend op social media en ik ben echt niet de hele tijd chagrijnig omdat ik dan geen avonturen aan het beleven ben. Ik zie dit boek ook als mijn poging tot re-integratie in de gewone gemeenschap van taalgebruikers.” Vallen die avonturen af te dwingen? „Nou, de pogingen mislukken ook vaak genoeg – ik heb een boek geschreven over die zelfmoorden in mijn familie, Er is niets wat hier nog blijft. Achteraf denk ik dat dat mislukt is, omdat mijn verlangen verkeerd was, omdat ik niet de goede vragen stelde. „Maar in het algemeen: als je een klein beetje je fascinatie of nieuwsgierigheid volgt en een beetje lacht om de dingen, kun je snel in iets avontuurlijks terechtkomen. Wacht, ik laat je een foto zien. Ik haalde m’n fiets laatst op aan de andere kant van de stad, en daar zag ik dit: een straat bezaaid met zelfgerolde, half opgerookte peukjes. Hier heeft iemand zesenzeventig keer geprobeerd een zelfgerolde sigaret te roken. Gek hè? Misschien had deze persoon een psychotische episode en is het helemaal niet zo grappig. Maar dan is het resultaat toch op z’n minst tragikomisch. Spannend toch?” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2024/01/22/schrijver-jan-van-tienen-ja-ik-grijp-wel-snel-naar-de-lach-te-snel-misschien-a4187706</guid>
      <pubDate>Mon, 22 Jan 2024 05:25:53 +00:00</pubDate>
    </item>
    <item>
      <title><![CDATA[‘Glasblazen kan niet in je eentje. Alleen had ik dit nooit kunnen maken’]]></title>
      <description><![CDATA[<p>Het werk van Willem en Bernard Heesen, zijn zoon, zit in collecties van diverse musea wereldwijd. En dat komt doordat Willem Heesen (1925-2007) op een dag besloot glas te gaan blazen. Ja, hij ontwierp glas, bij Glasfabriek Leerdam was hij hoofdontwerper. Maar als hij glaskunst wilde bedrijven, vond hij, moest hij zelf aan de bak: „Glasmaken is de kunst van het zweet, het gevecht met de zwaartekracht, daar moet je gewoon bij zijn.” Je ziet en hoort het hem zeggen in een Polygoonjournaal uit 1978. „We zijn in de sfeerrijke omgeving van het Betuwse plaatsje Acquoy”, vertelt de nieuwslezer, waar een nieuwe bestemming is gegeven aan een vroeger poldergemaal. Willem Heesen, „jarenlang hoofdontwerper bij Glasfabriek Leerdam”, is er een paar maanden geleden voor zichzelf begonnen. De hoofdontwerper komt in beeld, een pijp met aan het uiteinde vloeibaar glas in zijn handen. Je ziet twee loeiende ovens, in open vuur draait hij het glas om en om, hij blaast er een nieuwe, rondere vorm in. In 1978 was Bernard Heesen 20, hij studeerde architectuur. Van glasblazen wist hij niks: in de glasfabriek waar zijn vader ontwerper was, had hij nog nooit een voet gezet. Wat hij wel wist: „In die tijd was glasblazen voorbehouden aan fabrieken, alleen daar werd glas geblazen. Door de glasblazers, niet door de ontwerpers: mijn vader had zijn leven lang vooral toegekeken. En toen hij hier voor zichzelf begon, kwam er vanuit de fabriek een oekaze: iedereen die daar gaat helpen wordt ontslagen en verliest zijn pensioen. Dus erg makkelijk ging het niet, er dreigde al snel een faillissement. Toen zijn wij gaan helpen, mijn moeder, mijn broer en ik.” We zijn in de glasblazerij, het is nog altijd dezelfde, alleen is het er nu veel voller. Meer ovens, maar vooral meer glasobjecten. Vele honderden zijn het, in alle mogelijke kleuren en met de vreemdste vormen. Ze staan op lange tafels, in vensterbanken, op de grond. Zonder uitzondering hebben ze uitstulpingen en toevoegingen, soms herken je in ingesmolten ornamenten half verzonnen insecten, bloemen en dieren, vaker is het pure fantasie. Sommige objecten zijn meer dan een meter hoog, ze lijken te wankelen maar dat is schijn. Wat je ook ziet is het fysieke verschil tussen de zoon en zijn inmiddels overleden vader, in het filmpje een rijzige, slanke man in een stofjas. Bernard Heesen heeft een groot, zwaar lijf, zwetend houdt hij de pijpen in het vuur, van oven naar oven lopend met het nog vloeibare glas, twee knoopjes van zijn overhemd losgeraakt of losgemaakt. Je gaf je studie architectuur op. „Ik had al een keer een gebouwtje ontworpen, toen was ik erachter gekomen dat je met welstandscommissies en dat soort toestanden te maken krijgt. Ook had ik als architect in mijn uppie het grote leven in gemoeten, dat leek me niks. En glas is lekker spul. Glasblazen is verslavend.” Glas is lekker spul? „Bij mij is het gekke: glas als materiaal vind ik vaak helemaal niks. Het is koud, het is ontzettend glas. Mooi gemaakt zeggen mensen dan, helemaal helder, geen belletjes, wat een kwaliteit. Dus dat materiaal speelt een grotere rol dan hoe het is gemaakt. Maar ik vind glas leuk als het nog in de oven zit, lekker warm, vloeibaar spul waar je bijna alles mee kan doen: knippen, trekken, slaan, blazen, slingeren. Allemaal dingen die volkomen tegengesteld zijn aan de eigenschappen van gestold glas. Mijn glas ziet er vaak ook nog vloeibaar uit, het is een andere manier van tegen het materiaal aankijken. Bij mij is het vloeien, vloeien, vloeien, totdat we vinden dat het ding nu wel zo’n beetje af is. „Dus dat vind ik leuk, maar misschien nog wel belangrijker: dat je het niet in je eentje kunt doen. We zijn hier altijd met meer mensen, in elk geval twee, vaak drie of vier: je werkt als team. [Bernard Heesen heeft vier medewerkers, van wie een enkeling al meer dan twintig jaar in de glasblazerij werkt.] Ja, dat is echt het belangrijkste. Als ik een kunstenaar was geweest, een schilder, een beeldhouwer of weet ik wat, als ik alles in mijn eentje had moeten maken… dat had ik nooit gekund. Zonder deze samenwerking zou ik al snel de vraag krijgen: voor wie, voor wat en hoezo doe ik het allemaal.” Bedoel je dat je glas blaast om samen te kunnen zijn met mensen? „Niet dat dat de reden is… nou ja, misschien ook wel. Het vrolijke is ook: de dingen die we maken zijn een uitvergroting van hoe we samenwerken. We maken vaak hele complexe dingen, om maar tegelijk met dat ene ding bezig te zijn – dat is bij wijze van spreken een reden waarom de dingen eruitzien zoals ze eruitzien. Het is een teamprestatie, waarbij je vaak niet meer weet wie wat nou precies heeft gedaan. En omdat we elkaar zo goed kennen, hoef je dat ook niet te doen met veel praten. Terwijl je tegelijk afhankelijk bent van elkaar, iedereen moet precies weten wat op welk moment moet gebeuren. En je moet er ook maar blind op kunnen vertrouwen dát het zo gebeurt.” Hoe verhoudt jouw manier van werken zich tot perfectie? „Niet.” Want daar hou je ook niet van. „Nee. Nou ja, wat is perfectie. Nienke, een van mijn medewerkers – handlangers, noem ik ze – komt meer uit de ontwerphoek. Zij heeft precies voor ogen wat het resultaat moet zijn. Ik ook wel, maar als het halverwege anders gaat dan kan dat ook. Soms gaat het helemaal mis hoor, dan moet je het weggooien. Maar soms heb ik iets gemaakt waar ik erg tevreden over ben, dan heb ik denk ik die soort van perfectie bereikt.” Waar ben je dan tevreden over? „Hoe het ding eruit ziet, toch. Perfectie, zeker bij glas, wordt vaak bedoeld als knap gemaakt, geen foutjes, zuiver. Dat interesseert me niet. Het mooiste is het als het wringt, als ik zelf ook niet precies weet wat ik ervan moet denken.” Ga je wel eens naar glasmusea? „Nauwelijks, ik ga bij wijze van spreken liever naar andere musea. Het is ook echt een wereld van glasmakers en glasliefhebbers hè, ik heb daar niet zoveel mee. Als ergens glas geblazen wordt is het hier, maar ik ben een buitenbeentje. Veel mensen denken dat ik geen glaskunst maak.” Dat je kitsch maakt? „Weet ik veel, ik val erbuiten. En dat vind ik wel grappig. Leuk, ook wel. Maar waar hadden we het over?” Of je jezelf als kunstenaar ziet. Je objecten zitten in collecties van musea. „Ik schijn het te zijn. Het grappige is: alleen maar met een beetje glasblazen.” En architectuur? Is er een verband tussen wat je nu doet en je studie? „Ik ben wel blij dat ik daar een bepaalde manier van kijken heb geleerd. Onderzoeken, analyseren, verzinnen: dat ben ik ook met glas gaan doen. Zonder die achtergrond was ik als glasblazer misschien begonnen met het maken van glaasjes en vaasjes. En dat heb ik nooit gedaan, het was meteen: kijken wat je met dat gekke spul kan doen, lekkere dikke vette draden gaan trekken.” Perfectie, zeker bij glas, wordt vaak bedoeld als knap gemaakt, geen foutjes, zuiver. Dat interesseert me niet Je bent een stevige man. Hoe belangrijk is lijfelijkheid? „Heel erg, het is een fysiek beroep. Toen ik nog jong en onbezonnen was, ging ik tot de grenzen van hitte en kracht. Dat is een verleidelijk iets: wat je kunt tillen en draaien qua hitte en gewicht. Soms zijn dingen zo groot dat je ze niet meer baas kan. Dat er een gevecht ontstaat tussen de glasblazer en het ding dat aan de pijp hangt. Dat maakt het ook leuk.” Ik tilde net een kleine kandelaar op, ik had niet door dat die zo zwaar zou zijn. „Zelf ben ik lang niet meer zo sterk als vroeger. Nu zijn het de meiden van mijn team met de spieren, die zijn allemaal loeisterk. Als we met grote, zware dingen werken, en ik raak een beetje uitgeput, dan nemen zij het over. Ik componeer eigenlijk alleen nog maar.” Een intieme vraag: hoe kijk je aan tegen je leven, tegen hoe de dingen zijn gelopen? „Dat hangt van mijn bui af.” Hoe is je bui? „Redelijk ontspannen nu. Aan de ene kant…” Hij is even stil. Dan: „Het is ingewikkeld om te beantwoorden. Ik heb de neiging een scheiding aan te brengen tussen mijn glasblazen en mijn privébestaan. Wetend dat dat een kunstmatige scheiding is, natuurlijk. Maar je kunt in ieder geval zeggen dat ik het met glasblazen toch wel heel erg getroffen heb. De andere kant is: deze bezigheden hebben het andere deel van mijn leven een beetje opgevroten. Ik vraag me soms af: doe ik er nog wel dingen naast.” Je zegt ‘opgevroten’. „Het glasblazen pakt een groot deel van mijn zijn, zeg maar. Waardoor er niet zoveel meer overblijft voor andere dingen. Daar heb ik soms wel last van.” Heb je die dingen gemist? „Die mis ik nu, laat ik het zo zeggen. Ja, dat is het denk ik. Dan ben ik soms somber. En een andere keer weer hartstikke gelukkig.” Je woont alleen? Hij lacht. „Een snelle conclusie.” Het lag een beetje voor de hand. Maar ben je tegelijk trots op wat je hebt gepresteerd, is dat een manier van kijken voor je? Hij is weer even stil. „Trots, hm. Dat vind ik een beetje… ik ben wel blij.” En daarmee bedoel je? „Ik vind toch eigenlijk wel… ik vind wel dat ik op een of andere manier wat voor mekaar gekregen heb dat door kan gaan. Ik vind het leuk dat… ooit heb ik besloten: ik neem dit van mijn vader over. En dat het mij gelukt is het een eigen smoel te geven, en dat het straks door kan gaan: dat stemt mij vrolijk. Ik zou het dramatisch vinden dat als ik zou stoppen, dit helemaal zou ophouden te bestaan. En dat gevoel heb ik nu niet, ik hoef me geen zorgen te maken want de meiden zullen het voortzetten. En dat geeft bij wijze van spreken juist meer energie om lekker door te gaan. Omdat je je niet hoeft af te vragen: waarom doe ik het eigenlijk nog.” Als jij moest zeggen: wat is kunst, wat zou je dan zeggen? Stilte, hij snuift. „Daar heb ik vast wel eens over nagedacht maar... dat is zo ingewikkeld. Het is een containerbegrip. En tachtig procent vind ik ook… maar soms komt het voor dat ik volkomen nutteloze dingen zie die mij raken, dat noem ik dan maar kunst. Die komen dan bij mij binnen door meer dan alleen maar hoe ze eruit zien. Beter kan ik het niet omschrijven geloof ik.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2024/01/15/glas-is-lekker-spul-glasblazen-is-verslavend-a4187025</guid>
      <pubDate>Mon, 15 Jan 2024 05:25:53 +00:00</pubDate>
    </item>
    <item>
      <title><![CDATA[‘Ik vind het spannend om in het licht te gaan staan’]]></title>
      <description><![CDATA[<p>‘Belangrijke gebeurtenissen afgelopen maand: incidenten met telefoons’. Bladerend door haar eigen jeugdzorgdossier kan Moraya Lopez (25) een lach soms niet onderdrukken. Ze stopt bij een verslag uit 2014 en leest voor: „De telefoon van Moraya is afgenomen, omdat zij zich niet aan de afspraken rondom het gebruik kon houden. Ze zei dat haar telefoon kwijt was, maar bleek die toch in haar bezit te hebben.” Ze knikt. „Ja, dat was Moraya inderdaad.” Haar vingers glijden verder langs ‘rapportages’, ‘toetsingsformulieren’, ‘advies- en evaluatieverslagen’. A4’tjes volgetikt over een pubermeisje uit Amsterdam in termen als ‘agressief’ en ‘obees’. Een meisje dat ‘liegt’ en ‘wegloopt’ en ‘afspraken niet nakomt’. Dossier 107 is een vier centimeter dikke stapel Moraya met een bruinkartonnen kaft eromheen. Maar over welke Moraya gaat dit? De kaft zat er al omheen toen ze haar dossier als jongvolwassene opvroeg bij de Raad voor de Kinderbescherming. De lipjes heeft ze zelf aangebracht, „bij de relevante informatie”. Want die stond er heus wel in. Hier, 2012, een brief aan haar voogd. Ze was dertien. Moraya leest voor: „Ik weet precies wat ik mis. Liefde en aandacht zoals ik had moeten krijgen als klein meisje.” Duidelijk, toch? Maar ze betwijfelt of de groepsleiders op al die leefgroepen de brief hebben gelezen. Dan zouden ze hebben geweten dat ze zich met die telefoon, haar enige verbinding met de buitenwereld, nog een béétje gezien voelde. Misschien hadden ze dan begrepen waarom ze het zo moeilijk vond dat ding om zes uur ’s avonds in te leveren en zich liever ermee verschanste achter de gebarricadeerde deur van haar kamer, waarna de boel dikwijls escaleerde. Het jeugdzorgdossier begint met een politiemelding: ‘11 maart 2011. Hoi Lobke, hierbij stuur ik je…’ Maar waarom niet met een beschrijving van wie ze is? Moraya Lopez, twee broers, dochter van twee muzikanten, houdt van spelletjes (Ligretto!) en Italiaans eten. Heeft de brede lach van haar Puerto Ricaanse vader en ja, ook diens Latijns-Amerikaanse volheid (zeker niet obees). Maar zelfs dat ze een prachtige stem heeft en al in groep 3 haar eerste liedje schreef… Biggie, waaar kan je nu zijn? In de was of in de wa-asmand? (begeleiding: vingerknippen) …staat er niet in. Vier centimeter Moraya en geen letter over muziek? Terwijl, eh. Moraya Lopez heeft net haar eerste album gelanceerd, is als zangeres veelgevraagd op congressen over de jeugdzorg en staat op 25 februari in De Kleine Komedie in Amsterdam met haar theatervoorstelling Valse Start - kaarten via moraya.nl - waarin ze speelt en zingt over een jeugd vol zorg. De posters hangen, de flyers zijn gemaakt en thuis, op haar appartementje in Amsterdam, treft ze de laatste voorbereidingen. Promotie voor de show. Elke dag even een post over jezelf op Instagram en TikTok. Zou geen probleem moeten zijn. Sterker, als derdejaars hbo-student creative business leert ze hoe je dat als mediaprofessional aanpakt. En toch, het lukt maar niet. Zit ze elke vrijdag weer een heel plan te maken over wat ze komende week allemaal gaat posten, „en dan zie ik de dagen voorbij vliegen zonder…”. Hoe kan dat? „Ja, goeie. Op het podium heb ik er geen enkele moeite mee om mezelf te laten zien. Maar op sociale media…. Ik vind het denk ik toch spannend om zichtbaar te zijn, om in het licht te gaan staan.” Dat heb je misschien nooit zo gedaan? „Klopt. Ik heb mezelf juist altijd kleingehouden. Ik heb lang gedacht: mag ik er wel zijn? Gedacht dat er iets mis was met mij. Dat ik niet goed genoeg ben. Dat niemand mij wil hebben. En met die gedachten houd ik mezelf ook nu weer onbewust klein. Wie ben ik om een ander een flyer van mezelf te geven? Maar uiteindelijk ga ik het wel doen hoor. Mijn missie is groter dan mijn angst.” Wat is je missie? „De stem van het kind laten horen. Er zijn zo veel kinderen die machteloos staan. Die zich niet gehoord en gezien voelen, binnen én buiten de jeugdzorg. Dit verhaal gaat dus ook niet om mij. Het is een verhaal van velen, en ik ben dankbaar dat ik het mag vertellen.” Moeder aan de drank, vader uit beeld. Moraya Lopez was negen maanden toen ze voor het eerst uit huis werd geplaatst. Daarna weer thuis. Uit huis. Thuis. Moeizame jaren waarin ze het gevoel had dat ze er alleen voor stond. Eén anekdote. Ze schenkt nog een kop thee in. „Ik was die ochtend zeven jaar geworden en mijn moeder had de hele nacht appelflappen staan bakken om uit te delen op school. Maar toen ik wakker werd, sliep ze. Ik kreeg haar niet wakker. Blokfluit spelen, koud washandje, schudden, gordijnen open; mijn vaste ritueel. Het lukte niet en mijn broer moest naar schoolzwemmen dus die kon ook niet helpen. En ik kon de appelflappen nergens vinden. Ja, één bakplaat, die stond op het fornuis, maar de andere zag ik nergens. In de oven natuurlijk, maar dat wist ik niet. En het was al acht uur. „Die ene bakplaat was nooit genoeg, dus toen heb ik ze maar in stukjes gesneden. En ik zou ook nog gummetjes erbij uitdelen. Hup, in een kom. Daarmee ben ik naar school gelopen. Maar ik was te laat. De deur was al dicht. Zat ik, te laat op m’n eigen verjaardag, huilend met die appelflappen en gummetjes voor de deur. Een juf deed open, maar ik zei niet eerlijk wat er aan de hand was. Ik wilde mijn moeder niet in een slecht daglicht zetten. Dat had effect op haar, dat wist ik. En ik durfde ook de klas niet in. Ik schaamde me kapot.” Moraya had haar hoop gevestigd op haar vader. Daddy’s little girl. Ze had hem nooit gezien, hij woonde in New York. Ze was verwekt uit een kortstondige romance, begreep ze, maar ze had nooit een foto gezien. „Ik wilde zo graag weten hoe hij eruit zag, en of hij wist dat ik bestond.” Op haar veertiende vond ze hem op Facebook en drie jaar later reisde Moraya naar Californië, op zoek naar haar roots. Haar vader was overleden - een ongeluk - maar van haar oma kreeg Moraya een brief, geschreven door haar vader voor haar vierde verjaardag. „Hij wist dat ik bestond!” ‘We vieren een feestje’, stond erin, ‘en ik hou van je’. De 25ste februari, als Moraya in de Kleine Komedie optreedt, is toevallig zijn geboortedag. „Is hij er toch een beetje bij.” In Californië merkte Moraya hoe diep ze het kind in zichzelf had weggestopt. Ze logeerde vijf weken bij haar familie maar zelf iets ondernemen, zoals de was doen, of naar de McDonald’s voor de wifi, dat was niet de bedoeling. Ze wilden haar vertroetelen, haar beschermen als hun kind. „Goedbedoeld natuurlijk, maar ik was de hele tijd afhankelijk van ze. Dat is één van mijn grootste allergieën.” Haar kind-zijn stopte rond haar zesde, sindsdien zorgde Moraya voor zichzelf. „Kamertje opruimen, bed verschonen, zelf naar school.” Moeder was vaak ’s nachts weg en Moraya werd al wakker nog voordat ze de deur van het slot hoorde gaan. „Altijd alert.” Ze stopte het kind in haar nog dieper weg toen ze op haar elfde uit huis werd geplaatst. Haar broer mocht van haar moeder wel thuis blijven wonen, zij niet. Ze begreep er niets van. Dacht dat het aan háár lag. Daarna verhuisde ze, veertien keer in totaal, van de ene leefgroep naar de andere, want nergens was een vaste plek. Beschrijf dat meisje van elf eens. „Vrolijk, van de buitenkant. Lachen, ‘we komen er wel doorheen’. Dat wilde ik vasthouden. Maar van binnen: gebroken.” Hoe uitte zich dat? „De clown uithangen. Op de middelbare school ging het ook mis. Ik zocht bevestiging. Dan maar een rol als grappenmaker. Werd ik weggestuurd. Weer andere school, weer andere leefgroep. Constant verhuizen. In mijn dossier staat dat ik wegliep en agressief was. Maar je gedrag verandert door wat je meemaakt en hoe mensen jou behandelen. Dat deed me achteraf extra verdriet: dat niemand zag waar dat gedrag vandaan kwam.” Maar je hebt in de jeugdzorg toch ook psychologen die met je bezig zijn? „Ja, maar bij veel hulpverleners heerst de verwachting dat je al bij de eerste gesprekken jezelf blootgeeft. Terwijl, dat kost tijd. En waarom moet dat in zo’n behandeluurtje, op hún voorwaarden? Zo werkt dat met kinderen thuis ook niet. Als die boos zijn en je zet ze op de bank om erover te praten… Nee, je zult moeten wachten tot ze een keer ’s avonds zelf naar je toe komen en zeggen: ‘Mama, dit was er gebeurd vandaag’.” Voelde je die ruimte dan niet op zo’n leefgroep? „Nou, nee. Constant andere groepsleiders, wisselende diensten. Met sommigen had ik wel een klik, maar die waren er natuurlijk ook niet altijd op de juiste momenten.” Hoe was de sfeer op zo’n groep? „Er heerste een bepaalde spanning. Iedereen zit er om zijn eigen reden. Allemaal bomvol emotie. Maar daar wordt niet openlijk over gesproken. Ook niet door de groepsleiders. En we deden ook gewoon leuke meidendingen hoor. Haar stijlen, haar verven. Mijn arme haren, haha. Maar er hoefde maar íéts te gebeuren, zoals met die telefoon, en de bom ontplofte.” Waarom moest je die telefoon eigenlijk inleveren om zes uur? „Regels, regels, regels. Eerst bruin dan wit. Eerst hartig dan zoet. Zo laat douchen. Zo laat de was. Je wordt in de jeugdzorg in een malletje gehesen. En als je gevoel daar even niet is, dan is daar geen ruimte voor. Ergens snap ik dat, want regels zijn regels. En tegelijkertijd snap ik het niet.” Beter kijken naar de binnenwereld van het kind, dat zou Moraya de jeugdzorg willen meegeven. „Ik ben het kind met emoties en ik heb géén idee. Jullie zijn de volwassenen, jullie weten hoe dat werkt. Dus leer mij ermee omgaan. Leer mij de wereld.” Goeie herinneringen heeft ze aan het gezinshuis in Hoenderloo waar Moraya op haar vijftiende woonde. Zes meiden, twee gezinsouders. Vaste gezichten. Huiselijkheid. „Met z’n allen gewoon lekker spelletjes spelen aan een grote tafel. Oh heerlijk!” Ze besefte dat ze nooit meer thuis zou wonen, ook dat gaf rust. Daarna terug naar Amsterdam. Kamertraining. Studie. Perspectief. Op haar achttiende schreef Moraya het liedje Dossier 107, over privacy in de jeugdzorg. Ze had het aan een vriendin gestuurd met wie ze ervaringstheater deed en die zette haar voor het blok. „Wie wil er nog iets zingen” had de regisseur gevraagd. „Ja, Moraya…” Ze mocht het nummer opnemen in een professionele muziekstudio, inclusief videoclip, en werd op tal van congressen gevraagd te zingen over het kind-perspectief. Een eyeopener, ook voor haarzelf. ‘Ik kan wél iets’, besefte ze. ‘En mensen zijn er blij mee’ Door de vele reacties kwam ze erachter dat ze lang niet de enige was met deze ervaring. „Hier, de flyer.” Moraya schuift ’m over tafel. Zijzelf staat erop met een lange witte jurk en een kind dat haar omklemt. Dat kind… „…Is mijn kleine ik. Hoe hervind ik die? Mijn innerlijke stem. Ik heb haar altijd weggedrukt. Daar gaat de voorstelling over.” Lukt het nu om kleine Moraya te vinden? „Af en toe wel. Zoals, ik hou erg van de regen. Dan wil ik naar buiten en heb ik de neiging om te gaan huppelen. Gewoon om een soort van... dank je wel, leven, dank je wel.” Huppelen als een kind. „Maar ik geef mezelf daar nog niet genoeg ruimte voor. Zo heb ik nu een kast vol met knutselspullen staan. Glittertjes, diamantjes, verf om te dotten. Ik knutsel nooit. Maar ik wíl het wel. De kleine Moraya knutselt graag. En dan niet, zoals grote Moraya: met resultaat, om in het malletje te passen. Maar gewoon, zonder doel. Dat is nu mijn voornemen: het plezier opzoeken, de vrolijkheid. Om, als ik mezelf goed genoeg voel, en ik vind het doodeng, zelf ooit moeder te worden. Hopelijk.” Dus dit kind op de flyer is ook je… „Ja, precies.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2024/01/08/ik-vind-het-spannend-om-in-het-licht-te-gaan-staan-a4186303</guid>
      <pubDate>Mon, 8 Jan 2024 05:25:54 +00:00</pubDate>
    </item>
    <item>
      <title><![CDATA[‘Kunstenaars moeten zich met de wereld bemoeien’]]></title>
      <description><![CDATA[<p>Fides Lapidaire is uitvoerend kunstenaar, met consultants als haar directe collega’s. Bijzonder is dat op zichzelf niet. Advieswerk en artistiek talent sluiten elkaar niet uit. Maar als kunstenaar meewerken aan consultancy-opdrachten, dat mag een opvallende combinatie heten – vooral omdat ze niet komen van musea, theaters, kunstacademies of andere instellingen voor kunst en cultuur. Waar komen die opdrachten dan wel vandaan? Van ministeries, provincies en waterschappen, van boeren en voedselproducenten. Drie dagen per week werkt Fides Lapidaire (28) voor een adviesbureau, TwynstraGudde. Ze is opgeleid als social designer, een vak dat nieuwe perspectieven ontwikkelt voor veranderingen in de samenleving. De teelt van grassen en granen, van groenten en fruit; de industrie van vee en vlees; het gebruik van zuiver water, om dit vervuild weer te lozen in riolering en oppervlaktewater – het moet ánders. Dat is haar overtuiging. En dat is hoe ze inhoud geeft aan het kunstenaarschap. Niemand zal ooit zeggen: ik ben als consultant geboren of opgevoed. En als kunstenaar? „Mijn moeder is beeldend kunstenaar. Dat heeft mij wel gevormd, ja”, zegt ze. „Enerzijds hebben mijn ouders me best streng opgevoed, met simpele dingen als ‘altijd je bordje leegeten’. Maar anderzijds leerde ik dat er geen grenzen zijn aan expressie en creativiteit. Verhalen, tekeningen, dansjes – álles kon, niets was te gek.” Ze herinnert zich een moment op de kleuterschool, dat diepe indruk op haar heeft gemaakt. „Ik kreeg een plaatje, een prikker en zo’n prikkussentje. Ik begon ijverig te prikken, maar niet langs de lijntjes van dat plaatje. Toen riep de juf, hard en boos: ‘Dat doe je fout!’ Ik begreep er niets van: hoe kun je nou iets fout doen als je lekker creatief bezig bent?” Is dit een levensles voor je geweest: buiten de lijntjes kleuren – en prikken? „Wat ik vooral heb geleerd, is dat ik mezelf niet in woorden, in bestaande beelden en routines, hoef op te sluiten. Er is een wereld voorbij de dingen die je denkt te zien en te weten. Die begint met bewust iets níet weten. Daaruit ontstaat creativiteit: ‘leven is béleven!’ Misschien klinkt dit als een zin op zo’n Delfts blauw tegeltje, maar des te beter: dan kun je ’m makkelijk onthouden… Ik gun dit iedereen die leeft, maar niks wezenlijks beleeft.” Wat was voor jou een ‘wezenlijke beleving’? „Ik ben tien jaar lang regelmatig ziek geweest, van m’n 12de tot mijn 22ste, zo ongeveer. Veel pijn, uitgeput. Dokters in ziekenhuizen konden niks voor mij doen. Ik had het graag willen missen, op één ding na: in die jaren heb ik leren kijken. Eindeloos naar een boom staren, en dan zoveel méér zien dan bij oppervlakkig kijken. Kijken is mijn manier van mediteren.” Het ziektebeeld van Fides Lapidaire lijkt te passen in een patroon dat kinderarts Elise van de Putte onlangs in NRC verwoordde, van ‘kinderen, meest meisjes, die te moe zijn om naar school te gaan. (..) Ze hebben hoofdpijn, buikpijn en spierpijn, en een behandelbare oorzaak is niet te vinden.’ Dé remedie hiertegen hebben artsen nog niet gevonden. Kinderarts Van de Putte zegt wel een hoopvol spoor te zien, in gedragstherapie om met name pubers ‘meer grip op hun leven te geven’. Ook dit sluit aan bij de manier waarop Fides Lapidaire, op eigen kracht, haar klachten heeft bestreden. „Ik lag een keer ziek in bed, in mijn studentenkamer, starend naar de muur. En plots realiseerde ik me: ik ben zoveel meer dan alleen die stomme pijn en vermoeidheid. Ik kon opeens een scheiding maken tussen wat ik op dat moment doormaakte en wie ik ben als persoon. Dat besef heeft me veerkrachtiger gemaakt: voortaan kon ik een stuk milder oordelen over mezelf. En dat inzicht helpt me nu ook in mijn werk. Wat ik doe – goed of fout, in de ogen van anderen – heeft minder invloed op mijn eigenwaarde.” Zo heb je met je geest je lichaam genezen? „Zo heb ik geleerd op mezelf te vertrouwen. Ik besefte dat ik niet van buitenaf te helpen was, ik moest de kracht in mezelf zien te vinden. Dat is gelukt, mede dankzij chineng qigong, een Chinese bewegingsleer en ademhalingstechniek.” Fides Lapidaire haalde ook energie en inspiratie uit Zuid-Amerika, waar ze in 2017 een half jaar stage liep voor haar design-studie. In Peru woonde ze in een dorp met een inheemse bevolking van Quechua-indianen. Centraal in hun samenleving staat het begrip Ayni, wat zich laat vertalen als wederkerigheid. „Alléén wanneer je iets geeft, neem je iets”, verklaart Lapidaire het Ayni-beginsel. „Dat zit in hun manier van landbouw, in al hun rituelen, in de manier waarop ze met elkaar samenleven. Het is een diep gewortelde levensfilosofie, geen godsdienst. Deze wet van wederkerigheid beschouw ik als een belangrijke leidraad in mijn werk. Die zie je trouwens ook terug in Chinese landbouwculturen, die duizenden jaren oud zijn. Als een Chinese boerenfamilie jou te eten uitnodigde, was het beleefd om daar dan ook te kakken. Zo leverde je jouw bijdrage aan volgende maaltijden.” Er volgt een gloedvol betoog over een van haar grote ambities: „Ik wil bijdragen aan het sluiten van de voedselketen.” Anders gezegd: aan herstel van natuurlijk evenwicht in de landbouw. Want: „Het is kortzichtig dat er kunstmest wordt gemaakt in fabrieken, waardoor het bodemleven, met z’n natuurlijke voedingsstoffen, steeds verder achteruitgaat. Tegelijk hebben we natuurlijke meststoffen in overvloed, die we behandelen als afval en weggooien via fabrieken voor rioolwaterzuivering.” Het kweken van groenten en fruit met behulp van compost uit menselijke ontlasting brengt ze al in de praktijk. Ze kweekt rode biet, waarvan een snack wordt gemaakt die lijkt op een kroket. Naam: ‘Broodje poep’. Het vindt z’n weg naar het publiek via haar eigen foodtruck op festivals en andere evenementen – en daar vooral om het verhaal te vertellen over de voedselketen. Hoe is dit idee ontstaan? „Het is gegroeid. Het begon een jaar of vijf geleden, tijdens mijn studie aan de Design Academy in Eindhoven. Voor een praktijkopdracht raakte ik in gesprek met een Brabantse varkenshouder, Kees Schepers, die zei: ‘Laat mensen uit de stad met een emmer vol poep naar me toe komen; dan maak ik daar iets moois van.’ Ik dacht eerst: wablief?, iets moois maken uit onze poep? Vervolgens ging ik erover nadenken en lezen. Wat gebeurt er na het doortrekken van de wc? Toen opende zich een hele nieuwe wereld voor mij. Daar kon ik wat mee, als kunstenaar. Dat werd ‘Broodje poep’. „Als kritiek krijg ik wel te horen: ‘Je moet het niet zo noemen. Dat schrikt mensen af. Je creëert een lacherige sfeer rondom iets wat je kennelijk heel serieus bedoelt.’ Ik zie dat echt anders. Voor mij is humor een belangrijk instrument. Ik wil de absurditeit laten zien van dingen die zogenaamd heel normaal zijn. ‘Poep is vies…’ – helemaal niet! Poep is goud waard! Ik heb hierover ook een documentaire gemaakt, met de titel Holy shit. Er is inmiddels een complete shit-beweging op gang gekomen, van mensen die zich hard maken voor compostering van mensen-mest.” Het mest-project was niet haar eerste werk als ontwerpend kunstenaar. Dat was ‘The Carrot Experience’, een expositie van verse wortelen, alsof het sieraden in een etalage waren. De wortelen stonden tentoongesteld op een congres over de toekomst van de Brabantse landbouw. Fides voegde twee podcasts toe aan deze opstelling, beide in de stijl van een reclamespotje. In het ene klonk een enthousiaste stem, die de luisteraar aanspoorde van elke wortel één hapje te nemen en de rest weg te gooien. In het andere vroeg een zwoele stem de wortel van alle kanten te bekijken, te betasten, eraan te likken en te beleven als ‘een erotische ervaring’. Er was een derde groep, die niet naar de podcasts luisterde en alleen toekeek. De vraag was: wat lijkt jou de fijnste ervaring? Het laat zich raden wat de kunstenaar hiermee bedoelde. In haar eigen woorden: „Op deze manier kon ik mooi spiegelen hoe ons huidige voedselsysteem werkt. Daarin zit een paradox: we doen iets heel anders dan we zeggen te willen. Als je snel kijkt, zeg je: ‘Dat oranje ding, dat is een peen.’ Hap!, volgende peen. Als je langer kijkt, ga je andere dingen zien en jezelf vragen stellen. Zo maak je ruimte voor verwondering, in plaats van snel oordelen, veroordelen, vooroordelen.” Fides Lapidaire streeft ernaar een kunstenaar te zijn „die midden in deze wereld staat”. Want: „Ik wil niet alleen maar roepen This world goes to shit! Ik wil zelf bijdragen aan verandering. Wat dit betreft mogen kunstenaars zich wel duidelijker uitspreken, vind ik. Wij móéten ons met de wereld bemoeien. Dat geldt trouwens voor de hele creatieve sector, voor alle vrijdenkers. We kunnen onszelf, in deze tijd, niet de luxe permitteren een passieve rol aan te nemen. Onze creativiteit, ándere manieren van kijken en denken, zijn keihard nodig om problemen vanuit verschillende perspectieven te bekijken, met al hun ingewikkelde gelaagdheid.” In deze laatste woorden klinkt de taal door van de consultant, die geschoold en getraind is in analyseren en abstraheren. Voelt ze zich thuis in die wereld? „Het kost me aardig wat tijd en moeite om die taal te leren spreken. Maar ik vind het beslist de moeite waard. Ik zie het als het uitpakken van een doos van Pandora. Daarin zitten niet alleen maar rampen en plagen, maar ook hele mooie dingen. Regelen en óntregelen, het normale en het ongewone hebben elkaar keihard nodig.” Het is beeldspraak uit de Griekse mythologie. Kan ze die met een voorbeeld toelichten? Ze noemt het stikstofprobleem. „Ik vind dat nu te veel een cijferoorlog: de bouw mag méér stikstof uitstoten wanneer boeren dat minder doen. Zogenaamd zit daar een oplossing. Ik bekijk dat op een andere manier. Ik probeer het blikveld open te trekken, van mezelf én de mensen met wie ik werk. Kan het zijn dat we hier te maken hebben met een systeem dat is vastgelopen in z’n eigen regels? Gaan we dat systeem redden door hier weer éxtra regeltjes bovenop te zetten? Ik betwijfel het. Nieuwe ideeën, voor nieuwe systemen, zijn keihard nodig. Tot échte oplossingen kom je als je je gevoel aanspreekt.” Wat ze daarmee bedoelt, illustreert ze aan de hand van een recent project. In opdracht van gemeenten hielp ze mee plannen te maken tegen oplopende hittestress in binnensteden. Blijven mensen nog wel winkelen in het centrum van bijvoorbeeld Delft of Deventer, wanneer het buiten boven de 40 graden is? Zo pakte ze het aan: „Op zomerse dagen hebben we in steden een broeikas gezet op plekken waar je de temperatuur van de toekomst kon ervaren. Daarin zijn we gaan praten met ambtenaren, raadsleden, winkeliers, horeca-mensen en hun klanten. Als je de hitte echt voelt, praat je anders dan in een koele vergaderkamer.” Een kwestie die haar op dit moment bezighoudt, gaat over drinkwater. „Zodra je een kraan opendraait, stroomt daaruit een hoogwaardige vloeistof, een eerste levensbehoefte zelfs: drinkwater. Amper een seconde later eindigt verreweg het meeste als afval in de riolering. Drinkwater is dus een product met een ongelofelijke korte levensduur. „In feite staan kranen model voor overvloed: die blijven stromen totdat je ze dichtdraait. Vinden we dat normaal? Past dit wel in deze tijd, waarin we weten dat we waterverspilling moeten tegengaan? Kan ik een kraan ontwerpen die niet is ontworpen vanuit overvloed, maar vanuit schaarste?” Heb je al een begin van een antwoord? „Het gaat me niet direct om de antwoorden, maar om de manier waarop we met elkaar praten over drinkwater. Ik noem dat: waterwederkerigheid. Jij draait elke dag talloze malen een kraan open en je trek de wc door. Je néémt water. Maar wat geef je ervoor terug?” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.</p>]]></description>
      <guid>https://nrc.nl/nieuws/2024/01/01/kunstenaars-moeten-zich-met-de-wereld-bemoeien-a4185681</guid>
      <pubDate>Mon, 1 Jan 2024 05:25:54 +00:00</pubDate>
    </item>
    <item>
      <title><![CDATA[Stefan van Raay: ‘Een pessimist moet geen museumdirecteur worden’]]></title>
      <description><![CDATA[<p>Stefan van Raay was 63 toen wij elkaar vijf jaar geleden leerden kennen voor een artikel in NRC. Hij was net interim-directeur geworden van het Cobra Museum in Amstelveen, dat toen in zwaar weer verkeerde: steeds minder bezoekers, een oplopend exploitatietekort. Met zijn jarenlange ervaring in de kunstwereld – senior curator of art in Glasgow, directeur van Pallant House Gallery in Chichester, Zuid-Engeland, curator voor het Museo Arte Moderno in Mexico-Stad – moest hij daar in anderhalf à twee jaar wat aan doen. ‘Het Cobra Museum heeft een jonge directeur nodig’ luidde de kop boven het artikel, het was een citaat van hemzelf. Want dat was de bedoeling: de problemen oplossen, een opvolger klaarstomen. Maar zijn opvolger kreeg een ernstige vorm van long covid, waardoor zij moest afhaken. Hem werd gevraagd terug te komen. Stefan van Raay (68) blééf directeur van het Cobra Museum. Begin augustus van dit jaar spraken wij elkaar weer, nu voor een interview in deze serie over wat het leven de moeite waard maakt. Want het maakte nieuwsgierig: hij was misschien wel de oudste museumdirecteur van het land, hoe blijf je als directeur op leeftijd gevoelig voor de tijdgeest, wat wordt belangrijk als je geen carrière meer hoeft te maken, waar wil je dat mensen je aan herinneren als je straks vertrekt? We zaten in zijn kamer, op tafel lagen boeken en catalogi waar hij aan meeschreef, zoals over de twee tentoonstellingen die toen liepen, ‘Cobra 75, grenzeloos en vrij’ en ‘De andere Picasso’, naar aanleiding van diens 50ste sterfdag. Het Cobra Museum is gewijd aan de in 1948 opgerichte Cobra Beweging, met kunstenaars als Karel Appel, Asger Jorn, Constant, Corneille en Lucebert. Het was die augustusdag bewolkt, na wekenlang zonneschijn; in die weken kwamen er minder bezoekers naar de tentoonstellingen dan voorzien. En met hun talloze bruiklenen uit het buitenland waren juist die twee tentoonstellingen duurder dan gebruikelijk, op een entreekaartje zat een toeslag van 10 euro. Een vraag luidde: Had je stress van die tegenvallende bezoekersaantallen? Hij antwoordde: „Toch wel. Maar niet voor mezelf, vooral omdat ik het vervelend vind voor mijn collega’s – die maken zich dan echt zorgen. Gelukkig is het rotweer geworden, dus er komen al weer veel meer bezoekers.” Wat hij ook had gemerkt, zei hij: „Met name Museumkaarthouders zijn kritisch over die toeslag. Die vinden: we hebben een kaart, dus mogen we gratis naar binnen.” Het gesprek duurde een paar uur, maar het interview verscheen niet in NRC. Want dat leek misplaatst, toen tien dagen nadat we om de tafel hadden gezeten, B en W van Amstelveen bekendmaakte dat het Cobra Museum in een „acute, zorgelijke financiële situatie” verkeerde. In 2023 werd een tekort van 700.000 euro verwacht, de gemeente vroeg zich openlijk af of ze wel door moest gaan met subsidie verstrekken. Een besluit daarover werd uitgesteld: „Het risico om voor vier jaar subsidie toe te kennen, wat jaarlijks neerkomt op ruim 1,2 miljoen euro, wordt vooralsnog te groot geacht.” Vanaf dat moment buitelden de slechte nieuwsberichten over elkaar heen (‘Gemeente beslist volgende week over voortbestaan’, ‘Gemeenteraad negatief over reddingsplan’), eind november pas kwam er een ander geluid: ‘Gemeente Amstelveen trekt 1,4 miljoen uit voor Cobra Museum.’ De strekking van dat bericht: twee vermogende ondernemers waren het museum financieel te hulp gekomen, de gemeente had er voor het komende jaar vertrouwen in, er ging gewerkt worden aan een toekomstplan. We zitten weer aan zijn tafel, dezelfde boeken liggen er nog. Maar anders dan de vorige keer liggen er nu ook krantenknipsels. Zoals een artikel uit de Volkskrant, waarin wordt voorgerekend dat de rode cijfers van het museum ook te maken zouden hebben met structureel te weinig subsidie. Hij is opgelucht, is het eerste wat hij zegt. „Het was natuurlijk best zwaar, een bijna fysiek proces met veel stress en spanning. En het ging niet over mezelf hè, het ging over de toekomst van het museum en de mensen die er werken. Maar sinds kort is het helder, daar ben ik echt blij mee. Ik blijf directeur tot er een opvolger is, waarschijnlijk uiterlijk over een half jaar. Misschien dat ik daarna betrokken blijf als artistiek adviseur.” Toen wij elkaar in augustus spraken, had je het wel over tegenvallende bezoekersaantallen maar leek je niet echt ongerust. „We waren bezig uit te zoeken hoe het precies zat met de cijfers, dat wisten we nog niet. En dat was moeilijk want het was vakantietijd, veel mensen waren weg. Dus dat is allemaal pas later precies aan het licht gekomen. Ik wist wel dat het lastig zou worden, maar nee: ik was niet heel ongerust.” En nu? „Nu is het simpel: we moeten binnen de zwarte cijfers blijven.” Tot nu toe was dat niet simpel. Deel je analyses dat dit museum te weinig subsidie krijgt? „Haha, ik zie de krantenkoppen al. Kijk, ons budget bestaat voor 40 procent uit subsidie, 60 procent van de inkomsten verdienen we zelf: kaartverkoop, restaurant, winkel, verhuur, sponsors. Bij vergelijkbare musea is het vaak andersom, 60 procent subsidie, 40 procent eigen inkomsten. Maar het is zoals het is, dit is het geld dat we krijgen, met dat bedrag moeten we werken. Gáán we werken.” Wat opvalt terwijl we aan tafel zitten: hij lijkt nog even energiek en bevlogen als een paar maanden geleden, al pratend over komende tentoonstellingen en manieren waarop het museum geld binnen gaat halen. Ook een uitspraak als dat „de doorstart mogelijkheden biedt om een frisse wind door het museum te laten waaien”, lijkt hem niet van zijn stuk te brengen. Dat zeiden de verantwoordelijke wethouders. Ze hadden het in het persbericht ook over een ‘nieuwe generatie, nieuwe energie’. „Ik hou volgend jaar op als directeur, zo bezien klopt het wat daar staat. Los daarvan: zo’n opmerking steekt me niet, ik ken mijn eigen waarde heus wel.” Je leest zoiets als een politieke uitspraak in plaats van… „Ik denk het wel, ja. En ik hoef ook niet geprezen te worden.” Wat ons brengt bij het vorige gesprek, waar leeftijd en ervaring als een rode draad doorheen liepen. Een vraag in dat verband was: hoe is het om samen te werken met mensen die per definitie jonger zijn dan jijzelf, is dat niet moeilijk? Stefan van Raay: „Dat vind ik vooral ontzettend leuk. Maar het kan denk ik alleen als je inhoudelijk en qua opvattingen nét voor de troepen uit loopt. Als dat niet meer gaat, is het mooi geweest – dan is het afgelopen. Maar dat gevoel heb ik niet. En die feedback krijg ik ook niet.” Let je daar extra op, was de volgende vraag. „Zeker.” Hoe dan? „Ik toets het gedachtegoed van het museum elke keer opnieuw aan de vraag: is het urgent genoeg voor nu, kunnen we met dat gedachtegoed als uitgangspunt een activiteit of een tentoonstelling organiseren. Cobra staat voor expressiviteit en spontaniteit, voor een andere, alternatieve cultuur, voor kunst uit andere delen van de wereld. En natuurlijk voor ruimte voor vrouwelijke kunstenaars – het gelijkstellen van hun kunst aan de klassieke canon. Je moet als bezoeker van onze tentoonstellingen altijd iets herkennen van dingen die nu spelen, zaken waar we ons in deze tijd druk over maken.” Zoals? „Bijvoorbeeld onze tentoonstelling van begin dit jaar, Becoming Overtaci. Overtaci is een Deense transgender vrouw die in 1894 werd geboren als Louis Marcussen. Maar het Overtaci Museum in Aarhus, de bruikleengever, noemt Overtaci altijd ‘hij’. Dus zijn we hier om de tafel gaan zitten: hoe zullen we dit gaan organiseren? Samen praten vind ik belangrijk, ik probeer een omgeving te creëren die veilig is – waarin mensen durven te zeggen wat ze vinden, in plaats van hun mond te houden omdat ze een keer iets verkeerds hebben gezegd. Met z’n allen hebben we toen besloten: wíj gaan het hebben over ‘zij’ en ‘haar werk’. Waarna je dus wel in conflict komt met je bruikleengever, maar dat vind ik minder belangrijk dan dat je het samen eens bent over wat je doet.” Soortgelijke initiatieven nam Stefan van Raay in Groot-Brittannië en Mexico, waar hij een aantal keren tot dan toe nauwelijks opgemerkte vrouwelijke kunstenaars voor het voetlicht haalde: surrealistisch beeldend kunstenaar Leonora Carrington, fotograaf Lee Miller. In Glasgow en Chichester kwam hij openlijk uit voor zijn homoseksualiteit. „Glasgow heeft een grote Irish community, met dezelfde scheidslijnen als in Noord-Ierland. Ik werd daar een keer gebeld, ‘wilt u lid worden van onze lodge’. Eerst had ik het niet door, maar in de loop van het gesprek begreep ik: ze willen mij bij de protestanten trekken. Ik zei: I’m of catholic origin and I’m gay – nooit meer wat van gehoord. Zo stond ik ook in lokale tabloids, the homosexual senior curator of art. Mij maakte het niet uit, ik was gewoon mezelf. Maar toen ik afscheid nam, zeiden mensen tegen mij dat ik hen geholpen had door het zo te doen. Dus als je zegt: wat maakt het leven de moeite waard, dan had ik op dat moment wel zo’n gevoel.” En terugkijkend op je carrière? „Daar heb ik denk ik alles gedaan wat ik wilde doen. Na Glasgow Museums, wat een hele grote organisatie is, werd ik directeur van een klein historisch huis, Pallant House. Dat hebben we toen uitgebouwd met een nieuwe vleugel, nieuwbouw aan oudbouw. Het was een experiment, maar ik dacht: ‘dat gaan we gewoon doen’. En het lukte. Wat ook lukte: het opzetten van een fonds dat het museum onafhankelijk zou maken van subsidies en overheidssteun. Daarvoor heb ik toen ik begon meteen een legacy-campagne opgezet, laat iets na aan het museum. Maar zo’n fonds gaat natuurlijk pas na een aantal jaren lopen: veel mensen die meededen waren pakweg zestig, dus hun legacy’s zouden zo’n twintig jaar later komen. Ik herinner me een hele lieve man die vrijwilliger was in het museum, hij zat op zaal, vulde enveloppen. Maar hij was ook rijk en had zelf veel kunst in huis. Soms kwam ik op kantoor en had hij uit zijn collectie alvast een mooie pot van een of andere kunstenaar neergezet: hup, naar het museum. Toen hij doodging liet hij drie miljoen pond aan het museum na. „Van mijn opvolger hoorde ik dat ze dankzij dat fonds moeiteloos de coronacrisis door zijn gekomen. Dus dat zie je niet, dat hoor je niet, maar als je vraagt: wat maakt je professionele leven de moeite waard, dan is dat iets waar ik met veel plezier aan denk. Dat dat is gelukt.” En hier? Heb je de afgelopen tijd niet gedacht: was ik maar nooit teruggekomen? „Welnee. Nee, joh. Ik heb hier zoveel leuke dingen gedaan. Ik heb natuurlijk... Ik had mijn eigen netwerk meegenomen, ook daardoor konden we een aantal bijzondere tentoonstellingen maken. Ik bedoel... Bijvoorbeeld ‘Kunst uit het Marokkaanse Modernisme’, die tentoonstelling hadden we vorig jaar. Fantastisch gewoon, echt een feest. En dat wilde ik ook, ik wilde er een feestje van maken. We hadden voor die tentoonstelling 35 procent nieuwe bezoekers – een dérde. Allemaal met een Nederlands-Marokkaanse achtergrond. We zijn ook bewust veel met de lokale gemeenschap gaan doen, de mensen die hier wonen. Misschien dat de marketing richting de gemeente niet altijd even goed was, maar echt: we hebben onze activiteiten enorm uitgebreid, er waren hier de afgelopen jaren zoveel mooie dingen.” Dus als we hier over anderhalf jaar terugkomen is het museum nog open? Daar ben je van overtuigd? „Ja hoor, dat denk ik wel. Maar ik ben een optimist. Als je een pessimist bent, moet je geen museumdirecteur worden.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2023/12/18/stefan-van-raay-een-pessimist-moet-geen-museumdirecteur-worden-a4184673</guid>
      <pubDate>Mon, 18 Dec 2023 05:25:54 +00:00</pubDate>
    </item>
    <item>
      <title><![CDATA[Benno Barnard: ‘Een kunstwerk maken, dat is toch voor God spelen’]]></title>
      <description><![CDATA[<p>Op de dag van het geplande bezoek aan schrijver Benno Barnard (1954) in Engeland giert storm Ciarán door het Kanaal en houdt Eurostar zijn treinen thuis. Jammer, want ik had weleens willen zien waar de schrijver van Afscheid van de handkus woonde, zijn meest recente boek, hoe dat dorpje dat daarin zo’n voorname rol speelt er nu eigenlijk uitziet. Het boek bestaat uit dagboekaantekeningen, over het leven zoals het zich aan hem voordoet, maar minstens zozeer over Barnards herinneringen, over de mensen die hij mist – zijn ouders, zijn adoptiefdochter Anna – en over degenen die er wél zijn, over zijn denkbeelden, over religie en geschiedenis. Het boek eindigt met een roman waarin die elementen in een andere vorm samenkomen. Waarom woont Barnard trouwens in een dorpje in Sussex? En waarom woont hij überhaupt eigenlijk nooit in Nederland? Hij is al ongeveer een halve eeuw niet meer in het vaderland woonachtig. Dat is omdat hij „een veel te gelukkige jeugd” had, zegt hij. Zijn jeugd in het Gelderse Rozendaal, waar zijn vader Willem Barnard dominee was, heeft hem gevormd. „Dat dorp was nog semi-feodaal, met een baron die getrouwd was met zijn dienstmeisje want dat was de enige manier waarop hij nog personeel kon betalen. Mijn hele wereldbeeld is nogal bepaald door die aangename hiërarchie. Ik wil het niet verheerlijken maar je kreeg, ook als je terugkijkt, de indruk dat iedereen een plek had waar-ie zich goed bij voelde. „Maar toen ik de daarvoor geschikte leeftijd had bereikt en wilde gaan studeren besloot ik dat ik naar het buitenland moest, want deze idylle was natuurlijk niet vol te houden, ik kon moeilijk mijn hele leven in Rozendaal blijven wonen.” Hij vertrok om te beginnen naar Brussel, trouwde met een Amerikaanse en verhuisde vanwege de kinderen naar het Belgische platteland waar hij altijd een buitenlander bleef – zelfs zijn zoon Christopher, geboren in België, Nederlands sprekend met een Vlaamse tongval, werd bij het voetballen aangeduid als ‘d’n Ollander’. „Ik denk dat het eerlijk is om op mijn 68ste te zeggen dat ik een jaar of vijftig gezocht heb naar de reconstructie van mijn kindertijd. En dat ik die uiteindelijk gevonden heb hier in een dorp in Engeland, dat een soort merkwaardig spiegelbeeld is van dat kindertijd-dorp. Vrienden die hier op bezoek komen zeggen ook altijd: ‘het is een beetje of je terug bent in de jaren vijftig’. En dat is wel enigszins zo, niet helemaal natuurlijk, want het middeleeuwse huis hier wordt bewoond door een aandelenmakelaar die met de helikopter naar Londen vliegt. Maar er is niettemin een soort gemeenschapszin gebleven van mensen die elkaar tegenkomen in The Red Lion of in de kerk of in een van de talloze verenigingen die er zijn. We hebben hier veel vrienden gemaakt, vrienden die ook buren zijn. Die vriendschappen zijn voor mij echt ontzettend belangrijk. Mensen zijn natuurlijk existentieel eenzaam, maar die eenzame levens kunnen zich toch tegen elkaar aftekenen en dat schept letterlijk en figuurlijk perspectief.” Maar hoe kan het dat jij, opgegroeid in Gelderland, je kindertijd terugvindt in Engeland? „Mijn vader was een groot anglofiel, in die mate zelfs, dat hij zichzelf als ‘angloseksueel’ omschreef. In 1956 hebben we een jaar in Engeland gezeten. Ik was natuurlijk nog wel heel klein, maar er wordt verteld dat ik toen Engels ben gaan spreken. Dus dat is in zekere zin mijn eerste taal. En we gingen elke zomer naar Engeland. Al die gelukkige kindertijd-herinneringen kregen een soort buitenlandse extensie in Engeland. Mijn vader had een reusachtige Engelse bibliotheek en hij las aan tafel voor. Eerst de Bommelstrip uit de NRC, soms een stukje Statenbijbel vanwege de kwaliteit van het Nederlands en voor de rest Engelse poëzie. En Nederlandse poëzie ook wel.” En wat begreep je daar dan van? „In het begin niet zo veel natuurlijk. Maar op den duur wel hoor. Mijn ware vaderland – dat is geen originele uitspraak – is natuurlijk de Nederlandse taal, maar mijn kolonie is de Engelse taal.” Jij leeft ook nogal in de continentale geschiedenis. „Zeker. Wanneer ik zit te schrijven, komt altijd weer die kindertijd terug, dat à la recherche du temps perdu. Maar het gaat verder dan dat.” Hij vertelt over een bezoek aan zijn zoon en schoondochter in Washington, over de tentoonstelling die ze er zagen in het Smithsonian Institution: een schilderij van een kapperszaak uit de jaren dertig, dat hem terugvoerde naar zijn grootvaders kapperszaak – de verloren tijd strekt zich uit tot ruim vóór zijn geboorte, tot in de jeugd van zijn ouders, tot aan de Oostenrijks-Hongaarse dubbelmonarchie. Maar er is ook een andere verloren tijd: het verlies van zijn achttienjarige geadopteerde dochter Anna, die december 2016 in Amerika, waar ze toen op school zat, verongelukte. Zij is in het dagboek voortdurend onder en tussen alle gebeurtenissen aanwezig, ook in de vorm van zijn Amerikaanse schoondochter, de ‘geheel uit zonlicht gesponnen’ Hayley. „Het is natuurlijk heel vervelend als je twee kinderen hebt en één gaat er dood en de andere gaat in Amerika wonen. Hayley verscheen in Christophers leven en vervolgens in dat van ons toen ze eigenlijk nog een kind was, zeventien. Dat was een mythische ervaring: Christopher is bij Hayley op bezoek in Colorado, voor het eerst. Plotseling is Anna dood, ze ligt opgebaard in Indiana en Hayley zegt tegen Christopher: ik ga met je mee. Wat onbeschrijflijk dapper van haar was, want zij kende ons niet. Ze kwamen met het vliegtuig aan en ik haalde ze af en ik zag haar en ik dacht: oh ja. Zij is het. Daar kun je me natuurlijk vierkant om uitlachen maar het was een mythisch besef, zo sterk was het.” Het was waarschijnlijk ook een moment waarop je heel ontvankelijk was voor zoiets. „Natuurlijk. En iedereen zei tegen mij: ga nu geen substituutdochter van haar maken, en ik zei tegen iedereen terug: ik ga er álles aan doen om van haar een substituutdochter te maken. Dat heb ik ook tegen haar gezegd: besef wel dat dit een vreemde positie is. Jij moet mijn dochter vervangen. Oh, zei ze, dat vind ik een eer. Hij kan even niet verder spreken. In je boek ‘Mijn gedichtenschrift’ schreef je, dat ging over je vader: ‘Het navolgende is zo intiem, dat ik het alleen in het openbaar kan vertellen.’ Waarom werkt dat zo? „Daar heb ik geen kant-en-klaarantwoord op, maar een confessie in het openbaar is makkelijker dan privé. Bijvoorbeeld: je hebt overspel gepleegd. Dat staat ook in het dagboek. Dat kan ik in het openbaar zeggen omdat het dan als het ware een metamorfose ondergaat, je zegt het in het openbaar op een kunstzinnige manier, want het is literatuur. En ook omdat dan niemand precies weet wat ervan waar is, is een openbare bekentenis in kunstzinnige vorm makkelijker dan een privébekentenis.” Dankzij die vorm. „Ja. Ik vind het makkelijker om te schrijven over Anna, wat iedereen kan lezen en wat dus openbaar is, dan om er privé over te praten. Ik heb ook niet die neiging, ik praat nooit over Anna. Er staan foto’s hier in huis van haar, zelfs daar heb ik al moeite mee, dat randt bijna mijn intimiteit aan. Elke foto van Anna is een messteek. Zo ervaar ik het. Maar ik kan er wel over schrijven.” Omdat je je woorden dan op een andere manier kunt kiezen? „Je kunt erover nadenken. Het was niet voor niets dat ik in tranen uitbarstte toen ik daarnet over Anna begon. Ik moest het improviseren en dat vind ik vreselijk moeilijk. Het boek staat vol met mijn afkeer van getherapeutiseer, dat is een horreur voor mij. Na de dood van Anna zei de vicar: je kunt daar en daar gaan praten als je wilt, en mijn eerste reactie was: man, dat is toch jouw taak. En mijn tweede reactie was: ik moet er niet aan denken om met iemand van de rouwindustrie mijn gevoelens te gaan bespreken. Ik ga het hier lekker zitten oppotten de rest van mijn leven. „Het eerste jaar, toen ik zo radeloos was, kon ik helemaal niet schrijven. Pas toen ik erover kon schrijven vond ik er vrede mee. Je ervaart natuurlijk heel vaak de wereld als een baaierd, chaotisch, waar je geen greep op hebt. Je voelt dan de behoefte om uit de chaos van de schepping, om het bijbels te zeggen, iets te creëren, samenhang te scheppen. Een kunstwerk maken, dat is toch voor god spelen.” Is samenhang het belangrijkste? „Dat weet ik niet, ik ben ook wel erg voor die uitspraak van Harry Mulisch, die zei ‘ik wil het raadsel vergroten’. Het raadsel, het mysterie is iets anders dan een chaos. Dat is misschien mijn belangrijkste bezwaar tegen het gemakzuchtige cliché ‘de wereld is absurd’. De wereld is niet absurd, de wereld is mysterieus. Ja, alles blijft voor mij een mysterie, ook in de rouw.” Als iemand de rouw van je af zou kunnen nemen, zou je dat dan willen? „Oh nee, nee absoluut niet. Ik weet zeker dat ik dat als verraad zou ervaren. Want juist de rouw is een donker monument, en als je dat weghaalt, nee, God verhoede, dan verraad je degene voor wie je dat had opgericht. Dan ben je diegene pas echt kwijt. Enfin, zo is dat voor mij.” Dagboekaantekeningen zijn niet altijd wat ze lijken, al kan een lezer zich verbeelden heel wat van Barnard af te weten na het lezen ervan. De notities zijn niet altijd ‘echt’, ook al blijven ze dicht bij de werkelijkheid, ze zijn bewerkt en gestileerd. „Ik kan mijzelf daardoor als een acteur plaatsen in die door mij geschapen wereld,” zegt hij. „Ik heb niet zozeer de behoefte om mezelf uit te drukken – bij de gedachte dat de schrijver iemand is die zijn gevoelens uitdrukt, heb ik ernstige twijfels en vele kanttekeningen. De wereld scheppen en herscheppen is meer wat mij drijft. Ik gebruik dan nu die dagboekvorm, maar dat gaat niet over mijn hoofdpijn natuurlijk, dat hele Engelse dorp is voor mij ook een theater met poppetjes waar ik van alles mee doe. De werkelijkheid wordt soms in de dagboeken betoverd. Er is een scène waarin ik zit te praten met Joy, zo noem ik mijn vrouw in mijn werk, en plotseling zitten we in die scène in een Russische roman.” Dat klinkt alsof je in wezen een romancier bent, terwijl je nu pas, als besluit van dit boek met dagboekaantekeningen, je eerste roman hebt geschreven. „Dat dagboek kun je in zekere zin ook als roman zien. Ik wil de werkelijkheid navertellen door haar te verzinnen, zoals ik doe in de roman. Ik gebruik in dat romangedeelte een bestaande stad en laat daar dingen in gebeuren. Sommige daarvan zijn onverklaarbaar en dat is precies de bedoeling. Een roman is voor mij alleen maar interessant als je de werkelijkheid ook fantaseert. Zoals Nietzsche zei: als het geen betekenis hééft moet je er betekenis aan géven. Ik ben erg gevoelig voor vorm, niet alleen voor formulering maar ook hoe dingen in elkaar schuiven, naar elkaar verwijzen in kunst en literatuur.” Daarmee vergroot je de betekenis? „Ja. Ik word altijd een beetje kregel van mensen die zeggen ‘het leven is zinloos’, dat vind ik zo gemakzuchtig. Gééf er dan zin aan. Zeggen dat het allemaal zinloos is – dat is misschien wel waar, maar ik vind het geen interessante uitspraak. Ik vind het geen kunstzinnige uitspraak.” Maar je hebt ook een hekel aan het woord zingeving. „Ja, als het blik met Nietzsche leeg is, dan hebben we nog wel een blik met zingeving. Dat is van die therapeutentaal.” Heb je ook kunstzinnige bezwaren tegen therapeuten? „Nou, ik vergelijk ergens de therapeut met God, daar was ik wel tevreden over.” In het boek staat er dit: „Van de pastoor krijg je God, van de psycholoog een tool – geef mij maar God. Werkt ook niet, maar heeft tenminste muziek en schilderijen in zijn praktijkruimte.” „Nu ja”, zegt hij, „je kunt mij natuurlijk verwijten dat ik een estheet ben, dat ik te veel bezig ben met mooie dingen.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2023/12/11/benno-barnard-een-kunstwerk-maken-dat-is-toch-voor-god-spelen-a4183924</guid>
      <pubDate>Mon, 11 Dec 2023 05:25:55 +00:00</pubDate>
    </item>
    <item>
      <title><![CDATA[De jaren 70 van Willem Diepraam: ‘Die foto’s zijn ook een beeld van mij’]]></title>
      <description><![CDATA[<p>In 1975 werd Suriname onafhankelijk. In dat jaar verscheen het boek Frimangron, van fotograaf Willem Diepraam en journalist Gerard van Westerloo, die voor de onafhankelijkheid door Suriname reisden. Fotograaf en schrijver waren innig bevriend en werkten al jaren samen voor het weekblad Vrij Nederland. Frimangron betekent ‘land van vrije mensen’. Maar de fotograaf was toen nog geen vrij mens. Zijn stijl van fotograferen, met zwarte kaders en zwaar aangezette luchten, had hem beroemd gemaakt en was als vanzelfsprekend gaan horen bij de reportages over krakers en stakingen, armoede en onrecht, voor het vaste publiek van het linkse Vrij Nederland. Maar die stijl begon hem tegelijkertijd te beklemmen. In Suriname besloot Diepraam dat hij het daarna zo niet meer wilde. Van Westerloo had het wel zien aankomen. Er was een Diepraam die zijn publiek „desnoods met een voorhamer” de boodschap inpeperde, zou hij later schrijven. Foto’s zó donker „dat kwaadwillende lezers zich afvroegen of het in Suriname altijd regende”. Hopelijk, schreef hij, zou daarna een „soberder” Diepraam tevoorschijn komen, langzaam op weg iemand te worden „die louter in vormentaal spreekt”. Halverwege die jaren zeventig is Willem Diepraam (1944) inderdaad „als fotograaf volwassen geworden”, zegt hij op een namiddag in zijn Amsterdamse appartement, waar het langzaam donkerder wordt. „Na acht jaar werken met een camera, was er opeens een vreemde sprong in wijdere kennis en zekerheid”, zei de grote modernist Paul Strand (1890-1976) ooit. „Toen werd ik pas echt fotograaf.” En Diepraam zegt het hem na: „De acht jaar van Strand, die heb ik nodig gehad om het echt te leren.” Willem Diepraam, Ian Buruma: De jaren 70. De Arbeiderspers, 136 blz. € 28,50 Frimangron verscheen bij De Arbeiderspers. En nu is er Diepraams boek De jaren 70 – na andere uitgevers en uitgaven in eigen beheer opnieuw bij De Arbeiderspers. Er staan 106 foto’s in, niet één in kleur, die een beeld geven van een bewogen decennium, lang voor het digitale tijdperk. Foto’s uit de Vrij Nederland-jaren, portretten van politici en kunstenaars, uit Suriname, Aruba, Curaçao en de Sahel, van het Simplisties Verbond van Van Kooten &amp; De Bie tot Amsterdam als war zone bij de kroning van koningin Beatrix in 1980. Het zijn foto’s die je in een flits terugvoeren naar die tijd. En die nu tonen hoezeer ons collectieve geheugen door Willem Diepraam is vormgegeven. U schrijft dat u uw foto’s op de werkelijkheid heeft veroverd. Alsof u er de tijd voor heeft genomen. „Het nemen van de foto zelf is vaak een split second, zoals die van het jongetje op Aruba dat met zijn fiets valt. Maar daar gaat een vrij universeel proces aan vooraf. Je stuit op iets waarvan je denkt: daar zit wat in. Of je komt iemand tegen en denkt: die wil ik fotograferen. Dat is de aanleiding, de aanloop, dat gaat langzamer. Ik liep door de wijk San Nicolas, pal naast de olieraffinaderij van Aruba, opslagtanks achter de muur, en dan komt daar een jongetje langs de muur aangefietst. Kijken, kijken. En dan gaat het tussen jou en de elementen van de werkelijkheid: het gaat erom die zo goed mogelijk in een kader te vangen, zodat er evenwicht en betekenis ontstaat. Soms ben je in een situatie dat je denkt: dit kan nog beter, en dat probeer je dan, totdat je er niet meer overheen kunt. Omdat je niet beter bent dan je bent. Dat is het dan. En wat het uiteindelijk heeft opgeleverd, moet je bij het ontwikkelen en afdrukken ontdekken, in de doka, de donkere kamer.” Toeval speelt bij u vaak een rol. „Mijn hele leven hangt ervan aan elkaar. Maar je moet ook op het toeval bedacht zijn, er gebruik van maken als het zich voordoet. Ik wist bijvoorbeeld ook niet dat dat jongetje ging vallen. Zo’n moment moet je dan niet missen.” En als je het toeval niet toelaat? „Dan kun je de elementen dwingender organiseren. Als je een naakt maakt, heb je meer controle. Dan vraag ik mijn geliefde: kun je even je bil draaien, of je been? Dan kan ik de compositie op zijn plaats schuiven, maar dan nog is er toeval, want dan draait ze bijvoorbeeld haar hoofd in het licht en blijkt het ineens veel beter te zijn. Je hebt nooit volkomen greep op de werkelijkheid, maar je leert die wel beter manipuleren. En jezelf.” Jezelf? „Allereerst door te ontdekken wat er bij je hoort en wat niet. Dat is fundamenteel. En ik heb mezelf leren beoordelen. Ik had veel kunst gezien, was veel in musea geweest na de middelbare school. En in de jaren 70 ben ik foto’s gaan verzamelen om te zien hoe ik me verhield tot collega’s van vroeger en nu. Dan ontwikkel je een kwaliteitsidee en dat laat je ook los op je eigen foto’s, zodat ik snel weet wat ik kan bewaren en wat ik moet weggooien. Wat ook hielp om beter te worden: ik was in het begin wel bekend, maar ik heb nooit een heel hoge pet van mezelf opgehad. Mijn eigen werk onderzoeken was niet pijnlijk. Ook niet dat er andere fotografen waren die zo goed waren als ik nooit zou worden.” Het gaat tussen jou en de elementen van de werkelijkheid: die zo goed mogelijk vangen, zodat er evenwicht en betekenis ontstaat Eén zo’n fotograaf is volgens u August Sander, die portretten maakte in Duitsland tussen de wereldoorlogen. „Het was een schakelmoment toen ik zijn werk voor het eerst zag, op een expositie van zijn en mijn werk in het Van Abbemuseum in Eindhoven in 1974. De peilloze rust in zijn foto’s! En geen enkele truc. Terwijl ik vooral nog druk bezig was mezelf te bewijzen. Het was duidelijk dat ik nog niet klaar was. Konfrontatie heette die tentoonstelling ook nog.” Heeft u nu een eigen handschrift? „Als je mijn vijftig beste foto’s bij elkaar zet, heb je ook een beeld van mij, al is het misschien niet een handschrift in ambachtelijke zin.” In zijn inleiding bij uw boek heeft schrijver Ian Buruma het over ‘de Diepraamblik’. Hij noemt u ‘een geëngageerd romanticus’. „Daar ben ik het wel mee eens, al is er veel meer realisme in mij geslopen.” Hij schrijft ook dat uw foto’s niet politiek zijn of oproepen tot actie. „Nou, bij Vrij Nederland waren we wel expliciet politiek, we dachten: we zullen ze weleens leren. Maar in de loop van de tijd ben ik die eenvoudige politieke blik kwijtgeraakt en dat is geen verlies. Het werd subtieler. Mijn boek Lima [1994] gaat over de condition humaine, hoe mensen leven tegen de klippen op. Als je dat boek bekijkt, weet je waar ik sta.” U ziet ook vaak fatalisme bij arme mensen. „Het lot bepaalt vergaand de levens van de meeste mensen. Dat is ook mijn manier geworden om naar het bestaan te kijken. Maar het betekent niet noodzakelijk: het is één grote koleretroep. Daarom noem ik Lima ook. Het is indrukwekkend om te zien hoe mensen leven ondanks de beperkingen die het lot hun oplegt. Die veerkracht heeft niet iedereen. Zal ik trouwens wat licht maken?” Het heeft ook wel iets, zo’n duistere kamer. Het is indrukwekkend om te zien hoe mensen leven ondanks de beperkingen die het lot hun oplegt In De jaren 70 schrijft Diepraam: „Het brein van de fotograaf licht even op bij een speciale samenloop van omstandigheden voordat die weer uiteenvallen tot de doodgewone realiteit. Ik leerde snel om daarop bedacht te zijn, maar pas daarna om er een vorm voor te vinden.” Die nieuwe vorm ontstond toen hij minder dwangmatig en rolbevestigend rekening hield met een publiek, een „denkbeeldige jury”, die hij „de derde stem” noemt. Waarom? „De eerste stem is van de wereld, de tweede de mijne. Ik heb dat publiek weggedaan. Dat is niet in één dag gebeurd en natuurlijk ben ik ook dingen in opdracht blijven doen. Maar het vermogen om me persoonlijk uit te drukken werd groter, en prettiger. Daar heb ik aan toegegeven. Financieel was het riskant. Dus ik heb het thuis besproken en ik heb mijn ogen dichtgedaan en ik ben maar begonnen.” Toen ging u ‘fotograferen in het spoor van het leven’. „Ja, zoals mijn leven ging, daaruit volgden meestal vanzelf de onderwerpen die zich aandienden. Soms krijg je een doorkijkje. Zoals bij de jonge vrouw Peggy, die u in 1975 fotografeerde. Zij heeft later suïcide gepleegd. „Dat heb ik er niet bij gezet, maar mensen beginnen er steeds weer over. Ik heb dat één keer in een interview gezegd [in De Revisor, in 1979]. Je kijkt met andere ogen naar die foto als je het weet. „Daarom is het juist goed als je het niet zou weten. Ik haat de aandacht voor het privéleven in de huidige tijd. Met je emotionele kwak op de buis. Sorry, ik vergeet mezelf even. Peggy was een lieve schat, maar ze kon niet goed leven. En de mensen die van haar gehouden hebben, die hebben ook een soort omerta, onuitgesproken, om het er niet over te hebben. En nu heb ik het er toch over. „Maar die foto van haar is in een ander opzicht een interessant voorbeeld: een moment dat je cadeau krijgt van het lot. Het was ijskoud. Ze wilde fotomodel worden, wat ik haar ernstig afgeraden heb, maar dat wilde ze, want, zei ze, dan heb ik er tenminste nog wat aan, aan dat lichaam. En op een gegeven moment sloot ze haar ogen en dat gaf haar precies die sereniteit. Dat kun je niet organiseren.” U heeft gezegd dat u heeft leren leven met het lot. „Je begrijpt waar het over gaat.” We kunnen besluiten het er niet over te hebben. „Of we kunnen het er niet heel uitgebreid over hebben.” Dan is mijn vraag: u heeft bij de vliegramp in Tenerife in 1977 uw vrouw en twee van uw drie kinderen verloren. Hoe heeft u toen uw leven weer opgepakt? „Opgepakt. Je kunt ook zeggen, ik ben erdoorheen gesleurd.” Heeft u dat zelf gedaan? „Met vallen en opstaan, maar met hulp van mensen die van mijn dochter en mij hielden. Ik heb de kans gehad om ervan bij te komen en door te leven. Dat is een ongelooflijk geschenk. Het leed verdwijnt niet, maar het is zo dat er daarna… dat zich weer geluk kan aandienen. Dat is in mijn leven gebeurd. Het gaat niet altijd zo, maar dat geluk heb ik gehad.” Heeft het u als fotograaf veranderd? „Nee. Ik ben wel nog ietsje bescheidener geworden. En ik was al op weg om bescheiden te worden.” Van uw oude geluk, uw gezin, zit niets in dit nieuwe boek. „In 1985 heb ik een boek uitgebracht met veel foto’s van mijn eerste vrouw en kinderen. Te midden van andere foto’s. En aan het eind van het boek naakten van Shamanee; met wie ik nu samen ben. Dus zo heb ik het toen gecombineerd.” Maar in dit boek staan ze niet. Zo lijkt het bijna alsof u dat ongeluk niet met de jaren 70 associeert, of zeg ik nu iets geks? „Nee, het is heel terecht. Maar dit boek gaat over mij als fotograaf en niet over mijn privéleven.” Door de foto’s in dit boek krijg je bijna de indruk dat die tijd zelf niet in kleur was. Neem de grofkorrelige foto van het slopen van de Schilderswijk in Den Haag, het lijkt wel bij de Berlijnse Muur. „Er veranderde zo veel, echt een overgangstijd. Ik hou ontzettend van die foto. Je kunt zeggen: het is stemming maken, en dat was het misschien ook. Het platgooien van die binnensteden, dat was toen wel een terreur in naam van de vooruitgang. Kijk, het zijn niet alleen mijn donkere luchten, andere fotografen deden dat ook, Ed van der Elsken begon ermee in de jaren zestig en daar heb ik aanvankelijk veel aan ontleend. In elk geval was het in de jaren zeventig een efficiënte manier om de boodschap op zijn plaats te leggen. En dat verdween op een gegeven moment, uit de tijd en uit mijn fotografie.” Verrassen uw foto’s u nu nog? „Nee, de goede heb ik echt helemaal afgekloven tot ik er de beste print van kon maken. Ik word soms nog wel bevangen door twijfel bij sommige foto’s: is dit wat? Is het genoeg? Het grootste probleem voor jonge fotografen is dat ze van de academie komen en niet geleerd hebben om te vergelijken sinds de uitvinding van de fotografie in 1839.” Een onafhankelijk fotojournalist wordt nu, schrijft Buruma, ‘verzopen in een zee van selfies’. „Ik heb leren fotograferen in een tijd dat er weinig fotografen waren. Nu kan bijna iedereen een behoorlijk goede foto maken. Het is moeilijk om daarvan je vak te willen maken terwijl iedereen fotografeert. Zoveel – onmogelijk te overzien. En er is geen curator of museumdirecteur die weet hoe het zit. Daarom zijn er op dit moment geen echte criteria over wat kwaliteit is. In elk geval niet die van de kunsthandel: kwaliteit is wat je kunt verkopen. Ook dat is een probleem voor jonge fotografen. Waar vind je houvast?” Heeft u een tip? „Ja, studeer, neem een serieus vak, en doe het fotograferen erbij. Zo’n advies wordt me nooit in dank afgenomen, want de kunst is heilig geworden en dat mag je niet relativeren. Met kunst is in het algemeen iets geks aan de hand. Dat zag je ook tijdens die coronatoestanden, mensen verwachten zoveel van kunst, maar kunst kan dat niet waarmaken. Als je in een zware situatie terechtkomt, als je in Oekraïne zit, of je hebt een ernstige ziekte, het idee dat kunst een uitweg biedt, is onzin. Ja, sommige muziek kan misschien troost zijn, dat is de grootste kunst, maar dan heb je het wel gehad.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.</p>]]></description>
      <guid>https://nrc.nl/nieuws/2023/12/04/de-jaren-70-van-willem-diepraam-die-fotos-zijn-ook-een-beeld-van-mij-a4183206</guid>
      <pubDate>Mon, 4 Dec 2023 05:25:55 +00:00</pubDate>
    </item>
  </channel>
</rss>
