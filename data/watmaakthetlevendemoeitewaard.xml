<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[‘In een land in oorlog bestaat geen enerzijds, anderzijds’]]></title>
      <description><![CDATA[<p>Intense kou, daar kan geen jas tegenop. Buiten -20 en de kachel blijft uit. Winters lang. Die kou blijft zitten in je lijf. Geen uren of dagen, maar jaren. Decennia. In een zomers vakantiehuis in Italië vraagt Melina Rakic nog altijd om het dikste dekbed. En laatst met die energiecrisis, je wilt niet weten hoe ze reageerde. Tot drie rijen dik ligt het brandhout nu opgestapeld onder de vensterbank. Een lach. „Ik zei nog tegen mijn man: ‘Het is niet genoeg!’”   Gek hoor, wat oorlog met je doet. Traumatische gebeurtenissen splits je af. De gevoelens stop je weg en alleen de feiten blijven levend. Vraag Melina Rakic (53) naar de baretten die de soldaten van Arkans paramilitaire eenheid droegen toen ze in de jaren negentig terreur zaaiden in Bosnië en ze weet feilloos de kleur – donkerrood. Maar het gevoel dat haar bekroop toen ze met een vriend eens wandelde door de stad, hij van een andere nationaliteit, en drie mannen van diezelfde eenheid hem dreigend zeiden ‘wat doe je hier?’, dat gevoel, van kwetsbaarheid, angst, verdwijnt onbewust in een vakje van de hersenen. Dertig jaar lang. Totdat elders in de wereld een oorlog woedt die aan de jouwe doet denken en alles totaal onverwachts eruit floept. Het afgelopen jaar was voor Melina Rakic niet gemakkelijk. Rakic is een doorgewinterd psychiater, bestuurder van Trajectum, een forensische instelling in het noorden van het land. Ze ontfermt zich dagelijks over de kwetsbaarste mensen in onze maatschappij. Psychiatrische delinquenten met zware trauma’s, ernstige gedragsproblemen. Maar dat er ook in haar nog een trauma zat, zó diep weggestopt, had ze niet geweten. „Kopje soep?” Ja, lekker. Melina Rakic zet thuis in Overveen een pannetje op het vuur en opent de koelkast. „Even kijken of de pubers… het is elke dag onzeker wat er nog in zit.”  De koelkast puilt uit. En ook de voorraadkasten – Rakic wijst naar achteren – staan vol. Eten, ook zoiets. Kwestie van gastvrijheid, de Bosnische cultuur. Bittere noodzaak bovendien, met drie kinderen die „als een stel sprinkhanen” de boel plunderen. Maar ook: angst. Altijd bang dat er te weinig is. Trekje van haar vader, sinds de oorlog. Rakic zet de soep op tafel. „Ik hoop dat-ie een beetje lekker is.” Heerlijk. En gezond! „Linzen, pompoen, paprika, geitenkaas.” Stop je je kinderen ook zo vol?  „Ik vind het vooral belangrijk dat we  ’s avonds met elkaar een goeie maaltijd hebben. Dat is een gezinsmoment, toch? Maar niet bij mijn patiënten hoor. Dat valt me telkens weer op. Veel van wat wij vanzelfsprekend vinden, hebben mijn patiënten als kind niet zo ervaren. De meest basale dingen hebben zij niet geleerd. Samen eten, hoe te knuffelen. Ik werk met mensen die, als emoties hoog oplopen, met het hoofd tegen de muur bonken, een lithiumbatterij inslikken. Dan denk ik: waar komt dit vandaan?”  En? „Veel stoornissen komen voort uit schade in de ontwikkeling. Dan lees ik de biografieën van mijn patiënten en denk ik: hoe bestáát dit? Kinderen voor wie nooit is gekookt. Nooit een ouder die heeft gezegd: trek een jas aan, het is koud. Rond hun twaalfde jaar komen de gedragsproblemen. Niet naar school. Drinken, blowen. Geronseld voor drugscriminaliteit. Jeugd-tbs…”  ‘HOE BESTAAT DIT?  KINDEREN VOOR WIE NOOIT IS GEKOOKT. NOOIT EEN OUDER DIE ZEI:  HET IS KOUD,  DOE EEN JAS AAN’ Waar gaat het mis? „In de vroege ontwikkeling. Die is zó belangrijk. Kinderen leren zichzelf en hun omgeving begrijpen door te kijken naar anderen. Ze leren: ‘als ik koud ben, pak ik een jas.’ ‘Voel ik me verdrietig? Een knuffel.’ Maar als opvoeders afwezig zijn, zoals door verslaving, een geestesziekte, dan leren ze geen betekenis geven aan hun gevoel. Veel van mijn patiënten zijn letterlijke have nots. Geboren in disfunctionele gezinnen, in kansarme wijken… Ken je de theorie van social defeat?” Nee… „Tegenslagen horen erbij in het leven. Een tegenslag kan je zelfs verrijken, als je basis goed is. Een tegenslag vergroot je aanpassingsvermogen. Maar veel van mijn patiënten staan er alleen voor. Die zijn laaggeletterd, digibeet, migrant. Het lukt ze niet om mee te doen in de maatschappij en als ze in de schulden raken, een dierbare verliezen, is er niemand die even een hand op hun schouder legt en vraagt: ‘gaat het nog?’. Ze ervaren social defeat en raken steeds verder geïsoleerd. Ze worden angstig, neerslachtig, depressief, soms zelfs psychotisch.” Je kunt in het leven best veel tegenslagen hebben, maar het gaat erom…. „Dat ze opgevangen worden.” Zelf groeide Melina Rakic op in een stabiel, liefdevol gezin in Banja Luka, de één na grootste stad van Bosnië. Vader Servisch, moeder Bosniak – moslim. Een hoogopgeleid, geëmancipeerd, tikje veeleisend nest. ‘Het hoofd dient niet om een kapsel te dragen’, zei haar moeder. Rakic: „En dat was niet alleen een onschuldige opmerking.” Bosniërs kunnen best hard zijn. Humorvol ook. Het is een land van overlevers, vanwege de stormachtige plek die het inneemt op de landkaart. Prooi van wereldrijken, onderwerp van conflicten. Bosniërs hebben leren relativeren, met zelfspot. En toen Melina Rakic er opgroeide zat het land in een rustige periode. Economisch ging het voor de wind  en het leven was er goed – „voor wie geen politiek gevangene was”. Een jeugd zonder tegenslag. Na schooltijd skiën in de bergen, de vakanties bracht Rakic door in een buitenhuis. Heerlijk vond ze het daar. Lezen, maar ook observeren. Urenlang kijken naar de bewegingen van een wesp, een kat. Patronen herkennen, begrijpen waarom dieren – en later mensen – zich gedragen zoals ze doen. Ze was student geneeskunde toen in 1992 de burgeroorlog uitbrak. In één klap einde jeugd, „twintig jaar ouder”. Bekenden werden onder de terreur van het Bosnisch-Servische leger gedeporteerd, vermoord, huizen werden in beslag genomen. Eerst overheerste ongeloof – „iedereen dacht: over drie maanden is het klaar” – en daarna kwamen de manieren om ermee om te gaan: coping mechanismen. Rakic, woedend, slikte haar boosheid na enkele nare incidenten in. Dat zag ze ook bij haar vader, haar broer. Ze trokken zich terug, uit angst. Anderen, ook sommige goede vrienden, wilden de ernst van de situatie niet inzien. Ontkenning. Uit opportunisme, of omdat ze er werkelijk in geloofden. Een enkeling, zoals die knappe jongen uit de buurt, werd zelf oorlogsmisdadiger. Iedereen reageerde anders op de situatie en tot op de dag van vandaag „valt daar met niemand over te spreken”. Een oorlog, weet Rakic nu, vernietigt het maatschappelijk weefsel. Veel moeilijker te repareren dan een brug. In haar stad  leefde iedereen in het donker. Stroom was er drie uur per twee weken. Gauw wassen, stofzuigen, douchen met warm water. Het laatste uur luisterde ze op cassettebandjes naar barokmuziek. Schoonheid, alsof de wereld niet alleen maar lelijk was. Alles even normaal. Het gaf haar troost, nog steeds. De piano waarop ze destijds speelde, staat nu in haar woonkamer. En weet je, het was niet eens de donkerte of de kou die haar in 1994 deed besluiten om te vluchten naar Nederland, alleen en zonder geld en zonder geldig universiteitsdiploma en met een paspoort van een land dat niet meer bestond – een letterlijke have not. Het was de wetteloosheid. Het gevoel dat je als burger vogelvrij bent. Dat mensen je mogen beledigen en bedreigen en op je mogen schieten zonder dat er wetten of regels zijn die je beschermen. „Je voelt je als mens waardeloos. Totaal waardeloos.” Blijkbaar zijn er wetten en regels nodig om je iets waard te voelen?  „Ja! En ik weet nog, mijn eerste dag in Amsterdam. Het was best koud en ik liep buiten over het Museumplein en ik kon er geen genoeg van krijgen. Ik vroeg ‘welk museum is dit’ en iemand zei ‘het Rijksmuseum, daar hangt een Rembrandt’, en het voelde alsof ik op een droomeiland was beland. Ik dacht: ik ben weer in bescháving. En wat mij opviel: heel veel verkeerstekens. Het eerste dat ik kon lezen. Overal pijltjes en wegmarkeringen voor de fiets.”  Regels. „Régels, órde, bescherming. Het merendeel van de mensen houdt zich eraan. En wie ontevreden is keert de vlag om. Het is allemaal zo onschuldig. En weet je wat ook zo mooi is aan Nederland? Die sterke democratie. De Tweede Kamer, rechters, journalistiek. Dat zijn enorme controlemechanismen. De Toeslagenaffaire kwam aan het licht door alerte politici en journalisten. Een schandaal, vreselijk, maar in Bosnië zou zoiets niet eens opvallen.”  ‘NEDERLANDERS BESEFFEN NIET DAT DOOR AL DIE REGELS NIET EEN OF ANDERE IDIOOT DERTIG JAAR PRESIDENT KAN ZIJN’ Veel Nederlanders riepen daarna juist: waardeloos, die regering! Maar jij zegt…  „Ontzéttend veilig. Nederlanders beseffen niet dat door al deze regels niet een of andere idioot een wet kan verzinnen waardoor-ie dertig jaar president kan zijn, zoals Poetin nu probeert. En weet je wat ook zo bevrijdend voelde toen ik net in Nederland was? Ik probeerde de taal te leren door te luisteren naar de radio en kranten te lezen en overal hoorde ik ‘enerzijds, anderzijds’.” Wat is daar nou… „In een land in oorlog bestaat geen enerzijds, anderzijds.” Daar bestaat alleen maar…  „Enerzijds.” Rakic focuste zich in Nederland op het opbouwen van een nieuw leven. Ze had het geluk dat zij, in tegenstelling tot veel van haar patiënten, een vangnet vond. In Bosnië had ze gewerkt voor Artsen zonder Grenzen en via via kreeg ze een baantje in een ziekenhuis in Amsterdam. Ze leerde de taal,  kreeg vrienden, leerde haar man – huisarts – kennen in een zangkoor en stichtte een gezin. Na een carrière in de spoedeisende psychiatrie en als geneesheer-directeur ging Rakic werken als forensisch psychiater en bestuurder in een kliniek voor psychiatrische delinquenten. Onder hen zijn mensen die zware delicten hebben gepleegd, zoals verkrachting of moord.    Maar ze hebben hun delict gepleegd vanwege een psychiatrische stoornis, in feite buiten hun schuld om.   Het tbs-systeem, wereldwijd uniek, is misschien wel de beste Nederlandse uitvinding die Rakic bedenken kan. Een systeem dat de maatschappij moet beschermen tegen gevaarlijke mensen. Niet marchanderen met het kwaad. Nooit. Doe je dat wél, „zoals Nederland in  Srebrenica”, dan loopt het verkeerd af. Maar ook: behandeling. Have nots een tweede kans geven, zoals ook Rakic in Nederland een tweede kans heeft gehad. En heel vaak lukt behandeling niet meteen. Dan begint ze opnieuw. En uiteindelijk lukt het vaak wel, en dan blijkt de kans op herhaling  lager dan als je alleen maar straft.   Enerzijds, anderzijds.  Rakic is steeds meer Nederlander geworden. Overtuigd Nederlander. Maar ergens… Had je het idee dat je je oorlogservaringen helemaal verwerkt had? „Ik was er stellig van overtuigd. Totdat de oorlog in Oekraïne begon. Dat triggerde heel veel gevoelsherinneringen. Die beelden op televisie. Van vernietiging, vluchtelingen. Die opmars naar Kiev. Mensen die probeerden weg te komen…. dat vond ik héél erg om te zien.” Omdat het beelden waren… „Van Bosnië. Eén op één. Er waren momenten dat ik op de snelweg de auto aan de kant moest zetten omdat die beelden…”  Die kwamen weer op je netvlies? „Niet alleen beelden, vooral het gevóél kwam terug. Angst, verdriet, schuldgevoel. Gevoelens die ik dus blijkbaar had afgesplitst.” Veilig opgeborgen in je hersenen. „Ja. En je denkt eerst: dit gaat vanzelf over. Maar dat gebeurde niet. En wéér leef ik dan in een geweldig land waar ik me gewoon kan inschrijven voor hulp en een hele goeie behandeling krijg. EMDR-therapie, onder andere. Meestal op vrijdag, want daarna ben ik echt wel even van de kaart.” Vond je het moeilijk om aan te gaan? „Ja, ik vond het wel wat om als professional hulp te vragen. Je ontkent het liever. En je denkt ook: anderen hebben die hulp harder nodig. Maar ik ben heel blij dat ik het doe. Ik kan er nu beter over praten, ook met mijn kinderen. En de thermostaat kan op 18 graden in plaats 21. De kou is uit mijn lichaam. En zo’n ervaring, dat maakt je als mens…” De achterdeur zwaait open. „…Oh, één van de sprinkhanen.”  Gerommel in de keuken.  Rakic draait zich om. „Heb je nog iets anders gegeten behalve droge croissants vandaag?” Vanuit de keuken: „Ik heb heel erg gelet op wat ik ging eten, mama. Vanochtend wat kipfilet. Wat boter, wat vet, ik heb het allemaal gedaan. Ik heb nu haast.” „En heb je wat gedronken?” „Ik heb het weekmenu gegeten op school. Ik heb kauwgom gekauwd voor wat suiker in mijn brein. Ik heb alles!” Eenmaal vertrokken draait Rakic zich weer terug. „Zo leuk, een puber… Ik heb nog nét niet gevraagd: was de kauwgom suikervrij?” Glimlachend: „Ik dacht: laat maar, ik vertrouw op zijn overlevingsinstinct.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/04/17/in-een-land-in-oorlog-bestaat-geen-enerzijds-anderzijds-a4162287</guid>
      <pubDate>Mon, 17 Apr 2023 05:25:20 +00:00</pubDate>
    </item>
    <item>
      <title><![CDATA[Kunstenaar Erik Mattijssen vroeg patiënten: waar zou u nu het liefste zijn?]]></title>
      <description><![CDATA[<p>Die ochtend liep hij door een Amsterdams ziekenhuis, waar hij een afspraak had met een arts. Hij was te vroeg en dacht: ‘Ik ga ’ns kijken wat hier zoal aan de muur hangt’  Algauw vroeg hij zich af: ‘Waarom is het hier zo lelijk, zo naar, zo slap?’ In woorden schetst hij de bekende beelden, van lange gangen, wachtkamers met meubilair dat aan niets anders doet denken dan wachtkamers, met hier en daar een verdroogde plant die duidelijk niet gedijt onder een systeemplafond met tl-buizen. Erik Mattijssen (1957) is beeldend kunstenaar. Dat stuurt zijn blik. Hij zegt: „Ik vind het onbegrijpelijk: zoveel niksigheid, in een omgeving waar de mens op z’n kwetsbaarst is.” Aan een verpleegkundige, die een testje bij hem afnam, had Mattijssen voorzichtig gevraagd: „Doen ze ook aan kunst in dit ziekenhuis?” Zij antwoordde: „Ja, dat geloof ik wel, maar ik let daar niet op. Ik heb m’n vaste route naar mijn werkplek. En verder kijk ik niet echt om me heen.” Zij noemde een beeld, dat ergens in het ziekenhuis zou staan, ooit geschonken door een arts. Hij ging ernaar op zoek. Hij vond het, verloren in een wachtruimte, pal voor een opgeblazen foto van het Amsterdamse Museumplein. „Die wandvullende foto’s kom je overal tegen. Het is de plaag van deze tijd. Een tulpenveld hier, een dorp met een kerkje daar, en dan opeens de Grand Canyon. Er zit geen enkele gedachte achter. Het zijn willekeurige, veilige keuzes; en een onderschatting van mensen die een ziekenhuis bezoeken, of daar werken.” De werken van Mattijssen zijn groot en klein tegelijk, kwetsbaar in details, uitbundig in formaat. Vaak beslaan ze complete wanden. Hij werkt op papier, zelden of nooit op canvas, met potlood, pastel en gouache. Alledaagse spullen en figuren brengt hij bij elkaar in combinaties die tegelijk herkenbaar zijn en vervreemdend werken. Waarom hangt er een nijlpaard aan een touwtje boven de schoorsteenmantel?  Poppen, speelgoed, dieren, kruidenierswaren verzamelen zich op en rondom keukentafels, in vensterbanken, in winkeletalages. Wie houvast zoekt in de stijl van Mattijssen: iets van Henri Matisse en David Hockney schemert erin door.  In de afgelopen jaren heeft hij opvallend vaak opdrachten gekregen van ziekenhuizen. Hij maakte werken voor het Leids Universitair Medisch Centrum, het Antoni van Leeuwenhoek-ziekenhuis in Amsterdam en het Isala-ziekenhuis in Meppel. Een uitvaartcentrum in Utrecht kocht vijf van zijn werken, in de overtuiging dat verhalende kunst afleiding en verlichting kan brengen voor rouwenden. Op dit moment werkt hij aan een opdracht voor het Wilhelmina Kinderziekenhuis in Utrecht.  Het nieuw te bouwen Isala-ziekenhuis in Meppel heeft een kunstcommissie, die hem liet meedenken over de vraag: hoe creëren we een gastvrije sfeer bij de balies van vier poliklinieken? „Ik maak mijn werk graag met een specifieke plek voor ogen”, zegt Mattijssen. „Zo ontstaat samenhang en versterken de ruimte en het werk elkaar.” Voordat Mattijssen aan zijn opdracht voor de poli’s begon, bracht hij in Meppel een dag door in wachtkamers. Aan patiënten vroeg hij: ‘Wat is de plek waar u nu het allerliefste zou willen zijn?’ Hij pakt zijn smartphone en laat uitspraken horen die hij verzamelde. Zoals: ‘Op de truck, meneer’; ‘Het liefst zou ik nu op een terras zitten, met een glaasje wijn, en dan mensen kijken, veel mensen zien’; en: ‘Wandelen langs een paadje met fluitenkruid. Dat vind ik het allermooiste: fluitenkruid, als hoopvol begin van iets nieuws. Maar dat zit er voor mij niet meer in.’  Sinds bijna twee jaar hangen zijn werken in het ziekenhuis van Meppel. Titels: De caravan, De aanbouw, De hangmat en De leunstoel.  Ter voorbereiding van zijn werk voor het kinderziekenhuis in Utrecht stuurde hij een brief aan kinderen die in het ziekenhuis waren opgenomen, met de vraag: ‘Wat is hier nu niet dat je graag bij je zou willen hebben?’ Hij ontving tientallen antwoorden: ‘Mijn hele familie’, ‘De toverstaf van Harry Potter’, ‘Een hamsterpaard’, ‘Een mooie zonsondergang’. En ook: ‘Echte pannenkoeken’. Dit laatste wordt de titel van het werk, dat dit najaar klaar moet zijn. Als inspiratiebron ziet hij een foto voor zich uit 1925, van een speelgoedkraam op Gare Montparnasse in Parijs, waar de illusionist en filmmaker George Méliès zijn laatste dagen sleet. Foto Roger Cremers
 Wat hoop je op te roepen bij mensen die je werk zien in een ziekenhuis? „Ik hoop dat ik bij hen de verbeelding kan prikkelen. Ja, verbeelding – ik vind dat een mooi, typisch Nederlands woord, mooier dan het Engelse en Franse imagination. Verbeeldingskracht opwekken, daar gaat het om. Daarmee verzet je je zinnen. Het liefst breng ik verschillende beelden samen, waarmee ik bij mensen associaties en herinneringen oproep, hen op ideeën laat komen, gevoelens losmaak.” Positieve gevoelens? Fijne herinnneringen? In hoeverre kan kunstbeleving helpen bij het doorstaan van ziekte? „Een zogenoemde ‘healing environment’ kan daaraan een bijdrage leveren. Er is veel onderzoek gedaan naar de vraag: kun je met architectuur, design en kunst de gezondheid van mensen verbeteren? Het antwoord is ja, maar dan moeten alle ontwerpers en kunstenaars wel écht met elkaar samenwerken, met de daarbij behorende vrijheid en budgetten.” Mattijssen haalt een metafoor aan van psychiater Dirk de Wachter: „Kunst is niet de kers op de taart; kunst is de bódem. Het is pijnlijk dat dit steeds opnieuw bevochten moet worden, juist op publieke plekken waar kunst een onontbeerlijke meerwaarde heeft.” ‘Er ligt prachtige kunst voor het grijpen. De beste werken van collega’s liggen opgeslagen in depots’ Bevochten bij wie? Bij directies van ziekenhuizen en andere zorginstellingen?  „Mijn eigen ervaring is positief, in mijn contacten met curatoren die hier verantwoordelijk zijn voor de kunstcollecties. Maar zij hebben geen makkelijke positie, met kleine budgetten, die voortdurend in gevaar zijn.” Budgetten in de zorg staan voortdurend onder druk. Hoe is dit op te lossen? „De ontvankelijkheid voor kunst laat te wensen over in de hele samenleving. Dat heeft een dieper liggende oorzaak: beeldende en kunstzinnige vorming ontbreken vrijwel in het voortgezet onderwijs. Daardoor blijft kunst voor veel mensen iets marginaals houden. „En dat terwijl er prachtig werk voor het grijpen ligt. Onder kunstenaars die jaarlijks afstuderen aan de academies vind je grote talenten. De beste werken van collega’s liggen opgeslagen in depots. Galeriehouders doen hun uiterste best om werk te verkopen. Toch komt verhoudingsgewijs weinig hiervan in zorginstellingen en andere publieke ruimtes terecht. „Het gaat vaak ook mis bij kunstaankoop, als te veel mensen zich ermee mogen bemoeien. Dan krijg je compromissen, dan wordt het vrijblijvend. De ene ziet liever geen twee lege stoelen, omdat die symbool zouden staan voor het gemis van overleden ouders; de ander vindt dat bloemen niet slap mogen hangen. Zo blijf je bezig en kom je nergens.” Kunstenaars kunnen ook overgevoelig zijn. Er zit nu eenmaal een spanningsveld tussen wensen van opdrachtgevers en artistieke vrijheid. „Dat klopt. Maar voor een kunstenaar is het al lastig genoeg om je eigen pad te vinden. Die noodzakelijke zoektocht maakt hen van nature nogal solistisch en vaak te veel op zichzelf gericht. „Zelf werk ik inmiddels graag in opdracht, steeds liever eigenlijk. Ik vind het mooi écht contact te hebben met opdrachtgevers: te horen wat hun precies voor ogen staat, te onderzoeken hoe ik hun ideeën en wensen in beelden kan omzetten.” Mattijssen vertelt over zijn werk Levenslied, dat hij in 2017 maakte voor een nieuwe vleugel van het Antoni van Leeuwenhoek-ziekenhuis in Amsterdam. Het was mede bedoeld als hommage aan de echtgenote van een man die betrokken raakte bij  de uitbreidingsplannen van het ziekenhuis, nadat zij daar overleden was. Er kwam een nieuwe afdeling voor revalidatie van patiënten. Foto Roger Cremers De kunstenaar sprak de man uitvoerig en hoorde over diens familiegeschiedenis. Het resultaat is een samengesteld werk in elf lijsten, vijfeneenhalve meter hoog en ruim vier meter breed. Een ouderwetse handnaaimachine, een Michelin-mannetje, een labrador, een portret van admiraal Michiel de Ruyter, een kei, een blauwe gentiaan en tal van andere objecten vertellen samen een verhaal. Wie het werk bekijkt, mag aan al deze objecten zelf betekenis geven en bedenken wat ze met elkaar te maken kunnen hebben. ‘Een kunstenaar moet zich niet te veel aantrekken van wat hoort en wat niet, dan verdwijnt het plezier.’ Af en toe loopt Mattijssen nog even het ziekenhuis binnen, om te zien hoe patiënten en bezoekers naar zijn werk kijken. „Het ontroert mij wanneer ik iemand in pyjama met kamerjas, met zo’n rijdend rek waaraan infuusflessen hangen, zie stilstaan om alles eens goed in zich op te nemen. Ik hoop dat mensen dan echt even loskomen van die ziekenhuisomgeving en aan andere, fijne dingen kunnen denken.” Mattijssen zegt het – en direct neemt hij zijn woorden terug. „Hè nee, ‘fijn gevoel’ – laat ik daar nou niet zelf over beginnen.”  Want?  „Mensen zeggen vaak dat ze vrolijk worden van mijn werk, dat het hen blij maakt.” Wat is daar mis mee?  „Op zichzelf niks. Uiteindelijk wil iedereen gelukkig zijn. Maar dat kunst daaraan kan bijdragen, is niet voor iedereen vanzelfsprekend, en soms zelfs een beetje verdacht. Op de academie ben ik opgevoed met de opdracht dat kunst moet ‘schuren’. Zelf heb ik een hekel aan dat woord gekregen. Ik vind het een platgetreden pad. Het is lang geleden dat schoonheid voorop mocht staan in de kunst. En dat je als kunstenaar wensen van opdrachtgevers vervult, wordt al helemaal gezien als iets uit vroeger eeuwen.  „Heus, ik kan zelf zeer genieten van een werk dat me totaal verrast en overdondert, waarbij je geen idee hebt waarover het gaat, maar wel geprikkeld wordt. Je moet je als kunstenaar niet te veel aantrekken van wat hoort en wat niet hoort, het moet niet te correct worden, want dan verdwijnt het plezier en staat het stil. Maar ik houd niet van in zichzelf gekeerde kunst, die onbegrijpelijk is en in de toelichting wordt omgeven door een hoop jargon. En daar heb je best veel van.”  Voelt het als miskenning, van een kunstenaar die herkenbaar, figuratief werk maakt? „Nee, niet meer. Ik heb m’n eigen beeldtaal kunnen ontwikkelen. Ik weet waarover ik het hebben wil. Het ontbreekt me doorgaans niet meer aan zelfvertrouwen, maar er zit een zekere tegenstelling in, met enerzijds het verlangen om iets aantrekkelijks te willen maken en anderzijds de vrees dat dan de angel of dissonant ontbreekt. „Op de Gerrit Rietveld Academie ben ik ooit begonnen met grafische vormgeving. Ik dacht: dat is nuttig. Dat gevoel zit sterk in mij. Ik wil mensen bereiken, samenbrengen, ráken. Ik werk niet puur voor mezelf. Maar als je vaak te horen krijgt: je werk is mooi, ik word er vrolijk van – dan roept dat bij mij toch ook de vraag op of dat genoeg is? Zijn dit niet te kleine emoties? Graaf ik wel genoeg naar de diepere lagen en vragen in het leven?” Foto Roger Cremers Mensen vrolijk stemmen in een ziekenhuis  – dat is toch niet een ‘te kleine emotie’? „De vraag houdt me al langer bezig waarom verdriet, tragiek en drama als diepere, grotere emoties worden aangemerkt, terwijl geluk en vrolijkheid al snel als oppervlakkig gelden.” Calvinistische opvoeding gehad? „O nee! Vanuit de goede kanten van de katholieke traditie hebben mijn ouders op allerlei manieren inhoud gegeven aan het begrip naastenliefde. Dat heb ik van huis uit meegekregen; ik kom uit een warm en veilig nest.” Naastenliefde is dus ook een drijfveer van hun zoon, de kunstenaar?  „Twee kanten van mij zijn ongeveer even sterk ontwikkeld. Aan de ene kant ben ik autonoom. Nergens voel ik me gelukkiger dan in mijn atelier. Ik heb twee langdurige relaties gehad, maar ik heb nooit met iemand samengewoond. Ik zou dat niet kunnen. „Aan de andere kant ben ik zorgzaam. Ik houd mijn familie en vrienden goed in de gaten. Ik ben voortdurend bezig met appjes en kaartjes voor verjaardagen en sterfdagen – ik wil dat allemaal goed bijhouden.” Zelf ouder worden, met behoefte aan zorg wellicht – hoe voelt dat? „Dat is  nog geen zorgwekkende gedachte. Ik heb geen kinderen, maar wel veel lieve mensen om me heen die ooit mijn rolstoel wel willen duwen, denk ik. En het voelt als een voorrecht dat ik me als kunstenaar geen zorgen hoef te maken over de vraag hoe ik m’n oudedag doorkom. Ik blijf tekenen en schilderen, zolang ik daartoe in staat ben.”    We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/04/10/kunstenaar-erik-mattijssen-vroeg-patienten-waar-zou-u-nu-het-liefste-zijn-a4161593</guid>
      <pubDate>Mon, 10 Apr 2023 05:25:21 +00:00</pubDate>
    </item>
    <item>
      <title><![CDATA[‘In Nederland praten we elkaar meer de put in’]]></title>
      <description><![CDATA[<p>Het is de dag na de wekelijkse schoonmaak in huize Lisa Boersen. De lichte Amsterdamse woning met hoge plafonds is inderdaad netjes. Een keuken zonder afwas, een eettafel  zonder stapeltjes papier. Dampende koffie in twee afgeronde donkerblauwe mokken, gemaakt door haar broer, die pottenbakker is.   Het huis is na de schoonmaak welgeteld één dag netjes, zegt Boersen, want haar kinderen zijn elf en veertien, leeftijden waarop rommel en rondslingerende spullen op magische wijze onzichtbaar lijken te worden – tenminste voor henzelf. „Ik was vroeger ook zo. Ik kon over bergen rommel heen stappen zonder het te registreren. En nu doen zij hetzelfde. Ik zeg het ze iedere dag, soms meerdere keren: ‘Neem die zooi nou mee naar je kamer. Je ziet het toch.’” Boersen glimlacht. „En dan hoor ik meteen weer hoe mijn moeder vroeger tegen mij sprak.”  Uiteindelijk worden we allemaal onze ouders.  „Erg hè? Er valt weinig tegen te doen.” Lisa Boersen (48) schrijft  kinderboeken, onder meer de succesvolle reeks Timo en de oppasninja, en, samen met Hasna Elbaamrani, het prentenboek Duizend-en-één paarse djellaba’s. Boersen werkte lang bij poppodium Paradiso, waar ze culturele programma’s samenstelde. Een jaar geleden is ze hoofdredacteur jeugd geworden bij omroep NTR.  Ze is geboren en getogen in Nederland  maar hoe ouder ze wordt, hoe meer ze merkt dat de Dominicaanse Republiek, het land van haar moeder, die voor de liefde naar Nederland kwam, haar heeft gevormd. En dan vooral de verhalen die haar moeder erover vertelde. In een poging die verhalen niet te vergeten en te verliezen, schreef Boersen ze op in haar eerste boek voor volwassenen. García Márquez en de Honeymoonquiz is een verzameling bonte herinneringen aan familieleden door de ogen van haar moeder, maar leest ook als een essaybundel over het belang van verhalen voor onze identiteitsvorming: wat we over onszelf en ons verleden vertellen, maakt ook wie we zijn.  De verhalen zijn licht van toon. Zelfs die over Boersens overgrootvader, die dictator Rafael Trujillo in het zadel hielp maar later juist in het verzet ging, en in de gevangenis belandde, waar hij overleed. Dat verhaal spiegelt ze aan haar eigen leven: tot het moment dat ze  moeder werd, en  over de wieg van haar zoon gebogen stond, dacht en hoopte ze altijd dat ze iemand zou zijn die in de Tweede Wereldoorlog in het verzet zou gaan. Maar „in die eerste kwetsbare dagen van het moederschap” wist ze zeker dat ze zou „wegkijken, vernederingen ondergaan, verraden als het moest. Zolang ze maar van mijn kind af zouden blijven. Later bleek dat het moederschap met net zoveel kracht als angst gepaard gaat.”  ‘Van alle verhalen die mijn moeder ons vertelde is de kern: geniet van wat er nu is, morgen kan het weg zijn’ García Márquez en de Honeymoonquiz staat vol met zulke gedachte-experimenten die  de Nederlandse lezer kunnen prikkelen omdat ze tegenover verhalen uit een heel andere cultuur worden gezet. Zijn de vrouwen uit haar familie nou sterk of worden ze juist onderdrukt? En Nederlanders, zijn die echt zo nuchter als wordt gedacht, of „gemakkelijk op te hitsen als de omstandigheden ernaar zijn”?   Maar het boek begon als een familieproject,  aanvankelijk niet bedoeld om uit te geven. Boersen wilde de verhalen vooral opschrijven voor haar zoons. „Ik voelde heel sterk dat ik de verhalen waarmee ik was opgegroeid, aan hen door wilde geven, anders was de opvoeding niet af.” Toen ik veertig werd heb ik besloten om daar tijd voor vrij te maken. Ik heb  een half jaar vrij genomen van werk.” Uren en   uren  interviewde ze haar moeder aan de eettafel van haar ouderlijk huis in Pijnacker.  Was veertig worden een symbolische gebeurtenis voor jou? Je benoemt het zo expliciet.  „Ja. Ik had kinderen die groter werden. Je ziet ze opgroeien, waardoor het verstrijken van de tijd heel tastbaar wordt. Opvoeden en doorgeven krijgt een andere, minder basale vorm. Ik wilde het optekenen van die verhalen ook cadeau doen aan mezelf, voor mijn veertigste verjaardag dus. En ik kreeg het ook van mijn vriend. We moesten onze spaarpot er voor aanbreken, en ook niet willen verhuizen naar een groter huis net nu de kinderen groter werden.”  De eerste versie van het boek was een bundeling van 45 anekdotes, die Boersen uittypte en in een ringband stopte. Dat boekje ligt nog in de kast, voor haar zoons.  „Het was enorm veel werk.” Lachend: „Mijn moeder  praat heel erg van de hak op de tak. Maar het was nog geen boek.”   In de loop der jaren sprak ze vanwege haar werk regelmatig met uitgeverijen, en soms kwam het familieproject ter sprake. Zou ze daar niet meer mee willen doen?  „Ik dacht, ja, maar wat is het punt dat ik wil maken? Hoe interessant zijn mijn familieverhalen voor anderen?”  Terwijl in je boek juist een heel helder punt verwerkt zit. Dat de verhalen die ons verteld worden, en die we onszelf vertellen, ons ook vormen.  „De bundeling van anekdotes en familieverhalen schreef ik in 2015. Pas tijdens de coronacrisis ging ik helderder zien waarom die verhalen ook voor andere lezers van waarde zouden kunnen zijn. De crisis werd in Nederland door veel mensen gevoeld als een enorme aardverschuiving. Mensen zijn hier heel erg gewend aan het idee van bestaanszekerheid. En hoewel ik hier ben opgegroeid en de luxe van bestaanszekerheid mijn hele leven heb gekend, ben ik niet grootgebracht met het idee dat het normaal is, omdat het in de Dominicaanse Republiek niet normaal is.  Van alle verhalen die mijn moeder ons vertelde is de kern: geniet van wat er nu is, want morgen kan het weg zijn. Je hebt nergens recht op. Op dat moment had ik echt het idee dat ik een voorsprong had door mijn achtergrond doordat ik meer dan één referentiekader heb. Wat een rijkdom. Ik besefte toen pas: dat is natuurlijk ook waarom ik al die verhalen zo graag wil doorgeven aan mijn kinderen. Ik wil dat ze andere copingmechanismen meekrijgen dan alleen Nederlandse. „In Nederland praten we elkaar meer de put in met zijn allen. In de Dominicaanse Republiek maken mensen eerder ergens en mooi verhaal van. Dat is niet per se natuurgetrouw. Je mag het wat meer sjeu geven. Dat geeft veel kleur aan het leven.” Welke mechanismen wil je dan meegeven?  „Humor. Trots. Vertrouwen. Als er iets vervelends gebeurde zei mijn moeder altijd: je weet nooit wat je bespaard is gebleven. Het had veel erger kunnen zijn, bedoelde ze daarmee.  „‘Al mal tiempo, buena cara’, is een bekend Dominicaans spreekwoord. Bij slecht weer zet je je goede gezicht op. Juist bij tegenslag moet je een positieve houding aannemen. La vida es un carnaval.”  Denk je dat je als ouder zoveel invloed kunt hebben?  „Iedereen blijft zich zijn hele leven verhouden tot hoe die is opgegroeid. In de Domicaanse Republiek voegen kinderen wat meer in het leven van volwassenen in. Toen mijn vriend en ik net een kinderwens hadden, waren we op een familiefeestje en daar lag een kind van twee in een hoek op een kussen te slapen. Mijn vriend vond dat opmerkelijk en vertelde dat aan de ouders, maar zij vonden het prima. Die ontspannen houding sprak ons allebei aan. Kinderen horen er daar echt bij, maar ze zijn minder het centrum waar van alles omheen moet worden georganiseerd. Op die manier ben ik opgegroeid, en dat passen we nu ook toe.  „Het feit dat ik een Dominicaanse achtergrond heb, komt in heel veel situaties in mijn leven niet aan de orde. Maar in het ouderschap voelde ik me echt een allochtoon. Nederlandse kinderen kunnen brutaal zijn, en ouders laten dat vaker toe. Zo doen wij het thuis niet. Ik ben relatief autoritair. Het gaat me er vooral om dat je elkaar met respect behandelt.”  Boersen tekende de verhalen op uit de mond van haar moeder, en belde soms familieleden om te checken of die het zich ook zo herinnerde, maar ze controleerde niet alle  feiten. Een van Boersens verhalen gaat over haar oma, die al haar geld had verloren na het overlijden van haar man en in een arme wijk moest gaan wonen, „waar een huis van steen al heel wat was”. Op een dag besloot oma dat het anders moest. In de tekening van het blad van een plant zag ze een nummer, schrijft Boersen, en dat nummer zou het winnende lot van de loterij zijn. Samen met een buurvrouw ging ze alle lotenverkopers uit de omgeving af – je mocht je lot zelf uitzoeken. Na een dag zoeken vonden ze het lot met het overeenkomstige nummer. En ja hoor, ze won de hoofdprijs. Met dat geld liet ze een heel nieuw huis bouwen.  Dat verhaal lijkt haast te mooi om waar te zijn.  „Ik heb het er met familieleden over gehad, en die bevestigen dat het zo gegaan is. Dat is ook waar dit verhaal voor staat in het boek: ongelofelijke dingen gebeuren in het leven.”  ‘Kinderen moeten nog zo’n tijd. Dan moet je niet op je tiende al denken: dat wordt nooit meer wat.’ De anekdote over de loterij onderstreept ook de levensopvatting die ze van haar moeder meekreeg: wij, onze familie, heeft geluk gehad. „Mijn moeder zei dat we erop kunnen vertrouwen dat de wereld ons uiteindelijk goedgezind is”, schrijft ze in haar boek, „dat het geluk zich tot ons zal richten – we hadden de verhalen om dat te bewijzen”.   „Toen ik voor het eerst de verhalen van Gabriel García Márquez (uit Colombia) las, herkende ik heel veel. Hij beschrijft een wereld die bestaat uit felle kleuren en grootse en ongelofelijke dingen. Levens die vol zijn van onverwachte wendingen. Dat ‘magisch realisme’, zoals dat in Nederland wordt gezien, is  in de Dominicaanse Republiek onderdeel van het bestaan. Ik vind het de wereld rijker maken.”  Denk je dat je gelukkiger bent als je jezelf een beetje voor de gek kunt houden door jezelf vooral de mooie verhalen te vertellen over het leven? „Eigenlijk wel. Ik denk in ieder geval dat het tegendeel waar is. Als jij jezelf vooral de negatieve verhalen vertelt, zul je denk ik ongelukkiger worden.”   Je bent sinds kort hoofdredacteur jeugd bij de NTR, dus je bepaalt mede welke verhalen de jeugd te zien krijgt. Welk venster op de wereld wil je hun bieden? „We willen kinderen informeren en hun nieuwsgierigheid wekken. Herkenning bieden, maar ook kennis laten maken met het onbekende zodat hun wereld groter wordt. En we willen laten zien dat er vaak wat valt te lachen. Ik denk dat titels als Het Klokhuis  daar heel goed in slagen. We maken programma’s over heftige onderwerpen, zoals pesten. Maar we bieden ook altijd hoop.” Lachend: „Ze moeten nog zo’n tijd. Dan moet je niet op je tiende al denken: dat wordt nooit meer wat.” Boersen schreef hiervoor alleen voor kinderen. Fantasierijke boeken, zoals de reeks Timo en de oppasninja, over een ninja die oppast en zich verbaast over Nederland. In een volle winkelstraat vraagt hij zich af of er wel genoeg mensen zijn voor zoveel kleren. In Hotel Tussentijd (2013) verstoppen kinderen zich van schaamte in de wc, en daar komen ze pardoes uit in een hotel, waar ze samen moed verzamelen om de wereld weer in te gaan. Haar volgende boek wordt waarschijnlijk weer voor kinderen. Waarom vertel je zo graag verhalen aan kinderen?   „Misschien omdat er veel meer fantasie in past. In kinderboeken is die magische wereld vanzelfsprekend aanwezig. De Nederlandse literatuur voor volwassenen waar ik mee ben opgegroeid is vaak somber.”  Boersen merkt dat  García Márquez en de Honeymoonquiz bij lezers losmaakt dat ze opzoek gaan naar hun eigen familieverhalen. In haar schoonfamilie is dat juist een verhaal over niet spreken en niet vertellen – misschien wel tekenend voor de Nederlandse naoorlogse generatie.  „Een oude oma in de familie van mijn vriend miste een  been. Daar lag altijd een deken overheen. Ze had dat been verloren in de oorlog, maar niemand wist precies hoe, want ze sprak niet. De kinderen uit de familie wilden heel graag onder het dekentje kijken, maar durfden niet. Op een dag waren de kinderen met twee autootjes aan het spelen, en ze lieten die tegen elkaar op botsen. „‘Boem, kapot’, zei oma toen. En dat is het enige dat ze haar ooit hebben horen zeggen.”  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/04/03/in-nederland-praten-we-elkaar-meer-de-put-in-a4161152</guid>
      <pubDate>Mon, 3 Apr 2023 05:25:21 +00:00</pubDate>
    </item>
    <item>
      <title><![CDATA[Maral Noshad Sharifi: ‘Naar mensen met een migratieachtergrond wordt nog steeds gekeken met een blik van: wat doe jij hier?’]]></title>
      <description><![CDATA[<p>In de zomer van 1998 zwemt de negenjarige Talar in het zwembad van Zoetermeer. Naast haar maakt een jongen een bommetje. Als ze proestend weer boven komt, zegt hij: ‘Vieze stinkturk!’ Hij grijpt haar hoofd en duwt haar onder water. ‘Tieft op naar je eigen land!’, roept hij. Ze probeert zich los te maken, maar hij is te sterk. Met ingetrokken knieën gaat hij op haar zitten. Haar paniek groeit naarmate hij haar langer onder water houdt, totdat haar vader in het water springt en haar bevrijdt. Talar is de hoofdpersoon in de debuutroman Citroeninkt van Maral Noshad Sharifi (33), Amerika-correspondent voor de Volkskrant. Eerder werkte ze als redacteur bij NRC. Het is autobiografische fictie, deze zwembadscène heeft echt plaatsgevonden. Net als veel van de andere gebeurtenissen in het boek.  Haar herinneringen en gesprekken met haar ouders en andere Iraanse vluchtelingen vormen de basis van het verhaal, dat gaat over de problemen waar een nieuwkomer op stuit. Problemen waar andere mensen niet echt over nadenken, zegt ze via een videogesprek vanuit New York, maar die ze misschien wel zouden moeten kennen om migranten beter te begrijpen. Ze was vier jaar toen haar hoogzwangere moeder, op dat moment eind twintig, met haar vluchtte uit Iran, waar zij als politiek activist niet langer veilig was.  Noshad Sharifi: „Door de opkomst van het populisme, de vluchtelingencrisis en de xenofobie die daarop volgde, werden mensen harder. Er werd hardere taal uitgekraamd. Het beleid werd ook harder, minder bedacht vanuit de behoeften van de vluchtelingen. In dit boek wil ik laten zien: weet wel op wat voor soort families jullie extra druk leggen.” Daarvoor moest je veel pijnlijke herinneringen oprakelen. „Ja, ik wist dat ik dit boek een keer ging schrijven, maar stelde het altijd uit. Ik dacht: als ik hier eenmaal aan begin, moet ik eerst heel veel emotionele ruimte hebben. Maar het grappige is: omdat ik het proces zo bijzonder vond, werd het leuk. Ik gaf Talar zo veel aandacht, zo veel tijd, ik plaatste haar op een voetstuk en ging haar van alle kanten bekijken. Wat denkt ze? Wat voelt ze? Wat ziet ze? Gaandeweg kwam ik erachter dat ik de aandacht die ik als kind wilde hebben maar niet kreeg, volledig aan haar kon teruggeven.” En dus aan jezelf.  „Ja. En dat voelt goed, want ik wil het niet van mijn moeder verwachten, zij heeft al zoveel gedaan. Ik vind het nog steeds onvoorstelbaar wat zij heeft meegemaakt. Het is bijna logisch dat ze mij niet de aandacht kon geven die ik nodig had, dat ze me niet kon begrijpen zoals ik nodig had. Natúúrlijk was ze beschadigd door haar trauma.” Talar groeit op met getraumatiseerde ouders die voortdurend hevige ruzies maken – haar vader vlucht later ook naar Nederland. Haar moeder bijt zich vast in het leren van de taal, geld verdienen en zorgen dat haar kinderen goed terechtkomen. Al vanaf hun aankomst in Nederland wordt er veel verantwoordelijkheid bij Talar gelegd. Als Talar een puber is, schreeuwt ze tijdens een ruzie tegen haar moeder: ‘Ik was jóúw moeder, jóúw zus, jóúw echtgenoot, ik was állesbehalve je kind. […] Iedere idioot kon zien hoe ongezond het was hoeveel last jij op mij legde.’ Vind je echt dat je geen veiliger thuis van je ouders had mogen verwachten?   „Ik had graag gewild dat mijn ouders zich  wat meer  bewust waren geweest van het belang van rust, kalmte en zachtheid voor een kind. Maar nee, ik kon dat niet van ze verwachten. Hoe kun je lachen als je vrienden van gebouwen af werden  geduwd en werden doodgemarteld in de gevangenis, of daaruit terugkwamen met één oog? Als je jarenlang in angst heb geleefd, moest vluchten en onderweg constant stress voelde? Als je, nog geen dertig jaar oud, werd opgepakt en in de gevangenis werd gezet, hoogzwanger en met een kind van vier, en in een land terechtkwam waar je niet wist of de mensen op je zaten te wachten? Ik kan zeggen: vervelend dat de sfeer thuis niet goed was. Maar ik heb in vrijheid kunnen leven, kon naar een goede school gaan en had genoeg te eten. Ik voel geen verbitterdheid tegenover mijn ouders, totaal niet.” ‘Hoe kun je lachen als je vrienden van gebouwen af werden geduwd, of doodgemarteld in de gevangenis’ De noodzaak om haar herinneringen om te zetten in een boek, ontstond toen haar moeder vijf jaar geleden als gevolg van een hersentumor haar geheugen verloor. Noshad Sharifi realiseerde zich dat ze haar nu níéts meer kon vragen. Na behandelingen keerde haar moeders geheugen langzaam terug. „Ik realiseerde me dat ik, om mezelf te kunnen begrijpen, moest weten waar mijn familie vandaan komt.”  Daarover had ze  nooit veel  gesproken met haar ouders. „Ik kan me niet voorstellen dat ouders die zijn gevlucht op een dag aan de eettafel gaan zitten, de kinderen erbij roepen en dan zeggen: ‘Zo jongens, nu gaan we eventjes het verhaal van begin tot eind vertellen.’” Maar ze ving wel dingen op, plukjes informatie. Bijvoorbeeld als er oude vrienden van haar ouders langskwamen en ze de hele avond op de bank zaten, elkaar huilend vertellend over hun ervaringen. „Dan dacht mijn moeder dat ik sliep, maar ik hoorde hun gesprekken. Ik wilde het wel en toch ook niet weten.” Zou je  jeugd gemakkelijker geweest zijn als je meer kennis had gehad over het verleden van je ouders? „Dat weet ik niet. Mijn generatie is natuurlijk heel navelstaarderig, wij zijn erg bezig met wat we denken en wat we voelen. We hebben ook het privilege, de tijd, het geld en de mogelijkheden tot therapie om dat allemaal te onderzoeken. Maar de generatie van mijn ouders is veel minder met zelfreflectie bezig en heeft daardoor best wel slechte copingmechanismen gecreëerd. Ze maken daardoor soms door hun problemen, die ze zelf niet onder ogen durven zien, slachtoffers in hun omgeving. Ik denk dat mijn ouders over veel dingen nooit hadden nagedacht, dat merkte ik ook toen ik ze ondervroeg over hun verleden. Ze moeten nog van alles verwerken.”  In je boek zegt Talar, als ze een tiener is, dat ze zich steeds vaker afvraagt ‘wat we hier doen’. Wat bedoelt ze daarmee?  „Ik denk dat veel kinderen met een vluchtelingenachtergrond dat herkennen. Dat zij ook dachten: oké, ik ga hier heel hard mijn best doen, ik ga de taal snel leren, ik ga alle regels overnemen, ik ga voortdurend nadenken over wat er van mij verwacht wordt. Maar dan doe je je best en je leert die taal en je gaat naar die school en je krijgt die baan en je doet al die dingen, en dan nóg steeds merk je: jullie doen nog steeds een beetje kut tegen mij.  Er wordt neergekeken op mensen met een migratieachtergrond die het moeilijk hebben, die niet goed integreren, die de taal niet goed leren. Maar ook als je het wél ver schopt, vinden sommige mensen dat fucking ingewikkeld. Omdat het idee is: de migrant moet het zwaarder hebben, die moet altijd een beetje achter de rest aanhuppelen. Ren je dan ineens heel dicht achter ze, of misschien wel naast of vóór ze, dan zijn er veel mensen die dat echt moeilijk vinden.” Waarom is dat zo, denk je? „Migranten zijn een groep in de samenleving die alles mag worden gevraagd en die constant beoordeeld mag worden. Daar hoeft geen xenofobie achter te schuilen. Veel Nederlanders vinden de multiculturele samenleving nog steeds een beetje ongemakkelijk. Dat mag, maar dat hoort niet mijn probleem te zijn. Naar mensen met een migratieachtergrond wordt nog steeds gekeken met een blik van: wat doe jij hier?” Merk jij dat zelf ook nog? „In Nederland gebeurde dat heel vaak, het werd me ook letterlijk gevraagd. Na een tijdje ga je jezelf dat dan ook afvragen. Hier in New York was ik voor het eerst op een plek waarvan ik dacht: wow, hier is mijn zijn vanzelfsprekend. Hier komt iedereen ergens anders vandaan, niemand vraagt zich af wat ik hier doe. Ik voel me hier gelukkiger, vrijer. Ik durf nu fouten te maken. Ik ben hier een vollediger mens.” ‘Naar mensen met een migratieachtergrond wordt nog steeds gekeken met een blik van: wat doe jij hier?’ Zou het   gemakkelijker geweest zijn om daar op te groeien? „Ik ben in een land opgegroeid dat, in elk geval destijds, een sterk sociaal vangnet had. Ik ging naar een goede school en mijn ouders hoefden zich nooit zorgen te maken over de ziekenhuisrekeningen. Maar ik denk ook dat ik me in de VS minder eenzaam zou hebben gevoeld. Een van mijn beste vriendinnen is Tibetaans. Zij is Tibetaanser dan ik Iraans ben, en Amerikaanser dan ik Nederlands ben. Dat zijn in de VS twee dingen die elkaar niet uitsluiten. Toen ik opgroeide was je in Nederland óf een goed geïntegreerde Nederlander, óf een migrant. Ik had het wel prettig gevonden als ik niet het gevoel had gehad dat ik moest kiezen.”  In een dialoog in je boek zegt Talars vriendinnetje Elisa tegen haar: ‘Ik zie jou niet eens als een echte allochtoon.’ „Dát heb ik vaak gehoord.” Minstens zo pijnlijk is Talars antwoord: ‘Echt? Wow. Dankjewel.’  „Ja! Ik ging daar vroeger zelf ook in mee. Terwijl: wat is dat voor fucking rare opmerking? Ik ben bovendien wél een allochtoon, al gebruiken we dat woord niet meer. Het zegt iets over hoe diegene kijkt naar Nederlanders met een migratieachtergrond. Er werd me ook vaak gevraagd of ik moslim was, en dan vond ik het heerlijk om te zeggen van niet. Dat haalde de spanning  weg. Maar tegelijkertijd voelde ik me dan ook heel vies. Want dat zijn óók mijn lotgenoten. Het zijn zulke akelige dingen. Naarmate ik ouder werd, ging ik steeds vaker denken: gétverdemme, waaraan heb ik me onderworpen?”  Hoe zou je nu reageren als iemand tegen je zegt dat hij je niet als een echte allochtoon ziet? „Nu zou ik zeggen dat ik er trots op ben om een migrantenkind te zijn en dat ik het een hele rare opmerking vind.”  Wat is de meest indringende herinnering  aan de eerste jaren van je leven? „Ik denk dat de moeilijkste herinnering is dat ik als kind naar mijn ouders keek en wist: jullie zijn niet gelukkig. Dat… dat is meer dan alles wat we hebben meegemaakt… Als ik aan dat gevoel denk, krijg ik meteen een brok in mijn keel.”  Hoe lang heb je dat gevoeld? „Ik denk dat ze nu gelukkiger zijn dan toen, maar ik denk dat ze nog steeds heel veel last hebben van wat er gebeurd is in Iran, en van hoe het nu met Iran gaat. Ze hebben het nooit kunnen afsluiten. Het regime zit er nog steeds. Het trauma is still fucking happening. Het is een constante lijdensweg.”  De moeder van Talar denkt steeds opnieuw dat het regime snel weg zal gaan.  „Dat zegt mijn moeder letterlijk iedere keer dat ik haar zie, drie keer per dag. Als ik haar bel zegt ze het minimaal één keer.” Sinds de 22-jarige Mahsa Amini in september vorig jaar overleed door de gewelddadige wijze waarop ze werd opgepakt door de moraalpolitie, wordt er in Iran gedemonstreerd tegen het regime. Vaak door jonge, hoogopgeleide mensen. Het zijn protesten die bloedig worden neergeslagen. Hoe kijk jij daarnaar? „Ja, dat is echt… extreem deprimerend. En pijnlijk om te zien dat een land zó gruwelijk kan zijn, zo barbaars, en dat dan ook nog het land is waar ík had moeten leven, waar de mensen mijn naam dragen en mijn taal spreken en op mijn muziek dansen. Dat maakt het extra moeilijk. Ik wil het niet zien, maar ik moet het zien, want het is de realiteit. En zíj moeten het leven. Het zou oneerlijk zijn als ik al te zwak ben om het überhaupt te volgen. Maar tegelijkertijd is dat zo verlammend. Ook nu weer, nu we erover praten, ik voel hoe de spieren en botten uit mijn lijf verdwijnen.” Ze maakt een beweging alsof ze ineenzakt. „Alsof ik zo kan neervallen. Omdat het zo ondraaglijk is.” Is het de machteloosheid waar je het meeste last van hebt?  „Ik heb heel lang het gevoel gehad dat ik daar zou moeten staan. Maar ik ken die samenleving helemaal niet, ik ben daar nooit teruggeweest. Aan de ene kant voel ik, naarmate ik ouder word, steeds meer verantwoordelijkheid omdat het kinderen van de helft mijn leeftijd zijn die daar hun leven riskeren. Die dingen zeggen als: ‘Ik heb toch niks te verliezen.’ Dat is echt het meest gestoorde wat een kind van veertien kan zeggen. Wat voor samenleving heb je dan gebouwd? Maar aan de andere kant: ik weet helemaal níks van die plek, wat kan ik nou… Ik voel me in contact staan met de mensen, met het volk, maar ik voel me steeds meer vervreemd raken van dat land. Ik weet niet hoe het daar ruikt, hoe het daar klinkt… Zou ik daar moeten staan? Ik weet het niet.”  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/03/27/maral-noshad-sharifi-naar-mensen-met-een-migratieachtergrond-wordt-nog-steeds-gekeken-met-een-blik-van-wat-doe-jij-hier-a4160563</guid>
      <pubDate>Mon, 27 Mar 2023 05:25:22 +00:00</pubDate>
    </item>
    <item>
      <title><![CDATA[Schrijver Nikki Dekker: ‘Je identiteit is veel gelaagder dan dat hokje’]]></title>
      <description><![CDATA[<p>Dat de poetslipvis zichzelf herkent in de spiegel. Het zou Nikki Dekker (1989) een plezier doen als iedereen dát wist. „Want dat verwacht toch niemand? Ik bedoel: we weten van olifanten en chimpansees dat ze hun spiegelbeeld herkennen, en ook dat dat iets bijzonders is. Mijn katten kunnen het niet.” De ‘spiegeltest’ wordt vaak gebruikt om te onderzoeken of dieren zelfbewustzijn hebben en dus behoorlijk intelligent zijn. „Die herkenning blijkt niet voorbehouden aan dieren met grote hersenen. Dat relativeert ons vastgeroeste idee dat de grootte van de hersenen allesbepalend is voor wat je kunt. Als zo’n visje van een centimeter of tien zich herkent, is dat gigantisch.” En, voegt Nikki Dekker toe, want begrijp haar niet verkeerd: het is ook gewoon een feitje dat haar „verwondering en blijdschap, én een soort bevrijding in die blijdschap” gaf. „Zo veel in het dagelijks leven in onze maatschappij ligt al vast, en loopt zo soepel en voorspelbaar en logisch, dat als je ergens leest dat een minuscuul visje zichzelf in de spiegel herkent… Dat is dan… ja… heel erg léúk. Toch?” Dat ze in haar debuutroman diepdiepblauw heel veel feitjes over vissen verwerkte, betekent niet dat ze vindt dat haar lezers die allemaal zouden moeten kunnen reproduceren, of onthouden. Er valt wat te leren van diepdiepblauw, maar dat hoeft ook weer niet de hele tijd. „De waarde van die stukjes over vissen is ook gewoon inherent waardevol, omdat het gaat over het leven.” Dus het is te simpel om te zeggen dat de roman gaat over wat mensen van vissen kunnen léren, vindt Dekker. Dat sluit aan bij een passage in de roman, over verschillende soorten kennis. Daar schrijft ze: „De meeste kennis die we hebben verzameld over de dieren die in zee leven, is nuttige kennis. Kennis die we kunnen inzetten om processen soepeler te laten verlopen, om de stabiliteit van onze omgeving te garanderen, om onszelf in leven te houden. Ik geloof dat de waaromvraag een ander soort kennis zoekt, de bevestiging van een zelf. Dat je niet alleen bent. Dat je jezelf ergens in kunt herkennen. Een spiegel, een wateroppervlak.” Dáárin wil diepdiepblauw veel liever voorzien. De roman verscheen afgelopen zomer, belandde op de longlist van de Boon Literatuurprijs en op de shortlist van de Bronzen Uil, voor het beste debuut, de Volkskrant riep Dekker uit tot literair talent van het jaar. Haar roman begon ooit met het idee om te schrijven over „biseksualiteit en vissen”, vertelt ze, aan tafel in haar Utrechtse woonkamer. Wat biseksualiteit en vissen dan met elkaar te maken hebben? „Vissen worden niet als volwaardige dieren gezien: denk maar aan vegetariërs die wel vis eten. Een vis is dan wel een dier, maar heeft geen gevoelens, want het knippert toch ook niet met z’n ogen? Waarschijnlijk voelt het dan ook geen pijn, denken mensen dan. Zo wordt biseksualiteit ook niet gezien als een échte seksuele geaardheid: het is een beetje halverwege, een tussenpositie. Dat heeft er ook mee te maken dat het in de publieke ruimte onzichtbaar is, en dat we daarom denken dat het niet bestaat. Biseksualiteit zie je niet, want biseksualiteit kun je niet aflezen aan die ene relatie die op dat moment aan de gang is, met een man óf een vrouw.” Het gaat mij om de levensbevestigende kracht van kennis Die vergelijking tussen biseksualiteit en vissen maakte ze aanvankelijk nog niet meteen: ze vónd het. „Intuïtief voelde ik dat er iets zat. Zo gaat dat bij mij meestal: laatst schreef ik voor Hollands Maandblad een essay over pianospelen en ideeën van vrouwelijkheid, of de identiteit die je jezelf aanmeet – omdat ik het vermoeden had dat daar een verband was. En dat blijkt er dan te zijn, altijd, voor mij althans. Mijn taak is dan om te onderzoeken hoe dat zit en aan de lezer over te brengen waar die verbinding in zit.” Foto Daniel Niessen
 Zonder het vervolgens voor die lezer letterlijk uit te spellen – diepdiepblauw is een coming-of-ageroman die grofweg gaat over hoe mensen bepaald worden door hun omgevingen en contexten, en over hoe cultuur en natuur door elkaar heen lopen. Het boek is opgebouwd uit fragmenten: scènes uit het leven van een tiener die twintiger en dertiger wordt, naast wetenswaardigheden over zeedieren, naast bespiegelingen over liefde, relaties, identiteit. De fragmenten worden gescheiden door witregels en verbonden door ampersands, &amp;-tekens. „Ik wilde de cement tussen de stenen niet laten zien. Dat leek me saai. Ik schrijf niet om mijn gedachten naar de mensen toe te gooien, het is veel mooier als lezers zelf tot gedachten komen. In die zin werkt het boek een beetje als poëzie: ik laat graag veel gebeuren, en dan is het aan de lezer om er meer van te maken dan er staat.” „Toen ik in de zomer van 2018 romans zocht over biseksualiteit en ik maar tot een vrij laag stapeltje kwam, dacht ik: misschien kan ik er dan zelf eentje gaan schrijven. Denkend over hoe die  dan vorm moest krijgen, besloot ik: bi is allebei, dus het moest fictie én non-fictie in zich hebben, over menselijke en niet-menselijke dieren, autobiografisch en verzonnen. En toen ontdekte ik dat de woorden ‘genre’ en ‘gender’ ook nog dezelfde oorsprong hebben – het Latijnse woord ‘genus’: soort, geslacht.” De naamloze ik-verteller ontdekt dat ze biseksueel is. „De meeste mensen zijn hetero, daar is de maatschappij op ingericht, en als je beseft dat jij daar niet precies tussen past, kun je al snel gaan denken dat je raar bent. Zoals iedereen zich op een bepaalde manier raar voelt, denk ik. Iedereen heeft wel iets waardoor hij denkt: de rest van de mensen is oké, die functioneren prima, maar ik niet. Wat is er mis met mij? En waarom? Waarom ben ik niet zoals de rest?” Het draait in diepdiepblauw om de waaromvraag, maar die wordt ook gepareerd, want we weten het niet. Wat is ervoor nodig om te worden wie je bent – die vraag stelt de roman. En daar komt de vissenkennis van pas die een bevestiging is, een spiegel. „Het gaat me om de levensbevestigende kracht van kennis. Niet om macht te hebben, niet om een proefwerk te halen of indruk op anderen te maken. Maar begrijpen in wat voor wereld je leeft, zien wat er allemaal mogelijk, en ‘natuurlijk’ is.” Daar houdt het verhaal van diepdiepblauw niet op – de coming-of-age houdt misschien wel op bij de ontdekking van je identiteit, van dat hokje waar je in past, maar daarna gaat het leven verder. „Ik zie bij veel mensen om me heen, dertigers, dat die identiteit, dat hokje waarin je je zo thuisvoelde, op een gegeven moment ook juist niet meer zo belangrijk is. Dan is iedereen eraan gewend en hoef je je persoonlijkheid niet meer te ontlenen aan dat hokje. Bij de optredens die ik heb gegeven met mijn boek, zit er ook vaak wel iemand in het publiek die opwerpt: ‘Tja, leuk, een biseksualiteitsroman, maar waarom hebben we die hokjes nog nodig?’ Nou, omdat we eerst die spiegel nodig hebben – eerst wil je weten waar je bij hoort. Je hebt die veiligheid nodig dat er ergens ruimte voor je is, dat je niet alleen bent. Daarna kun je gaan zien dat je niet alleen verbonden bent met dat ene hokje, dat je identiteit vele gelaagder en uitgebreider is.” En dan kun je jezelf weer opnieuw uitvinden? diepdiepblauw beweegt ook door vele relaties heen: telkens begint de hoofdpersoon weer aan nieuwe avonturen. „Ja, er zit in het hoofdpersonage – en in mij – wel een grote drang om het onbekende op te zoeken, te experimenteren. Voor mij is dat een van de belangrijke lijnen in het boek. In het leven word je eerst vastgezet door je omgeving, door de cultuur: je hebt een bepaalde huidskleur, seksualiteit, of een bril, of je stottert. Op het moment dat je  dat tot identiteit verheft, wordt het deprimerend en beklemmend, wat mij betreft. Want dan heb je niet meer door hoe dwingend het is. Dan denk je: ik bén zo, en niet anders. Dat is waar midlifecrisissen uit ontstaan.” Er zijn zoveel levende wezens die allemaal leuke dingen doen Dat moet je vóór zijn, weet Dekker – en nu is het moment aangebroken voor de boodschap die ze had voorbereid voor dit interview, vertelt ze, over wat het leven de moeite waard maakt. „We hebben het nu veel over hoe leuk het kan zijn om aandacht voor de dingen te hebben, aandacht zonder doel, zonder dat het functioneel is. Dat is ook waarom ik zo van hobby’s houd. Ik geloof ook heel erg in het nut van hobby’s, juist omdat ze een beetje nutteloos zijn, omdat ze een doel op zich zijn. Ik heb het idee dat veel mensen al te zeer gericht zijn op werk en gezondheid en hun sociale leven, hun status. Maar mensen zijn ook dieren – en als ik kijk naar mijn katten en bedenk wat zo’n dier nou doet op een dag? Hij eet en slaapt, en hij speelt heel veel. Mensen moeten ook spelen – je moet manieren vinden die voor jou spelen zijn.” Foto Daniel Niessen „Als je leuk werk hebt waar je helemaal in opgaat, kun je daar veel voldoening uit halen. Maar als dat even niet lukt, wat blijft er dan over? Zeker als je voor een creatief beroep kiest, moet je oppassen dat je niet alleen maar in je hoofd zit, of dat al je creativiteit in je werk gaat zitten – dan wordt het wel erg bepalend voor je identiteit. Je moet er ook  niet ál te goed in worden, dan verlies je de speelsheid.” Ze wijst rond in de kamer, naar een schelpenverzameling, naar een vaasje, in de vorm van een torso met borsten. „Ik heb een halfjaar een keramiekcursus gedaan, daar heb ik die vaas aan overgehouden.” En ze wijst naar haar elektrische piano: „Nu zit ik op pianoles.” En daar ligt een zelfgemaakt borduurwerkje, daar een boek dat Zeven talen in zeven dagen heet. „Ik heb ook wat Koreaans geleerd, gewoon met de app Duolingo, en wat Pools. En ik ben gaan openwaterzwemmen, wat wel een beetje uit de hand gelopen is, want ik zit inmiddels bij een triatlonvereniging. Maar ik hou nog steeds heel erg van de rust die zwemmen geeft. Bij hardlopen blijf je mensen tegenkomen en moet je nadenken over de route, maar als je in een plas zwemt kun je een uur doorzwemmen zonder iets tegen te komen.” Bij de optredens die ze tot nu toe gaf met haar boek, kwam telkens de vraag terug: dus jij herkent je heel erg in vissen? Maar zo moet je dat toch niet zien, antwoordt ze. „Voor mij is die zeewereld niet zozeer een inspiratie in de zin van: kijk eens hoe het allemaal ook kan. Vissen hebben op zichzelf gewoon boeiende verhalen, zoals relaties tussen mensen boeiende verhalen kunnen zijn. Ik ben niet van plan om boeken te schrijven die alleen maar over mensen gaan, want er zijn zoveel levende wezens die allemaal leuke dingen doen. Dat is een van de dingen die ik probeer te doen: laten zien hoe leuk vissen zijn. Een romantisch boek over vissen! Mensen, ga van ze houden!” Van de octopus, bijvoorbeeld. „Die staat evolutionair zo ver van ons af, hij heeft biologisch gezien nog maar heel weinig met ons te maken. Tegelijk heeft hij een niveau van intelligentie dat wij wel herkennen. Hij lijkt  gevoel voor humor te hebben: ik zag filmpjes waarin octopussen het leuk lijken te vinden om vissen te meppen die voorbij zwemmen. Niet om ze te vangen, echt om te spelen – pesterig, zoals kleine kinderen slakken oppakken en ergens anders neergooien. Er zwemt een vis voorbij, en de octopus doet pats. Dat is toch leuk?” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Foto Daniel Niessen Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/03/20/schrijver-nikki-dekker-je-identiteit-is-veel-gelaagder-dan-dat-hokje-a4159964</guid>
      <pubDate>Mon, 20 Mar 2023 05:25:22 +00:00</pubDate>
    </item>
    <item>
      <title><![CDATA[Femke Heemskerk: ‘Soms heb ik het gevoel dat ik dat zwarte gat ín word gepraat. Rot op met je zwarte gat’]]></title>
      <description><![CDATA[<p>Na bijna twee uur praten in een café bij Femke Heemskerk op de hoek in Amsterdam-Oost zegt ze dat ze het interview wel écht vooraf wil lezen. Ze ziet al helemaal voor zich dat er straks een kop boven komt te staan als ‘Femke Heemskerk vindt het leven best zwaar’. Een beetje grappend, een beetje serieus. Ik beloof haar lachend dat dát niet zal gebeuren. Dat gezegd hebbend: Femke Heemskerk (35), tienvoudig Europees kampioen, negenvoudig wereldkampioen én een keer olympisch kampioen zwemmen, vindt het leven nu ze alweer anderhalf jaar een normale sterveling is best zwaar. Hét leven, de wereld, de maatschappij. Niet háár leven. Ook al is daarin een hoop veranderd. Ze verhuisde van Eindhoven, waar ze eigenlijk alleen woonde vanwege het zwemmen, naar Amsterdam, waar veel vrienden woonden en wat dichter ligt bij het Roelofarendsveen waar ze vandaan komt. Ze brak met de man met wie ze net getrouwd was en kreeg – voor het eerst – een relatie met een vrouw, schrijfster Maartje Wortel. Ze werkt drie tot vier dagen per week  in boekhandel Athenaeum, ze volgt een opleiding haptonomie, ze danst op woensdag, probeert op zondag te boksen. Kortom: ze propt haar weken vol, typisch iets voor haar, zegt ze. En dan vraag je je af waar ze nog de tijd vindt om zich zo druk te maken over de wereld als ze inmiddels doet. Afwijken van de norm heeft de queergemeenschap veel gebracht, je zíét elkaar sneller Maar we beginnen bij de boekhandel. Mensen die haar niet goed kennen, onder wie ikzelf, kwamen er pas achter dat ze daar werkt na een column in het laatste Amsterdam-katern van NRC. Daarin schreef schrijver Guus Luijters in een vroeger-was-alles-beter-stukje over de teloorgang van het instituut Athenaeum, waar hij „niets en niemand” meer herkende en waar nu „meisjes” in glazen hokjes hem hielpen. Hij had het boek Lieux van de Franse schrijver Georges Perec besteld, maar dit „meisje”, Femke, dacht dat híj zo heette. Dichteres Lieke Marsman las het en schreef op Twitter: wist deze man wel wie zíj was!? Nou nee dus, maar dat was geen verrassing voor Heemskerk. Toen ze hiervoor bij reumazorgcentrum Reade – daar werkt haar zus – achter de balie zat, werd ze consequent herkend. Maar, zo zegt ze lachend, het blijkt dat boekenliefhebbers en sportliefhebbers minder overlap hebben. Doet er niet toe, vindt ze alleen maar prima. Nee, wat ze wél jammer vond, was dat Luijters haar had staan uitlachen, althans, zo voelde dat voor haar. Dit en haar naam in die column had toch indruk gemaakt, wel even nagezongen. „Ik zit natuurlijk in een heel grote transitie, van een zwemcarrière naar nieuw werk en dan word je daar eigenlijk op gepakt. Ik voel me best kwetsbaar op die plek. Ik denk nu wel even na als ik de telefoon opneem en zeg: ‘met Femke’. Weet je, ik doe ook maar mijn best.”  Het werd in ieder geval wel de aanleiding om met Heemskerk te gaan praten over haar nieuwe leven als ex-sporter. Ze heeft het in de boekhandel overigens verder uitstekend naar haar zin. Aan haar liefde voor boeken ligt het sowieso niet, als zwemster las ze al heel veel, zat ze met andere Nederlandse zwemsters in een  appgroep waarin ze voorafgaand aan elke reis bespraken welke boeken ze gingen meenemen. Het is ook de liefde voor boeken, en andersom de liefde voor zwemmen, die haar samenbracht met Maartje Wortel. Leuk verhaal wel: ze volgden elkaar al op Instagram en Heemskerk reageerde op een dag op een foto van het dekbed van Wortel, een zwembad met van die lijnen erin, en zo raakten ze aan de praat. Inmiddels wonen ze samen. Je had tot haar alleen relaties met mannen. Daarover vroeg je jezelf eerder in een interview af: heb ik destijds dan iets genegeerd? „Maar dat is dus niet zo. Ik wilde op dat moment ook met al die mannelijke partners zijn, nu wil ik met haar zijn. Ik voel niet dat ik daar een stempel op moet zetten. Het is meer de buitenwereld die denkt: o, die is nu biseksueel, of die is nu lesbisch. Ik vind die hokjes naar, want ik heb er geen associatie bij.” De eerste keer hand in hand met haar vriendin over straat was wel een eyeopener. Hoe anders dat is dan als vrouw met een man. „Ik voelde me veel zichtbaarder.” Positief zichtbaarder of kwetsbaar zichtbaarder? „Kwetsbaar zichtbaarder. Dat kon natuurlijk ook komen doordat ik me in het begin zelf nog kwetsbaar voelde. Maar op een gegeven moment dacht ik: waarom geef ik deze mensen zoveel ruimte?” Merkte je dan iets aan mensen, waardoor je dat gevoel kreeg? „Er zijn weleens nare dingen gezegd, ja. Ik dacht dat we als maatschappij verder waren, dat de acceptatie, zeker in Amsterdam, verder was. Je voelt mensen kijken, je voelt de energie. Maar ik stond er ook te veel voor open, denk ik. Je moet het zien als met honden – ja, klinkt gek. Dat ze zeggen dat die ruiken wanneer iemand bang is. Het veranderde toen ik mezelf meer ging accepteren. Maartje zei: je moet het gewoon ownen.” Dat is misschien makkelijker gezegd dan gedaan. Jij moet je iets eigen maken waarmee je de eerste 33 jaar van je leven niet bezig bent geweest. Of is het een voordeel dat je al ouder bent? „Of juist niet. Want dan denken mensen: hè, hoe kan jíj nou opeens… Die gedachte had ze bijvoorbeeld toen ze in 2021, na haar laatste Olympische Spelen, meeliep in de Pride Walk tijdens Amsterdam Pride. Wortel had het haar voorgelegd, en  gezegd: ik snap het ook als je het nog niet wilt. „Ik was bang dat de community zou denken: o, zij is nu opééns queer? Maar het tegenovergestelde was waar; er was een heel lieve energie, best ontroerend ook.”  Heemskerk voelt zich nu echt onderdeel van die gemeenschap. Ze merkte dat iedereen daarin in zekere mate te maken heeft gehad met een kleine of grotere crisis. In de zin van: je wijkt, daar kom je dan achter, af van de norm. En dat dat hen ook veel gebracht heeft, omdat ze hebben moeten nadenken over de vraag: sta ik voor wie ik ben? „Er zit een soort bedachtzaamheid bij ze, merk ik. Je zíét elkaar sneller.” Heemskerk heeft mede hierdoor de afgelopen tijd buiten de zwemsport gemerkt hoe de maatschappij is ingericht, en dus gemerkt dat de wereld haar soms zwaar valt. Alsof ze, zo legde ze haar schoonvader eens uit, eerder altijd met een regenjasje rondliep. „Ik wist wel dat het regende, ik zag dat er van alles aan de hand was, maar de impact was minder groot.” Omdat je zo monomaan met één ding bezig was. „Ja, dus de realisatie dat ik altijd met dat jasje aan heb gelopen, vind ik best heftig. Omdat ik dacht dat ik een sporter was die best heel open was naar de wereld. En ik had vrienden búíten het zwemmen, ik zat niet alleen maar in die wereld. Maar toch heb ik gemerkt dat ik onbewust toch een beetje beschermd heb geleefd.” Heemskerk begint over de documentaire Kanaal Sociaal, over mantelzorgers, die ze zag en die haar niet losliet. Net als de oorlog in Oekraïne. „Het voelt alsof ik de doos van Pandora heb geopend.”. Maar met name over het klimaat maakt ze zich grote zorgen. „Hoe kan het dat Rutte en al die mensen weten dat als we zo doorgaan, het dan de hel op aarde wordt? Daar kan ik gewoon niet bíj. Er zijn keiharde cijfers en nog zijn er mensen die er niet naar willen kijken.” Femke Heemskerk met haar kat Anton.
 Vliegt dat je soms a.. Ze onderbreekt de vraag. „Ja. Tuurlijk!” Haar vriendin heeft zich aangesloten bij de klimaatactivisten van Extinction Rebellion. Heemskerk zelf overweegt het. „Ik merk dat ik wel heftig vind om de A12 te blokkeren.” Niet omdat ze ‘bekend’ is, maar gewoon, als actie op zich.  Wat ook meespeelt, is het verwijt dat zij, als oud-zwemster die de hele wereld rond is gevlogen voor wedstrijden, hypocriet is. „Alsof je geen nieuwe inzichten kunt krijgen”, zegt Heemskerk. „Maar omdat iedereen zo hard is tegen elkaar, wordt het ook moeilijk je uit te spreken. Ik vind het bizar: jij eet vlees, jij vliegt… het begint bij de overheid, die grote vervuilers niet meer moet subsidiëren.” Ze eet nu zelf geen vlees meer en zegt alleen nog voor werk te zullen vliegen in de toekomst. „Maar ik ga niet anderen afvallen als ze beide nog wel doen.” Ze weet hoe moeilijk het was geweest voor haar om zich zo hard te maken voor maatschappelijke kwesties als ze nog sporter was geweest. Ze herinnert zich de Olympische Zomerspelen van 2008 in Beijing, waar sporters werden geïnstrueerd hoe ze de kritische vragen van de media over mensenrechtenkwesties konden pareren. „Het zou misschien interessant zijn”, zegt Heemskerk nu, „als ze in plaats daarvan sporters voorzien van informatie over deze kwesties, zodat ze zélf kunnen bepalen of en wat ze ergens over zeggen. Dan kunnen ze nog steeds kiezen het niet te doen, maar toen werd dat sterk afgeraden.” Toen je stopte met zwemmen, zei je: ik hoop dat ik iets ga vinden dat ik net zo leuk vind. Is dat al gelukt? „Ik ben sowieso onderweg, ik sta niet stil. Ik voel heel erg de aversie tegen de suggestie van een ‘zwart gat’ na een sportcarrière. Alsof je niets bent zónder je sport. Soms heb ik het gevoel dat ik dat zwarte gat ín word gepraat. Rot op met je zwarte gat.”  Maar je hebt er al een heel leven op zitten en moet jezelf wel opeens opnieuw gaan vormen. „Ja, en daar heb ik dan ook soms moeite mee. In het zwembad wist ik precies wat ik wel en niet goed kon, mensen wisten dat ook ván mij. Nu is alles nieuw, moet ik alles weer leren. Begin ik ergens te werken, dan doe ik dat met een achterstand. Maar je kunt denken: ik heb ‘alleen maar’ gezwommen. Dan vergeet ik alleen hoeveel ik daarvan geleerd heb. Ik heb er alleen geen diploma voor.” Ben je er al achter wie je bent zonder de sport? „Ik denk dat ik dezelfde persoon ben. Leergierig, sociaal. Wel ongeduldig. Een vriendin zei laatst tijdens een lunch: bij jou denk ik soms aan de mis-niets-route in de dierentuin. Inderdaad, ik wil alles meepakken, uit nieuwsgierigheid en leergierigheid. Maar dat was tijdens het zwemmen ook. Ik gooi me makkelijk ergens in.”  Soms heb ik het gevoel dat ik het zwarte gat in word gepraat. Rot op met je zwarte gat Waar zit nu je voldoening in? Even terugkomend op het werk in de boekhandel: als je iemand het perfecte boek hebt aangeraden bijvoorbeeld? „Ja, dat kan. Of andere kleine geluksmomentjes: dat iemand een heel uitgebreide beschrijving geeft van een boek. Ja, het ging over een vrouw… met een koffertje.. En dat ik dan weet: ah, Alma’s Dochters van Jutta Chorus. Ik heb een boek misschien zelf niet eens gelezen, maar ik leer steeds beter verbanden leggen. Zo van: als je hiervan houdt, dan vind je dit boek vast ook mooi. Ik had het zeker in de kerstperiode, dat het superdruk is en dat er dan een man komt die echt twintig boeken wilde kopen. Een voor een meisje van 16. Voor een jongetje van 4. Een meisje van 3…  Ik de hele winkel met hem door, vond ik heerlijk om te doen.” Het is wat het leven volgens Femke Heemskerk de moeite waard maakt: je blijven ontwikkelen, ervaren, léren.  Ruim een maand na het interview appt Heemskerk dat ze heeft besloten mee te doen aan de klimaatdemonstratie, dat ook zij, samen met haar vriendin, op de A12 gaat zitten. Of ik nog even wilde bellen, want ze wilde dat toelichten. „Ik ben in de tussentijd naar een informatieavond geweest van Extinction Rebellion, waar ik cijfers gepresenteerd kreeg die zó shocking waren… Ik ben geen activistisch persoon, maar ik voel gewoon heel erg: het kán niet anders. Van andere burgerlijke ongehoorzaamheden zijn veranderingen gekomen. Ik zei toen tegen je dat ik het spannend vond, en dat vind ik nog steeds, maar ik móét mijn stem laten horen.” En je vond het leven al best zwaar, hoe houd je dan nog enige lichtheid? „Door te beseffen dat er ook veel mensen zich inzetten voor een betere toekomst voor iedereen. En door er gewoon niet elke minuut aan te denken, wetend dat het niet alleen op mij aankomt. Ik kan het niet alleen en dat geeft ook een soort rust.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/03/13/femke-heemskerk-iedereen-is-zo-hard-tegen-elkaar-je-uitspreken-is-moeilijk-a4159278</guid>
      <pubDate>Mon, 13 Mar 2023 05:25:23 +00:00</pubDate>
    </item>
    <item>
      <title><![CDATA[Dilara Bilgiç: ‘Iemand met één of twee vinkjes, zoals ik, kan  iemand zonder vinkjes helpen’]]></title>
      <description><![CDATA[<p>Het is  Alphen aan den Rijn maar ze ziet Adiyaman nog. Een werklift langs een gebouw? Ze proberen huisraad te redden, denkt ze als reflex. Bouwplaats met puin; liggen daar mensen onder?  Een dag voor de aardbeving in Turkije had ze nog met haar nichtje gebeld over de zomervakantie. Haar lievelingsnichtje, met wie ze wandelingen maakte, geheimen deelde, was 21, één jaar ouder dan Dilara Bilgiç zelf. Haar nicht, tante en neefje zijn na zeven dagen gevonden. Ze vertelde er over aan Nederlandse talkshowtafels, ogenschijnlijk kalm. Adiyaman is haar geboortestad. Ze woonde er tot haar tweede, met haar moeder en twee oudere broers. Haar vader woonde toen al in Nederland, als politiek vluchteling. Het gezin kwam later over. De zaak tegen haar vader is komen te vervallen en vorige zomer kon hij voor het eerst in twintig jaar Turkije bezoeken. Na de aardbeving ging hij opnieuw, nu om naar zijn familie te graven. Dilara paste thuis op haar jongere broer. Zodra de anderen terug waren, is ze zelf gegaan.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. En nu is ze thuis, nee, terug. Haar moeder heeft nachtmerries. Zij niet. Of nog niet. „Je komt in een overlevingsstand, waardoor je  moeilijk bij gevoelens kunt”, zegt ze. „Ik heb daar mijn neef en oom gezien die geen moeder en vrouw meer hebben. Geen huis. Ik denk vooral: hoe kan ik bijdragen?  Misschien blokkeer ik emoties.” Soms kun je moeilijk geloven dat ze pas twintig is. Dilara Bilgiç geeft lezingen en schreef al twee boeken. Eén over de vraag hoe de samenleving kan leren van vliegtuigongelukken, zodat na elke crash vliegen iets veiliger wordt (De Black Box Democratie, 2021).  Mark Rutte las het en vroeg haar op de koffie.  En vorig jaar verscheen De gelabelde. Nee, De gelabelde,  doorgestreept, zoals in haar tekst een streep staat door bijna alle „woorden die de mens reduceren tot een label, homogene groep of hokje.” PVV’er, feminist,  moslim, Koerd, buitenstaander – streep erdoor.  Over vooroordelen en polarisatie. Over wat ‘migreren’ van de ene klasse naar de andere je oplevert. En wat het je kost. Over de worsteling met haar hoofddoek. In het Turkije van na de coup in 1997 werd haar moeder gedwongen die af te doen. In Iran sterven vrouwen nu voor het recht de hoofddoek af te mógen doen.  „Draag ik een hoofddoek, dan ben ik volgens sommigen conservatief, achterlijk, een fossiel, en volgens anderen een  voorbeeldige, deugdzame moslim”, schrijft ze. „Draag ik geen hoofddoek, dan ben ik volgens sommigen seculier, bevrijd, goed geïntegreerd, in hoge mate intellectueel, en volgens anderen een zwakke, begerige, identiteitsloze afvallige. […] Maar ben ik een andere Dilara zonder hoofddoek?” Woensdag 8 maart houdt ze de Amersfoortse Bergrede, in de kerk op die berg, getiteld De splinter en de balk, wat  verwijst naar die andere Bergrede uit bijbelboek Mattheüs. Denkers als Bas Heijne, Marjoleine de Vos, Dirk de Wachter en Joris Luyendijk gingen haar voor.  Met Luyendijks boek De zeven vinkjes heeft De gelabelde gemeen dat het gaat over blinde vlekken. Binnenkort werken ze samen in een  ‘theatercollege’. „Dilara bezit een geharnast humanisme”, zegt Luyendijk desgevraagd. „Het antwoord op ontmenselijking kan nooit zijn: méér ontmenselijking.” Gespletenheid houdt iets van pijn in en zulke momenten zijn het meest vormend Haar ouders leven in ‘het vacuüm tussen twee overzijden’, schrijft ze. Het geldt ook voor haar, vertelt ze in een Alphens koffietentje. „Ik ben niet aan plaatsen gehecht, ik kan hier zo weer weg. En in Turkije heb ik het vocabulaire van een tienjarige. Dus dat helpt ook niet.” Je wil je identiteiten versmelten, zeg je.  „Ja, maar dat geldt voor iedereen. Ook voor iemand die in Nederland is geboren en getogen. Als je voorouders uit Groningen komen  en je woont in Rotterdam, of als je een klassenmigrant bent.”  Elke identiteit ontstaat uit gespletenheid, las ik ergens.  „Mooi gezegd, ook omdat gespletenheid iets van pijn inhoudt. En zulke momenten zijn het meest vormend.”  Een tijdje deed je aan wat je noemt ‘camouflassimilatie’. Wat was dat? „Een fase aan het begin van de middelbare school waarin ik identiteit als vaste labeltjes zag. Ik wilde erbij horen zonder dat ik me afvroeg: waarbij eigenlijk? En bestaat dat überhaupt? Pas later ging ik zien  hoe diffuus en veranderlijk identiteiten zijn.” Je begint je Bergrede woensdag met het beeld van een meisje dat elke dag heuvelop fietst naar het gymnasium, en nu spreekt in de kerk op de top. Maar het gaat je dus niet om klassieke ‘upward mobility’. „Je hoort dat we mensen onderaan de maatschappelijke ladder omhoog moeten helpen, zodat ze hun klasse kunnen ontstijgen. Maar ik twijfel aan dat ‘verticale’, omdat het superioriteit impliceert. Voor een hoogopgeleide beleidsmaker is het juist een gemis om zelf geen armoede ondervonden te hebben.   „Over de Toeslagenaffaire hoor je vaak: hoe kan het dat die niet eerder op onze radar kwam? Ja, als je in een bubbel leeft waarin de overheid vooral een helpende instantie is, en niet iets waar je hartkloppingen van krijgt. Daarom: kunnen we er niet beter voor zorgen dat alle losse bubbels beter met elkaar in contact komen, zorgen dat het minder gesegregeerd is?”   Op het station liep vanochtend ‘een blinde’. Ik dacht: ik mag hem niet labelen, hij is  een compleet mens. Maar ja, het ging  echt alleen om zijn blindheid.  „Ik schreef geen aanklacht. Labels zijn efficiënt en nodig. En soms onnodig.”   Je weet wat uitgescholden worden is. En je blijft in gesprek gaan. Waarom? „Vanuit het geloof dat het beter kan en dat ik daar een aandeel in heb. Als ik bedreigingen krijg, vooral via sociale media, denk ik niet dat er een nuttig gesprek uitkomt. Maar met iemand tegenover je probeer ik het wel. Om eerlijk te zijn, ik neem het niet erg persoonlijk. Wel als ik  keiharde kritiek op mijn boek zou krijgen, maar als iemand zegt dat ik dood moet…” … is het minder erg dan: je hebt een slecht boek geschreven? „Ja, want die mensen kennen mij niet. Het glijdt niet altijd van me af, hoor. Bijvoorbeeld na mijn tv-optredens. Je zit al in een waas omdat een deel van je familie dood is, en dan krijg je verwensingen uit Turks-Nederlandse hoek  als je zegt dat de officiële rampendienst eerst niet naar Adiyaman kwam. Toen dacht ik: het is wel duidelijk dat jíj niet aan het rouwen bent, als je zo veel vuil gaat gooien. Maar even later ook: misschien is dit wel hun manier om met pijn om te gaan.  „Dat heb ik niet zelf verzonnen, het is van [de Amerikaanse mediator] Marshall Rosenberg. Emoties als uitingen van onbevredigde behoeftes. Dat is een krachtige manier van kijken. Niet zeggen: ik ben boos op jou omdat jij je kamer niet hebt opgeruimd, maar: ik ben boos omdat ik behoefte heb aan…” … orde. „Ja. En dus niet: die ander zegt dat ik dood moet. Wel: waar komt het vandaan, en dan is het zíjn probleem.” Wil je zulke mensen helpen? „Dat ligt eraan. Ik ben geen therapeut en ik heb niet de illusie dat ik zo iemand na één gesprekje kan laten denken ‘Laten we knuffelend verder gaan’.” En wat als schreeuwers en schelders, die van binnen misschien ongelukkig zijn, achter een vaandel gaan staan? „Als dat instituut zich antidemocratisch uit, moet je iets doen. Maar zonder te zeggen dat iemand die stemt op zo’n partij ermee samenvalt. In de coronatijd werd ‘wappie’ een algemeen label voor gekke anti-alles-mensen. Je kunt ook  zeggen: op dit punt ben ik het niet met je eens. „Daarom houd ik me niet bezig met wat wáár is. Ik probeer stof tot nadenken te geven, niemand te overtuigen van de waarheid. Ik wil wel weten waarom iemand de wereld op een bepaalde manier ziet en niet op een andere. Levenservaringen leiden tot aannames in je brein. Die legt je brein dan op aan de werkelijkheid. Dat is geen kwestie van niet willen zien maar letterlijk iets anders zien.” Voor een hoogopgeleide beleidsmaker is het juist een gemis zelf geen armoede te hebben ondervonden Hoe politiek ben je? „Ik ben geen lid van een partij. Ik probeer iets tegen polarisatie te doen en het persoonlijke is ook politiek.” In je Bergrede noem je valse dilemma’s. Zoals: moet je als maatschappij ‘klassenmigrant Wim’ helpen of de ‘gevluchte arts Mohammed’. Dat is politiek. „Het begint niet bij politiek, maar bij de frustratie waaruit ik mijn twee boeken heb geschreven. Klassenmigratie begint bij het maatschappelijk debat horen en dat is goed, maar je ziet ook dat er om labeltjes wordt gevochten. Wie heeft de meeste of de minste; zo hou je een systeem in stand waarbinnen mensen het met elkaar gaan uitvechten.” Je komt kalm over, maar er was ook turbulentie, een eetstoornis, nare dromen.  „Het voelt nu minder zwaar, maar die periode was ook een verrijking. Doordat ik naar de psycholoog ben geweest kan ik ook kritisch naar mijn opleiding kijken.” In een open brief aan minister Robbert Dijkgraaf schreef je dat het universitair onderwijs geestdodend is. „Ik kan me nu eenmaal moeilijk  aanpassen. Nu weer,  ik ben diep ongelukkig op de universiteit. Ik ben al blij als het me lukt om deze drie jaar af te ronden, maar voorlopig geen master voor mij, en zeker niet in psychologie. Niet omdat het te moeilijk is, maar bureaucratie en betutteling halen de glans van het onderwijs.” Moet je niet ook soms in het café zitten? „Nee! Ik ben ook geen fan van films kijken, of feelgoodromans. Dat mist urgentie.” Hoe ontspan je? „Een filosofisch gesprek voeren. Dat is ook waarom ik borrels zo oppervlakkig vind. Mijn vader vroeg – nog voor de aardbeving – of ik mee wilde naar een resort in Turkije. Maar een hele dag aan een zwembad zitten en verder niks, dat trek ik niet.” Het helpt niet om in een hoekje te zitten huilen. Dus dan kan ik beter vragen: hoe kunnen we ervan leren? Heb je met ‘De gelabelde’ op je twintigste je autobiografie geschreven?  „Mijn eerste boek was te droog, zeiden mijn vrienden. Het onderwerp van mijn tweede boek, over wat ons bindt en scheidt, is  te urgent voor droge taal die zelfs mensen om mij heen laat afhaken. Dus moest er een verhaal in en waar ik altijd uit kan putten is mijn eigen verhaal. Maar het is alleen de verpakking van de onderwerpen, als de schil van een ui, die je mag weggooien.” Toch is je verhaal belangrijk.  „Voor sommige mensen is een boek schrijven als therapie. Maar ik heb door dit boek niet meer inzicht gekregen in wie ik ben.” Daar geloof ik niets van. Neem je worsteling over de hoofddoek.   „Daar dacht ik al over voordat ik schreef, maar het boek heeft de keuze wel gevoeliger gemaakt. De timing om hem af te doen zou nooit perfect geweest zijn. Dus dacht ik: nu doe ik het maar.” Je schrijft: er is altijd wel een jongere versie van jezelf die je kunt helpen. „Wat ik bedoel is dat iedereen kan helpen bij sociale mobiliteit, niet alleen zevenvinkers waar het veel over gaat. Iemand met één of twee vinkjes, zoals ik, kan iemand met nul vinkjes helpen. Als ik zeg: mij heeft het twintig jaar gekost, maar als jij deze route neemt ben jij er in een jaar. Ik gun het niemand om dezelfde fouten te maken.” Deze interviewreeks heet  ‘Wat maakt het leven de moeite waard?’ Doet die vraag er toe als je weet dat een aardbeving je zomaar kan wegvagen?  „Het een hoeft het ander niet uit te sluiten. Wat me drijft is de urgentie me in te zetten voor verbinding. Het helpt niemand om in een hoekje te zitten huilen. Dus kan ik  beter vragen: hoe kunnen we ervan leren? Hoe kan ik mensen daar helpen en mensen in Nederland? Al is het leven nu minder leuk, daarom is het nog wel de moeite waard.” Goed in het nu zijn? „Dat is het.”  Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/03/06/dilara-bilgic-iemand-met-een-of-twee-vinkjes-zoals-ik-kan-iemand-zonder-vinkjes-helpen-a4158742</guid>
      <pubDate>Mon, 6 Mar 2023 05:25:23 +00:00</pubDate>
    </item>
    <item>
      <title><![CDATA[De zoon van Madeleine Wulff overleed op zijn dertiende: ‘We zijn als gezin heel intens gaan leven’]]></title>
      <description><![CDATA[<p>Een manier om zin te geven aan je dag is jezelf een doel stellen. Bijvoorbeeld de wiskunde-opgave oplossen die iedereen in je klas te moeilijk vindt. Want jij weet: hoe moeilijk ook, er is altijd die ene uitkomst die  klopt, bijna magisch is het als je die gevonden hebt. Alsof je aan het einde van een tunnel licht ziet.  Je kunt het ook groter maken: jezelf een doel stellen dat zin geeft aan je hele leven. Wiskunde en natuurkunde gaan studeren, om te achterhalen hoe het leven in elkaar steekt. Ook dát deed Madeleine Wulff (61). Tenminste, ze probeerde het. „Ik wilde alles weten, hoe de wereld in elkaar zit, waartoe mensen op aarde zijn. Dus ik dacht: ik ga de moeilijkste studies doen. Wiskunde was mijn lievelingsvak. En natuurkunde vond ik ook boeiend, omdat dat altijd gaat over krachten die met elkaar in evenwicht zijn – een hele mooie waarheid vind ik dat.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. En dan was er nog het onderdeel astrofysica. Sterrenkunde houdt zich bezig met de studie van het heelal en onze plek daarin. Dat hoorde er voor haar gevoel helemaal bij. „Al was dat ook een beetje een meisjesdroom, toen ik klein was dacht ik dat ik misschien astronaut wilde worden.” Ze begon aan de studie en kwam erachter dat er veel niet, of nog niet wordt geweten. En ze besefte dat dat nooit stopt. Ze kon zes jaar gaan studeren en daarna, ondanks al die opgedane kennis, nog steeds niet weten hoe het leven in elkaar zit. „Er waren te weinig antwoorden.” We zitten in een ruimte bij haar woonboerderij die ze de speelzaal noemt. Die boerderij staat midden in de weilanden, in de voortuin een bord met de tekst ‘Speel wie je bent’. In de speelzaal staan kisten verkleedkleding en talloze harpen, van klein tot groot en ook een grote harp op wielen, die ze heeft laten maken. Ontmoetingskunstenaar noemt ze zichzelf, ze helpt mensen die vast zijn gelopen in hun leven.  Het begon ermee dat je stopte met die studies. „Na twee jaar, ja. Ik zat op een studentenkoor dat werd begeleid door een orkest van conservatoriumstudenten en ik raakte bevriend met de harpisten. Ik had als hobby jarenlang harp gespeeld en zij zeiden tegen mij: kom bij ons op het conservatorium, wat doe je nou bij die studie, je bent  zelfs het enige meisje. Dat was zo, in het eerste jaar waren we nog met drie vrouwen, in het tweede jaar was ik als enige overgebleven. Ook daardoor ging ik denken: wat doe ik hier eigenlijk? Ik kwam om te ontdekken hoe het leven in elkaar steekt, maar daar kom ik zo toch niet achter. Dan kan ik net zo goed naar het conservatorium gaan, als ze me daar aannemen.” En je werd aangenomen. Wat voor inzicht over het leven gaf de muziek je?  Annabel Oosteweeghel
 „In de muziek zet je je gevoel op een andere manier in dan bij wiskunde en natuurkunde. Daar weet je wanneer de uitkomst klopt, maar je voelt het ook, intuïtief. In de muziek gaat het om de interpretatie, die is altijd persoonlijk en  verschillend. Tegelijk heeft muziek ook een exacte kant, de wiskundige schoonheid zit daar in de intervallen, in de verhoudingen tussen akkoorden, in hoe een melodie is opgebouwd. Ik weet nog dat ik op het conservatorium luisterde naar het eindexamen van twee harpistes. De ene slaagde cum laude, die kreeg een tien, geen foute noot, alles was perfect. Maar het deed me helemaal niks. Ik dacht: zit ik hier wel goed? Toen kwam de tweede, die maakte een paar fouten en kreeg een acht. Maar haar interpretatie raakte me, haar spel ontroerde me. Zo wil ik leren spelen, dacht ik.” Ze rondde het conservatorium af, ging professioneel spelen en werkte als harpdocente. Leven is: alles eruit halen wat erin zit. Het gaat erom dat je met de mogelijkheden die je hebt voluit leeft. Nog een overeenkomst met haar eerdere studies waar ze op het conservatorium achterkwam: „Veel wetmatigheden uit de natuurkunde gelden ook voor gevoelens en emoties. Mensen die kunnen lachen en plezier maken, kunnen vaak ook goed huilen. En mensen die weinig lachen, uiten hun verdriet minder. Die tegenstellingen horen bij elkaar, het zijn krachten die met elkaar in evenwicht zijn, net als in de natuurkunde. Wie makkelijk boos wordt, kan ook heel enthousiast worden. En iemand met veel innerlijke angst draagt vaak een ideaal in zich, een groot verlangen.” Zelf werd ze geconfronteerd met haar angst toen ze dertig was. Thijs, haar derde kind, was twee jaar oud toen hij de diagnose van een zich snel over de hersenvliezen uitbreidende hersentumor kreeg. De dokters gaven hem nog twee jaar, hooguit. In die tijd zou hij langzaam zijn lichaamsfuncties verliezen, zijn spieren zouden het laten afweten, zijn zicht zou achteruitgaan. „Twee jaar maar, veel te weinig. Geef me nog tien jaar, dacht ik: de tijd om hem te leren kennen, om erachter te komen wie hij is. Ik voelde een enorm verlangen dat zijn leven langer zou duren dan die twee jaar. Maar er was geen arts die zei: dat is misschien wel haalbaar. Twee jaar, met een beetje geluk iets meer. ‘We willen u geen valse hoop geven’, zeiden ze.” Haar doel in het leven werd: twaalf jaar in twee jaar krijgen. „We zijn als gezin heel intens gaan leven, alles wat zinvol leek zijn we gaan doen.”  En het wonder gebeurde, ze kreeg twáálf jaar om hem te leren kennen. Thijs werd bijna veertien jaar oud.  Wat bijzonder.  „We hebben veel meer gekregen dan we hadden verwacht. Neurologisch kon het eigenlijk niet, maar toch gebeurde het. En door hoe hij in het leven stond, haalde hij er alles uit wat erin zat. Zijn ziekte was jarenlang aan de buitenkant niet te zien. Hij ging natuurlijk achteruit, maar heel langzaam. Hij zag er gezond uit, hij was intelligent, hij was altijd vrolijk, hij maakte ook muziek. Begeleiders, ondersteuners, therapeuten, klasgenootjes: iedereen werd blij van hem. Mensen raakten geïnspireerd door hoe hij met het leven omging.” Maar het was natuurlijk ook moeilijk. Vooral na een paar jaar, ze wist niet  dat hij nog zoveel jaren bij hen zou zijn. „Ik ging naar de huisarts en zei: ik weet niet meer wie ik ben. Hij zei: ga iets doen wat je leuk vindt. Maar ik wist niet meer wat ik leuk vond, ik vond mijn kinderen leuk natuurlijk, maar voor mezelf wist ik het niet meer. Toen vroeg hij wat ik vroeger leuk vond. Dat somde ik op en hij zei: nou, dan ga je dat doen.”  Annabel Oosteweeghel Wat waren dat voor dingen? „Bijvoorbeeld wandelen. Een vriendin zocht een wandelmaatje. Toen dacht ik: goed, dat is één. Ik wilde zwemmen. Een collega moest zwemmen om af te vallen, anders kon ze geen borstverkleining krijgen. Maar ze zag er tegenop het alleen te gaan doen. Dat was twee. Ik wilde weer harp spelen met collega-muzikanten. De man van een andere vriendin was een beetje depressief, hij was violist en moest weer gaan spelen van de dokter, maar dat kon hij natuurlijk niet alleen gaan doen. Dat was drie.” Het kwam naar haar toe, zegt ze. Maar daar was ook een reden voor. „Ik had me met dat verlangen verbonden: zou het mogelijk zijn die dingen te gaan doen – en hoe zou dat dan kunnen?” Na anderhalf jaar was ze weer op de been. Daarna waren ze als gezin nog tien jaar samen.  Toen mijn zoon stierf, zei zijn oudere broer: Thijs heeft meer beleefd dan andere mensen in honderd jaar Je zegt dat je van je zoon hebt geleerd wat de zin van het leven is. „Hij was een levenskunstenaar, ik heb hem een ontmoetingskunstenaar genoemd: hij zag mensen, luisterde naar ze. Van hem heb ik geleerd hoe essentieel dat is. De mensen die hem kwam verzorgen en helpen, en die dingen met hem deden, leerden juist veel van hem. Die werden geraakt door hoe springlevend hij was, zo’n jongetje dat aan de buitenkant niet ziek lijkt, maar dat toch dood aan het gaan is. Dan word je je bewust: we leven, maar de dood is er ook, die twee bestaan niet zonder elkaar. Er is leven omdat er dood is, ook dat  zijn krachten die elkaar in evenwicht houden.” Thijs overleed in mei 2003. Toen, zegt ze, begreep ze pas echt wat die oude familievriend had bedoeld, toen hij hen bezocht na de geboorte van haar oudste dochter. „Hij vertelde over zijn leven, over zijn eigen kinderen. En ik dacht: hem ga ik de vraag naar de zin van het leven stellen. Het was zo’n wijze man, hij was jarenlang leraar geweest, hij had veel meegemaakt in de oorlog – hij had maar één been, het andere was eraf geschoten. Zijn ogen begonnen te twinkelen en hij zei: ja hoor, dat kan ik je wel vertellen. Nu krijgen we het, dacht ik. De zin van het leven, zei hij, dat is het leven zelf.” Toen wist ze het nog niet, want wat is nou het leven zelf. „Maar nu weet ik het, want de confrontatie met de dood leert je het leven kennen. Leven is: alles eruit halen wat erin zit. Toen mijn zoon stierf, zei zijn oudere broer: ‘Mama, ik snap niet dat al die mensen zo moeilijk doen. Thijs heeft meer beleefd dan andere mensen in honderd jaar.’ Het gaat erom dat je met de mogelijkheden die je hebt voluit leeft.”  Haar nieuwe doel werd: die kennis uitdragen. „Thijs was mijn leraar geworden.” In de tijd dat hij nog leefde was ze niet alleen les blijven geven, maar ook diverse vormen van theater gaan doen. „Dat was belangrijk om afstand te kunnen nemen, iets te hebben dat los stond van zorgtaken.” Het gewone lesgeven veranderde, het werd mensen op weg helpen. „Dat begon met een violist die zei: kan ik een keer een gesprek met je hebben over mijn loopbaan, ik loop vast in mijn werk. Dat was mijn eerste coaching.” Daarna volgden er meer, waarbij ze gaandeweg zang, dans, muziek en verschillende spelvormen inzette, als manier om mensen bewust te maken van hun verborgen vermogens. „Het zijn oefeningen met kleine opvoeringen en performances die zicht geven op wat je kunt. Ook als het moeilijk gaat of tegenzit, kun je veel meer dan je weet.” Toen was er nog één doel over. „Ik dacht: ik kan dit blijven doen en aan het einde van mijn leven heb ik dan misschien duizend mensen ontmoet en geholpen en iets voor ze betekend, maar wat is nou duizend mensen? Er zijn tienduizenden, honderdduizenden mensen. Toen dacht ik: ik ga mensen ook opleiden tot ontmoetingskunstenaar – zoals Thijs. Dat doe ik nu onder andere in de zorg.”  En nu is alles in evenwicht, het klopt zoals het is. Ook de astrofysica heeft nog zijn plek gekregen, vindt ze. „Ik ben astronaut geworden, alleen niet in de ruimte  maar van de ziel.”  Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/02/20/ik-werd-me-bewust-er-is-leven-omdat-er-dood-is-a4157596</guid>
      <pubDate>Mon, 20 Feb 2023 05:25:23 +00:00</pubDate>
    </item>
    <item>
      <title><![CDATA[‘Er is veel verpreutsing en vertrutting tegenwoordig. Wat is nou een beetje bloot?’]]></title>
      <description><![CDATA[<p>De dag nadat we elkaar hebben gesproken, mailt hij om nog een keer   uit te  leggen wat hij ziet in de   schilderijen die hij verzamelt.  Een dag later  mailt hij weer, nu met uitlegteksten van de galeries waar hij ze heeft gekocht. Daaronder  heeft hij geschreven: „Soms denk ik wel eens dat ik niks anders kan dan kunst verzamelen, vierentwintig uur per dag gaat het door. Ik ga ermee naar bed en ik word ermee wakker. Als ik er zo over nadenk, is kunst eigenlijk mijn partner. Zo zie je maar dat geluk dichterbij is dan je denkt.” Kunstverzamelaar Alexander Hoorn (41) heeft „een stuk of honderd schilderijen, schat ik”. Hedendaagse, expressieve schilderijen zijn het, bijna allemaal met mensen in  ogenschijnlijk vrolijke, maar altijd  vervreemdende scènes en situaties. Omdat  in zijn appartement geen  honderd schilderijen passen –  hij koopt  grote doeken en alle muren hangen al vol – heeft hij er enkele tientallen in de opslag. Ook hangt en staat een aantal schilderijen bij zijn ouders. Die hebben net een  woonboerderij gekocht, dus dat komt goed uit.   Wij hebben elkaar één keer eerder ontmoet, voor een artikel dat acht jaar geleden verscheen. In 2015 werkte Alexander Hoorn  bij Museum Noordwijk,  een klein streekmuseum waar hij  als pas afgestudeerd kunsthistoricus  conservator was geworden. Dat werk deed hij als vrijwilliger,  geld verdiende hij door aan het einde van de dag zijn ouders te helpen in hun familierestaurant in de duinen.   Daniel Niessen Het artikel ging over Maja van Hall (1937), een beeldhouwster die gewend was aan grote tentoonstellingen, maar deze ene keer een expositie had in het museum van haar woonplaats. Alexander Hoorn had dat gevraagd –  en daarna voor alles gezorgd:  een sponsor, een catalogus, ansichtkaarten,  een korte documentaire.  Eind vorig jaar dook zijn naam opnieuw op. Museum Noordwijk, nog altijd geheel gedreven door vrijwilligers,  had  opnieuw een expositie waar aandacht voor kwam in deze krant.  Wat bleek: één van de getoonde werken, een verloren gewaand wandplastiek, was gevonden dankzij zijn speurwerk  – terwijl hij allang niet meer als conservator aan het museum verbonden was. Een ander zoekgeraakt beeld, Eros,  was opgedoken  in Nieuw-Zeeland. Dat had hij met eigen geld aangekocht, uiteindelijk moet het in de collectie van het museum worden opgenomen. Het maakte nieuwsgierig: hoe belangrijk is kunst voor iemand als die onbezoldigd tentoonstellingen organiseert – en zelfs uit eigen zak aankopen doet voor een museum? We zitten in de woonkamer met schuin tegenover ons Seaside, een schilderij in felle kleuren van 4 bij 2 meter van de Britse kunstenaar Dale Lewis (1980). Het lijkt speels en grappig, met dronken mensen, dikke, blote buiken, er wordt op gedanst. Maar als je beter kijkt: uitgevallen tanden, schreeuwende mensen, brandende tongen, verwrongen gezichten. Aan een andere muur, ook goed zichtbaar vanaf de bank: Running Scared van Emma Cousin (1986). Vier levensgrote, rennende naakte vrouwen, je ziet wild okselhaar, verschrompelde huid, langgerekte, zwaaiende borsten.  Daniel Niessen Ik was al gewaarschuwd dat je heftige werken aan de muur hebt hangen. Nou, dat klopt wel. „Het rare is: dat zie ik zelf niet zo. Ik vind het vooral heel mooi. Maar kunst hoeft   ook niet altijd een plaatje voor boven de bank te zijn, hè. Het leven is ook niet altijd een plaatje.”   Ik heb me erover verbaasd dat je met eigen geld een kunstwerk aankocht voor het museum.  „Ik heb het voorgeschoten. Misschien dat ik nog een inzamelingsactie opzet. Of dat ik een stichting opricht. Kleine musea hebben nauwelijks aankoopbudget, dus moet je  een beetje helpen als dat kan. Ik zou het ook zonde vinden als zo’n werk voorbijgaat aan het museum. En als ik het niet doe, doet niemand het.” De werken in  Museum Noordwijk zijn wel heel anders  dan wat ik hier zie.  „Wat je daar ziet heeft altijd te maken met de geschiedenis van het dorp. Kunstenaars die er hebben gewoond of gewerkt, met wie op een of andere manier een kunsthistorische band bestaat. Maja van Hall, bijvoorbeeld. Die woont er.  Of Max Liebermann, die bracht er in het begin van de twintigste eeuw een jaar of tien zijn zomers door. Het museum heeft twee schetsjes van hem.” Maar jouw soort schilderijen zou daar ook niet passen, toch? „Er zou wel veel over gepraat worden in elk geval. Maar nee, ik denk het niet eigenlijk.”  Je woont in Leiden. Hoe was het om op te groeien in Noordwijk? „Ik geloof dat ik altijd een beetje anders was. Ik ging wel met  klasgenootjes mee   spelen in de duinen, maar dat hield ik nooit lang vol. Dan ging ik naar de tweedehandsboekwinkel, grasduinen in stripboeken. Die heb ik jarenlang verzameld, daarna werd het  grafiek. Toen ik kunstgeschiedenis ging studeren, hing mijn studentenkamer van boven tot onder vol grafiek. Ik leerde toen  het begrip horror vacui kennen, angst voor de leegte. Ik denk dat ik daar last van had. Het is nu beter hoor, je moet ook echt leven.” Je huis hangt nog altijd vrij vol. „Als ik iets zie dat mij aanspreekt, dan moet ik het gewoon hebben. Mijn eerste schilderij kocht ik toen ik een jaar of zeventien, achttien was.  Een vrouw met een hoedje op, ik had het zien hangen in de etalage van een galerie. Daar heb ik het hele zomerseizoen voor gespaard, maandenlang werkte ik van ’s ochtends vroeg tot ’s avonds laat in hotels en restaurants. En zo ben ik het blijven doen: altijd lange dagen maken, vaak van het ontbijt tot en met de bardienst. Na het seizoen had ik dan geld om weer nieuwe kunst te kopen. Zodoende heb ik ook heel lang over mijn studie kunstgeschiedenis gedaan.” Er is veel verpreutsing en vertrutting, wat is nou een beetje bloot. Doe niet zo moeilijk, denk ik vaak Wat voor kunst spreekt je aan? „Ik neig naar figuratieve kunst, ik wil wel een beetje zien wat het is. Maar ik  vind het  niet belangrijk wat de kunstenaar bedoelt, het gaat mij om wat ik zelf zie. Seaside bijvoorbeeld, daar kun je een gay pride in zien, de kunstenaar  is homoseksueel en  is een keer  helemaal in elkaar geslagen.  Maar dat zie ik er niet in, daar heb ik het ook niet voor gekocht. Ik koop een schilderij om wat er bij mijzelf loskomt als ik ernaar kijk, het gevoel dat ik ervan krijg. In mijn slaapkamer hangt nog een werk van Dale Lewis, Maryland. Dat stelt een verkeersongeluk voor een halal slagerij voor, je ziet vrouwen in boerka’s, ambulancepersoneel, bloedend vlees. Het is het eerste wat ik zie als ik ’s morgens wakker word – en ik word er helemaal blij van. Ik zie vooral het echte, hedendaagse leven als ik naar zo’n schilderij kijk. Hetzelfde met die vrouwen van Running Scared.  „De dochtertjes van mijn zus komen hier soms en dan zeggen ze: je hebt allemaal bloot hangen. Maar wat versta je onder bloot. Dat is er gewoon, toch? Ik leg ze  uit dat de kunstenaar bezig is met hoe er tegen vrouwen aan wordt gekeken, dat die vaak worden beoordeeld op hoe hun lichaam eruitziet. Maar  goed, ik merk wel dat mensen soms een beetje stilvallen als ze hier voor het eerst binnenkomen. Misschien dat ze dan een beetje gechoqueerd zijn, dat kan: er is veel  verpreutsing en vertrutting tegenwoordig. Want wat is nou een beetje bloot, ik vind het wel meevallen. Doe niet zo moeilijk, denk ik vaak. Doe niet zo moeilijk over kunst.”  Daniel Niessen En wat betekent  kunst in je  leven? „Kunst maakt me vrolijker, gelukkiger. Ik kan me geen leven zonder kunst voorstellen. Picasso zei ooit dat ‘kunst de ziel  schoonwast van het stof van het dagelijks leven’. Daar doet het me een beetje aan denken. Ik heb kunst echt nodig.”  Tussen 2017 en 2020 was Alexander Hoorn mede-eigenaar van kunstgalerie Hoorn &amp; Reniers in Den Haag. Hij had Thierry Reniers ontmoet op de Rotterdam Contemporary Art Fair, waar die stond met zijn toenmalige galerie Vonkel. Alexander Hoorn had een schilderij in Reniers’ stand gezien dat hij móést hebben:  „Ik kon er de hele nacht niet van slapen, om er op tijd bij te zijn had ik de plattegrond van de beurs uit mijn hoofd geleerd.” De beurs ging om elf uur open, om vijf over elf had hij het werk gekocht. Voor iemand die leeft voor de kunst is een galerie een droom, denk ik? „Ja, dat was het. Maar het was ook een moeilijke business, met veel pieken en dalen. Mensen vinden kunst vaak duur, een kunstwerk kopen is  echt een drempel. Het is wel mooi maar het kost zo veel, zeggen ze dan. Soms verkoop je wat, maar dan weer een hele  tijd niks. En intussen gaat de huur van de galerie wel gewoon door. Vlak voor corona liep het huurcontract af, daar heb ik geluk mee gehad.” Picasso zei dat kunst de ziel schoonwast van het stof van het dagelijks leven. Ik heb kunst echt nodig We hebben het inderdaad nog niet gehad over wat dat kost, kunst verzamelen. „Mensen vragen wel eens als ze een schilderij zien bij mij thuis: wat is het waard? Ja, wat is het waard. Dat is toch niet belangrijk bij kunst? Als ik nou zeg wat het heeft gekost, ga je dan daarna pas kijken of je het mooi vindt of niet? Een keer kwam ik met een vriendin in een galerie, we waren de twee jongste bezoekers, we waren niet chic gekleed – en ze keken niet naar ons om. Komen ze erachter dat ik het grootste werk heb gekocht, stormen ze gelijk op ons af: dan ben je interessant en gaat de wijn open. Ik hou er niet van als de kunstwereld niet oprecht is.” Ik heb gekeken naar de prijzen die jouw kunstenaars doen op veilingen.  „Echt dure werken moet ik wel  plannen. Daar werk ik naartoe, dan laat ik andere dingen een tijdlang  schieten. Ga ik een paar maanden niet op stap, niet uit eten. Wat ook kan als ik een kunstwerk  wil kopen dat echt duur is: dat ik wat   oudere werken  verkoop. Ik heb  nu best veel en je smaak ontwikkelt zich ook, die verandert in de loop van de tijd. Verder heb ik natuurlijk altijd  hele lange dagen gewerkt, dan heb je geen tijd om geld uit te geven. En ik leef zuinig, de meubels die hier staan zijn allemaal tweedehands. Dure elektronica: heb ik niet. Dure kleren: ook niet.  „Dit appartement heb ik gekocht in de goede tijd. Eigenlijk zou ik wel de keuken willen uitbreken, want als ik de kastjes weghaal dan krijg ik een extra wand en kan ik weer een schilderij kwijt. Maar verbouwen kost geld en dat geef ik liever uit aan kunst. Hetzelfde met de badkamer, die is heel lelijk zalmroze. Maar die laat ik ook niet verbouwen, ik doe gewoon het licht niet aan en dan zie ik die roze tegels niet. Maar eerlijk gezegd ben ik niet zo met geld bezig. Ik beleg ook niet in kunst, ik hou van kunst.”  Daniel Niessen Toen de galerie stopte ben je weer gaan werken in het restaurant van je ouders. Maar je ouders zijn met pensioen gegaan en dat is nu dicht. „Mijn ouders hebben het verkocht en  ik zoek nu ander werk. Ik hou van de uitdrukking: wat het verleden je heeft gebracht staat vast, hoe je verder reist bepaal je zelf.  Toen de galerie stopte was dat wel jammer, maar dankzij de galerie heb ik kunstenaars leren kennen waar ik nu schilderijen van heb. Sommige zijn vrienden geworden, die zoek ik soms op en dan gaan we uit eten of naar een café. Ze weten dat ik in ze ben geïnteresseerd om hun werk, dat ik dat koop voor mezelf en niet  als belegging. Het heeft zo moeten zijn, denk ik dan. Het is op mijn pad gekomen.”  Vind je jezelf een gelukkig mens? „Als geluk betekent dat je tevreden bent met de dingen die je hebt, dan ben ik gelukkig. Ik heb wat ik wil. En ik hoef niet veel te hebben. Ik hoef ook niet per se groter te wonen, al zou het natuurlijk  wel heel leuk zijn als ik alles kon ophangen wat ik heb.”  Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/02/13/doe-niet-zo-moeilijk-over-kunst-a4156977</guid>
      <pubDate>Mon, 13 Feb 2023 05:25:24 +00:00</pubDate>
    </item>
    <item>
      <title><![CDATA[Corinne Dettmeijer: ‘Om iets voor elkaar te krijgen, moet je altijd ergens het licht zien’]]></title>
      <description><![CDATA[<p>Een haardvuurtje, begin van de middag in de eetkamer. Ze verontschuldigt zich gelijk. Nee, niet echt klimaatbewust. Dit is nu eenmaal een koude kamer. De verwarming staat ook al lager.  Maar eerlijk? Een vuur is ook gewoon gezellig. Net als een kaarsje, steekt ze ook geregeld aan. Corinne Dettmeijer (73) maakt de omgeving waarin ze verkeert graag de hare. Prettig en netjes. Gestructureerd, zoals ze zelf ook is. Helpt om haar gedachtes te ordenen. Je hebt mensen, zoals haar man, die kunnen in een teringzooi prima werken. Zij niet. Ze moet er niet aan dénken.  Het vuurtje is alweer bijna gedoofd want Corinne Dettmeijer heeft er  aan de lange eettafel alweer twee afspraken op zitten. Vanmorgen zat ze als lid van het CEDAW, het vrouwenrechtencomité van de VN, in een videocall met collega’s uit Nepal, Australië en Libanon, over de situatie van vrouwen in Afghanistan. Zelf is ze rapporteur voor Zweden en Zwitserland geweest en nu voor Noorwegen. Nodig? Ja, ook in zulke landen. Daarna had ze  een werkafspraak met een jonge vrouw die aan het begin van haar carrière staat. Die was hier voor het eerst, in de Haagse stadsvilla gezeten tegenover Corinne Dettmeijer – en best een beetje zenuwachtig. Dus dan helpt zo’n vuurtje ook. „Ik probeerde haar op haar gemak te stellen door het te benoemen. Zo van: als je mij eng vindt, dan voel ik mij heel oud.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Heb je dat vaker, dat mensen zenuwachtig van je worden?  „Er zijn wel mensen die tegen me zeggen: u bent niet zo eng als ik dacht.” Ze glimlacht. „Toen ik nog kinderrechter was, alweer lang geleden, was ik best streng. Het ging bij jeugdigen niet zozeer om de straf maar veel meer om het  gesprek dat je met de jongere op de zitting had.” Je wilde als kinderrechter iets uitstralen.  „Ze wisten dat ze bij mij niet met kauwgom hoefden binnen te komen. En ook geen petje op. En rechtop zitten.” Je bent ook best wel  eh… hoe zeg je dat. Voorkomend, netjes. „Nou, ja, mensen zullen misschien ook wel gedacht hebben, en ook wel gezegd: afstandelijk. Dat is ook wat je bedoelt, hè?” Nou ja, meer zo van: goh, daar zit iemand. „Het heeft ook altijd wel bij de functies gehoord die ik heb gehad. Maar dat wil niet zeggen dat je in het gewone gesprek niet ook gewoon aardig en toegankelijk kan zijn.” Heeft het je voordelen opgeleverd, die uitstraling?  „Hé, ik ben 1 meter 57, hè! Ik moet het niet van mijn lengte hebben.”  Ze lacht.  Corinne Dettmeijer heeft een lange staat van dienst. Als officier van justitie in Rotterdam was ze in de jaren 80 een van de oprichters van Bureau Halt – ‘iedere jongere een kansrijke toekomst’. Daarna werd ze kinderrechter en tot 2014 was ze vicepresident van de rechtbank in Den Haag. En tussen 2006 en 2017 Nationaal Rapporteur Mensenhandel en Seksueel Geweld tegen Kinderen.  Doet ze het nu rustiger aan? Niks ervan. Ze is naast rapporteur voor CEDAW voorzitter van de maatschappelijke adviesraad van de Immigratie- en Naturalisatiedienst (IND), voorzitter van de Raad van Toezicht van Stichting Misbruikt! en van Child Helpline International, het internationale platform van kindertelefoons.  Strijden voor vrouwen- en kinderrechten, dat is de rode draad in haar leven. Met het wetboek – ze is jurist – in de hand. ‘Wat je intellectueel interessant vindt, is één ding, maar net zo belangrijk is: hoe wil je de dag doorkomen?  Ik las dat je eigenlijk oude talen had willen studeren. Stel dat je dat   had gedaan, hoe was je leven dan verlopen?  „Sommige dingen in het leven gaan toevallig, dit is zoiets. Ik denk dat ik dan een bevlogen lerares was geworden en misschien wel rector van een gymnasium, en dat ik dat ook heel leuk had gevonden. Maar mijn vader zei: rechten, dat is iets voor jou. Het was ook wel in een tijd dat je deed wat je ouders zeiden. Ik heb er nooit spijt van gehad. Integendeel. Het recht, zeker het mensenrecht, is een fantastische hefboom om dingen ten goede te veranderen. Juristen dénken ook anders, zeggen ze.” Hoe denk jij dan? „Analytisch. Regels en structuren vind ik belangrijk. En ik vind het niet erg om van de regel af te wijken, maar ik vind het wel erg als je de regel niet kent.” Had je ook gelijk een idee wat je met je rechtenstudie wilde? „Niet echt. Maar het was ook een tijd dat  als je aan een studie begon, je ’m ook afmaakte. Ik studeerde af in het burgerlijk recht, dat was in Leiden wat je deed. Maar het recht over mensen – familierecht, strafrecht, vreemdelingenrecht – trok me meer. Jonge mensen vragen me weleens advies over hun carrière en dan zeg ik altijd: wat je intellectueel interessant vindt is één ding, maar net zo belangrijk is: hoe wil je de dag doorkomen?” Dat zijn twee verschillende dingen. „Zeker! En het was voor mij een belangrijke reden om officier van justitie te worden. Want jaaah…” – een twinkeling – „je weet niet altijd wat er gaat gebeuren op zo’n dag. Je hebt allerlei verschillende problemen en die probeer je op te lossen door te praten met mensen. Samen dingen verzinnen, nieuwe dingen. Heel praktisch en pragmatisch ook.”  Puzzels oplossen.  „Ja, wat is het probleem, en hoe kun je het oplossen. Ik ben best oplossingsgericht, haha. Als mijn kinderen met een probleem komen, vraag ik ook wel: moet ik meehuilen… of…”  Oplossingsgericht. Klinkt als een mannelijke – corrigeer me hoor… „…Ga ik zeker doen.”  Eigenschap…? „Vroeger werd altijd gezegd: laat de vrouwelijke rechters maar de kinder- en familierechtzaken doen. Die hebben dat empathische, minder analytische. Flauwekul natuurlijk. Maar uit een recent onderzoek blijkt dat mannelijke rechters – al verwoorden ze het nu iets anders – er nog steeds zo over denken. Daar schrok ik van. Dat is gender stereotyping en dat is echt een heel groot obstakel als je wilt komen tot wezenlijke gelijkheid.” Sinds ze als lid van CEDAW de naleving van het VN-vrouwenrechtenverdrag onder de loep neemt, is Corinne Dettmeijer ook met andere ogen naar Nederland gaan kijken. We denken hier dat we al een heel eind zijn met de gelijkheid van man en vrouw. „Een zelfgenoegzame houding”, vindt ze. Ze  somt op:  Wie slachtoffer is van seksueel geweld – meestal de  vrouw – heeft in Nederland   minder juridische mogelijkheden  dan in een land als Mexico. Wat te denken van gelijke  mogelijkheden voor een politieke loopbaan,   „zonder nachtelijke vergaderuren en aanpak van haatzaaierij jegens vrouwelijke politici?” Wie kent nou  het VN-vrouwenrechtenverdrag? De overheid spant zich amper in om het  bekendheid te geven, terwijl ze daar volgens het Verdrag  toe verplicht is. Waarom is het vrijwel altijd de vrouw die minder gaat werken zodra er kinderen komen? Terwijl 40 procent van de huwelijken in een scheiding eindigt en dan de  vrouw  met een financieel probleem  zit.   Voor Dettmeijer is werken, ondanks haar generatie, waarin het niet de norm was, altijd vanzelfsprekend geweest. Ook nadat ze jong was getrouwd en drie kinderen had gekregen – ze is inmiddels oma. Haar moeder had altijd gewerkt, haar schoonmoeder was lid van de Tweede Kamer geweest en haar betoudtante was Aletta Jacobs. Dus ja.  ‘Het recht, zeker het mensenrecht, is een fantastische hefboom om dingen ten goede te veranderen Hoe was dat in de jaren 80 als vrouw bij het Openbaar Ministerie? „Eigenlijk had ik in Den Haag officier willen worden, maar daar zei de hoofdofficier: hoho, die parttimevrouwen wil ik niet. Dus ik ging naar Rotterdam, daar was ik de eerste parttimer.” Werd er anders tegen jou aan gekeken? „Ooh ja… ik werd ontzettend geplaagd, maar eigenlijk iedereen wel daar. Het was een heel leuk parket met veel vrijheid. Je kon in die tijd echt bijzondere dingen doen. Gingen we op het politiebureau op bezoek bij een meisje, Carola, ik zie haar nog zitten,  afschuwelijke achtergrond, seksueel uitgebuit door haar vader, en ze was opgepakt. Wij moesten beslissen of ze naar de  gevangenis moest of naar een jeugdinstelling. We kozen het laatste. Later stuurde ze een brief dat ze haar eindexamen had gehaald.” Oplossingsgericht.  „Later, als Nationaal Rapporteur, heb ik me vooral gericht op het veranderen van structuren. Maar structuren zijn altijd opgebouwd uit individuen die op je netvlies blijven, zoals dit meisje.” Het was ook de tijd dat je Bureau Halt hebt opgericht. „Er werd in die tijd veel vernield in de binnenstad van Rotterdam. De gebruikelijke boete was 150 gulden en twee weken voorwaardelijk arrest. Dat haalde niet veel uit, dus toen bedachten twee officieren en ik een alternatieve straf: we laten ze de tram schoonmaken die ze hadden vernield, of een bankje repareren. In plaats van vervolgen en misschien een strafblad. Dat werkte: die jongens werden trots op die tram. Dus daar zijn we toen ook in andere gemeenten mee begonnen.” Ze glimlacht. „En op het parket kregen we toen een brief van de minister van Sociale Zaken. Of we wel wisten dat jeugdigen niet mochten werken. Die brief, die hebben we… in de prullenbak gegooid.” Letterlijk? „Letterlijk. Met goedvinden van de hoofdofficier.” Begon daar je activisme? „Ik heb mijn werk nooit als activistisch beschouwd, eerder praktisch.”  Wanneer zou je het dan activistisch noemen? „Nou… mezelf vastplakken aan een schilderij. Maar ik ben opgegroeid in de rechtelijke macht, dat is mijn denkraam. Ik wil dingen veranderen, maar wel binnen het recht. Ik gelóóf heel erg in ons recht.” Je wilt iets veranderen, een steen verleggen? „Jazeker!” Want? „Ik vind: als je ziet dat iets een probleem is, dan moet je kijken wat je eraan kunt doen.”  Als Nationaal Rapporteur Mensenhandel, en later ook Seksueel Geweld tegen Kinderen, probeerde Dettmeijer de wereld te veranderen met rapporten. Ze schreef er zo’n twintig en leerde wat de kracht is van een rapport: kennis bij elkaar brengen, eruit destilleren wat moet veranderen en mensen méénemen in dat verhaal. En  niet, zoals ze eerst deed, 65 aanbevelingen geven, maar hooguit vijf. En alle partijen voorbewerken, met gesprekken, zodat het resultaat zo vanzelfsprekend wordt dat als het rapport uitkomt iedereen denkt: goh, die oplossing, die was er toch al lang? Ze heeft met  een aantal rapporten  een steen kunnen verleggen. Zo is voor het eerst in Nederland een grondige schatting gemaakt van het werkelijke aantal slachtoffers van mensenhandel - het zijn er veel meer dan het aantal geregistreerde - en kwam er in de opleiding voor rechters meer kennis over dit type criminaliteit – „heb ik drie rapporten over gedaan om voor elkaar te krijgen”. Ook lukte het om een onderzoek te financieren naar het effect van  kinderporno op slachtoffers. „Daaruit bleek dat slachtoffers vaak hun trauma niet kunnen afsluiten, omdat die afbeeldingen voor altijd online staan.”  Wat voor mensbeeld heb jij? „Positief! Volgens mijn kinderen  ‘te positief’. Ze  moeten er weleens om lachen.  Een keer belde hier een jongeman aan die zei: ‘Ik ben m’n tramkaart vergeten en heb 20 euro nodig. Ik breng het  echt terug’. Ik heb het ’m gegeven. Maar hij kwam niet terug. Ja, ik geloof wel in het goede van de mens.” Maar in je professionele leven heb je altijd de slechte kanten gezien.  „Natuurlijk. Maar ook veel góéie. En mijn aard is positief.” Is dat nodig met dit soort thema’s? „Ik ben heel blij dat mijn glas halfvol is.” Maar een deel van de mens blijft altijd slecht, toch? „Ja.” Lijkt me lastig, als je oplossingsgericht bent. Als je de puzzel wilt oplossen en je weet…  „Dat de hoekjes nooit komen.” Ze glimlacht. „Ik heb hele donkere kanten gezien van de mens, zeker. Maar als ik dat zou projecteren op de hele mensheid, zou ik somber worden. En ik denk dat je, om dingen voor elkaar te krijgen, altijd ergens het licht moet zien.”  Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/02/06/corinne-dettmeijer-om-iets-voor-elkaar-te-krijgen-moet-je-altijd-ergens-het-licht-zien-a4156294</guid>
      <pubDate>Mon, 6 Feb 2023 05:25:24 +00:00</pubDate>
    </item>
  </channel>
</rss>
