<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[Marnix Sixma: ‘We  ontkomen niet aan het niets. Dat fascineert me’]]></title>
      <description><![CDATA[<p>Had je een jaar geleden gezegd dat Marnix Sixma (31) in een bekende galerie mocht exposeren, zijn eerste solotentoonstelling, om vervolgens op de drukbezochte opening niets, helemaal niets te laten zien, een lege ruimte met alleen de titel Gelieve het werk niet aan te raken, dan had hij er zelf ook wel van opgekeken.  Marnix Sixma verrast graag, ook zichzelf. En soms loopt het zoals het loopt. Hij toonde het werk met volle overtuiging, 14 januari jongstleden in Galerie Block C te Groningen. Al was hijzelf niet aanwezig – want dan was er alweer ‘iets’. Dat niet iedereen het werk kon waarderen, had hij wel verwacht. Terwijl hij die middag om vier uur ongedurig in een koffietent zat, wetende dat tegelijkertijd elders in de stad een expositieruimte volstroomde met mensen die verwachtten hem daar te zien staan naast zijn werk, „een surreële ervaring”, druppelden de eerste appjes binnen. „Hee Marnix, zit ik hier goed?” „Waar ben je?”  Hij kreeg een foto doorgestuurd van een volle zaal; de opkomst was  bovengemiddeld. Zoekende, vertwijfelde gezichten. Sommigen meenden dat de beeldend kunstenaar zich had verstopt onder een luik in de vloer. Totdat stilaan het besef indaalde dat…   „I’m not gonna lie, this was pretty spicy.”    „Heb ik híérvoor 4,30 euro aan een parkeerkaartje besteed?”, kreeg hij later te horen. De galeriehouders – en dat had hij niet verwacht – besloten na de opening de expositie te sluiten. Sixma had hen vooraf laten weten niets fysieks te exposeren. Er was  alleen een tekst, geschreven door een  kunsthistoricus die buiten hem om was benaderd, waarin  stond dat Marnix Sixma „op kritische wijze” de kunstwereld beschouwt en dat  leegte een „prima conditie” is om „tot reflecties te komen”.   Maar de galeriehouders vonden niet dat zij hun ruimte hiervoor hoefden te lenen. Alsof ze „de nieuwe kleren van de keizer” exposeerden, lichtten ze de sluiting op hun website toe. Ze openden de expositie alleen nog op de geplande laatste dag een maand later, „voor wie wil vaststellen dat er inderdaad niets (te zien) is en ons eventueel wil aanspreken op dit besluit”. Foto Kees van de Veen
 Even was Marnix Sixma lokaal nieuws. Twee artikelen en twee polls besteedde Dagblad van het Noorden aan het werk. „Terecht” dat de galeriehouders hun ruimte hadden gesloten, vond 79 procent van de lezers. „Genoeg kunstenaars hadden wellicht graag geëxposeerd, terwijl deze leeghoofd hiermee denkt de publiciteit te halen”, schreef iemand. Maar er waren ook lezers die het werk konden waarderen. „Vrijheid van kunstzinnige uiting.” „Laat ons zelf maar weer eens denken.”  En net zo gemengd waren de reacties in Sixma’s eigen (kunstenaars)kringen. Sommigen waren beledigd, gekwetst. Ze hadden er zelf wel willen exposeren. Voor anderen voelde het werk juist als een bevrijding van het juk dat ook zij ervaren, om altijd maar te presteren zo goed je kunt. „Maximalisatie, optimalisatie, zelfverwezenlijking. Daar zit iets heel giftigs in.” Marnix Sixma licht zijn keuzes toe in zijn atelier in Groningen waar – had-ie al voor gewaarschuwd – amper iets van zijn werk is te zien. „Weet je, mensen kunnen zich gewoon doodlopen erop.”  Wat is het gif dan? „Nou, er zit geen rem op. Het is in deze tijd mogelijk om jezelf te verwezenlijken en dan ontstaat de druk om dat ook te doen. Het maximale uit jezelf halen, anders tel je minder mee.  Maar een maximum is rekbaar. Ik zag eens een documentaire over het werkethos in Zuid-Korea, waar mensen na hun werk massaal slapen in de metro. Het hoogst haalbare: zo hard werken dat je omvalt op de terugreis. En zo kun je overal de top willen  bereiken. Maar in Korea leidt dat  tot een hoog zelfmoordpercentage.  What is the point als het ten koste gaat van jezelf?” Je kunt overal proberen de top te bereiken. Maar what is the point als dat ten koste gaat van jezelf Volgens ‘de norm’ had je op je eerste solotentoonstelling de ruimte maximaal moeten benutten. „Niet dat de galerie dat van mij vroeg. Ik heb ze hoog zitten en ze gaven mij alle vrijheid.  Maar blijkbaar heb ik in hun ogen niet het maximale eruit gehaald, anders waren ze niet gesloten. Terwijl ikzelf juist dacht het maximale te doen door het minimale te doen. Dat voelt natuurlijk paradoxaal. Maar wanneer is het genoeg? Ik denk dat het in de huidige tijdgeest niet gauw genoeg is.” Minimalistisch kun je zijn werken zeker noemen. Marnix Sixma zoekt de grens op tussen aan- en afwezigheid. Hij speelt  met verwachtingen, met de ongrijpbare lagen van kunst. Wanneer is een werk ‘goed’? Wanneer is een werk ‘het waard’ om getoond te worden? Zo exposeerde hij eind vorig jaar in Kunstpunt Groningen een  muur met daarop in potlood amper zichtbaar geschreven ‘here I am’. En in datzelfde kunstencentrum maakte Sixma dit voorjaar op een muur van 22 bij 9 meter een subtiel slakkenspoor van woorden die letter voor letter veranderden in nieuwe woorden. Verandering is een thema dat telkens terugkomt in zijn werk.  Maar verwijt hem geen gemakzucht. Minimalistisch werken kan flink zwoegen zijn. Sixma had voor het slakkenspoor zacht pastelpotlood gebruikt op hard korrelig beton. Zes weken had hij eraan gewerkt op een stellage, en nu is er door het kunstencentrum alweer overheen gewit. En zo vergaat het veel van zijn werk op locatie. Neem Getij van aanwezigheid, een oneindig koorlied met louter rustmaten; het idee was Sixma ingevallen toen hij aan zee de golven zag komen en gaan. In juni was het twee dagen te beluisteren in een kerk in Oosterwijtwerd, en nu is het weer weg.  Vergankelijkheid, ook zo’n thema.  Sixma ziet zijn werken als paddestoelen die uit de grond schieten en weer verdwijnen. Voor hem telt alleen het mycelium: het ondergronds organisme dat doorgroeit en al die tijdelijke kunstuitingen met elkaar verbindt.  Het atelier van Marnix Sixma bestaat uit een bureau met computer en twee kasten met boeken en werkmateriaal, gesitueerd op de derde verdieping van een antikraakpand in Groningen. Hier werken beginnende kunstenaars in één grote ruimte naast elkaar en velen van hen kent hij van het afstuderen in 2019 aan de bachelor beeldende kunst van Academie Minerva. Eén collega is sindsdien vertrokken, die kan rondkomen van zijn kunst. Voor de achterblijvers is het kunstenaarsbestaan sappelen met een baantje ernaast. Sixma doet  soms een klus als video-editor, al begint zijn kunstenaarspraktijk dankzij beurzen en opdrachten nu aardig te lopen. Denken, lezen, praten, schrijven, dat is hoe Marnix Sixma – die zichzelf ook als schrijver/filosoof ziet – zijn werkdagen doorbrengt. Hij is op deze verdieping zowat het meest van iedereen. „Ik probeer uit zelfbescherming kantooruren aan te houden, anders blijf ik doorgaan.” Foto Kees van de Veen Is de sfeer anders nu jullie allemaal een eigen praktijk hebben?  „Ehm ja. De sfeer is vriendschappelijk. Maar we zijn geen studenten meer, die veilige muren van de academie zijn weggevallen.” Je bent nu ook elkaars concurrenten.  „Absoluut. En iedereen heeft zijn eigen niche, de één schildert, de ander schrijft, maar je bent allemaal startend kunstenaar in een economie met  beperkte aandacht. Zeker rond het afstuderen was iedereen super-eager. Ook voor mezelf voelde dat toen heel gewichtig. ‘Dit maakt of breekt het’, dacht ik. Het ‘lol maken’ viel wat weg. Ik liep tegen ego’s aan, ook dat van mezelf. Wie wordt the next big thing?” Die ervaring heeft Sixma tot afstudeerwerk gemaakt. Eerst in boekvorm, Art Should: een reflectie van gesprekken, frustraties en angsten die hij destijds ervoer. Daarna als installatie. Stond er in grote neonletters op de muur: ‘Cast: Me Marnix Sixma’.  Verandering betekent loslaten en het nieuwe omarmen. Het is tweezijdig, daarin zit voor mij de poëzie Waar was je bang voor? „Toch wel de vergetelheid.” Bedenk, de kunstacademie was voor Marnix Sixma een grote stap geweest. Hij had altijd gedacht arts te worden. De systemen van het menselijk lichaam fascineerden hem. Histologie – weefselleer. Hij had zijn bachelor geneeskunde al afgerond toen hij stopte. Hij had gehoopt, achteraf, dat het menselijk lichaam uit   gesloten systemen bestond: ‘oh, die heeft dit symptoom, daar is deze verklaring voor en dat ga ik behandelen.’ Maar hij kwam er steeds meer achter: zo is het niet.  In al die geneeskundeboeken staat het toch keurig uitgelegd? „Ja maar bepaalde ziektebeelden, zoals fibromyalgie of prikkelbaredarmsyndroom, zijn best moeilijk te verklaren.” Had je niet gedacht: ik ga me als arts daarin vastbijten, de verklaring vinden?  „Ik worstelde, ook met mezelf. Het groepje studenten met wie ik coschappen liep had enorm plezier na het werk. Maar ik dacht alleen: als ik nu niet studeer benadeel ik later mijn patiënten. Ik nam het zó serieus. En in het ziekenhuis begon ik te twijfelen: het ging er vooral om de kwantiteit van leven. Terwijl ik me afvroeg: is dat de essentie? De gesloten systemen van de geneeskunde, besef ik nu, verklaarden voor mij niet het volle leven.”  ‘Hier ga ik niet gelukkig van worden’, besefte Sixma. Hij stopte met geneeskunde en begon te   tekenen – iets dat hij vroeger graag deed. En  plots begonnen zijn gedachten   „te stromen”. Alles wat hij op papier zette   was nog chaotisch en ongericht, maar het voelde voor hem betekenisvol. Sixma  besloot de gok te wagen en werd aangenomen op de kunstacademie. 180 graden de andere kant op. „De wereld van de geneeskunde is gestructureerd en doelgericht. Maar dat moest je loslaten op de academie. Daar had ik in het begin wel moeite mee. Je kunt niet denken: ‘ik wil deze boodschap overbrengen en dat gaan we zo doen’. Dan krijg je een plat, dood proces. Het gaat erom dat je ruimte schept voor nieuwe bevindingen. Jezelf verrassen. Dat ben ik gaan omarmen.” Sixma pakt één van zijn werken erbij. Een puzzel van 2.000 stukjes met daarop talloze keren zijn ID-kaart gedrukt. Alleen, de randen ontbreken en geen enkel stukje past. Een puzzel die nooit af komt. Dat is hijzelf, zijn identiteit – wie had gedacht dat hij nu oorbellen zou dragen? Maar de puzzel staat ook voor het leven. Alles verandert, continu, de enige constante is dat het leven níét constant is.  „Je kunt het oude proberen vast te houden, maar dat gaat je niet lukken, uiteindelijk. Verandering betekent loslaten en het nieuwe omarmen. Verandering is tweezijdig, daarin zit voor mij de poëzie.” De laatste verandering in ons leven zal wellicht zijn dat het ophoudt, elke herinnering verdwenen Zit de poëzie in verandering of vergankelijkheid? „Vergankelijkheid is een vorm van verandering. Een gebouw moet je onderhouden, anders valt het op den duur uit elkaar. Die neiging om te verkruimelen geldt eigenlijk voor alles. Dat is blijkbaar de natuurlijke staat van zijn. Daar gaat alles naartoe.” Naar het niets.   „Het niets ja. Maar het niets klinkt misschien zo… zo… eng?” Wat maakt het niets zo eng? „Ken je van die filmpjes die langzaam uitzoomen? Je ziet eerst jezelf, dan de stad, de aarde, het zonnestelsel, het sterrenstelsel…” Ja ja, vreselijk. „En dan zo’n zwart gat. Dan bekruipt me toch wel een gevoel van… onmetelijkheid. Dat nietsige, mijn koortsdromen gaan daar ook altijd over. En we weten allemaal dat we zelf ook niet aan het niets ontkomen. De laatste verandering in ons leven zal wellicht zijn dat het ophoudt, elke herinnering verdwenen.” Foto Kees van de Veen Vind je dat erg? „Ik vind het raadselachtig. Het fascineert me. Het beangstigt me ook. En tegelijkertijd: hoeveel paniek moet ik ervan ervaren? Er zit iets scherps aan verandering, maar ook iets zachts.  Het maakt bewust dat je nú leeft en er het beste van moet maken. Juist dat het leven eindig is,  maakt het de moeite waard. En ja, je kunt het ook verkeerd uitleggen, als extreem nihilisme. Dan is niks de moeite waard. Maar ik vind juist: er zijn zoveel zaken waar we ons druk om maken, terwijl…” We maken het onszelf onnodig moeilijk. „Loslaten en acceptatie, dat zou veel mensen goed doen. Mij in ieder geval wel.  En dat probeer ik ook in mijn werk te leggen.”  Maar als je nu al bij ‘het niets’ belandt, welke kant kun je als kunstenaar dan nog op? „Dat klonk ook toen mensen die lege ruimte zagen. ‘Prima als je op je 70ste uitkomt op het niets, maar nu al?’ Sommigen vonden het beangstigend voor mijn carrière.”  Galeriehouders hoeven niet bang te zijn dat… „Nee, nee, nu wil ik weer iets anders doen. Maar het achtervolgt me wel. Bij  de expositie van het slakkenspoor laatst kwam ik een oud-docent tegen die droogjes zei. ‘Hee Marnix, je gaat zowaar wat laten zien?’” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/06/26/marnix-sixma-we-ontkomen-niet-aan-het-niets-dat-fascineert-me-a4168219</guid>
      <pubDate>Mon, 26 Jun 2023 05:27:00 +00:00</pubDate>
    </item>
    <item>
      <title><![CDATA[Malou Gorter: ‘Als je je best niet doet, is het gewoon stom’]]></title>
      <description><![CDATA[<p>Het gesprek is nog amper begonnen, en het gaat al over de overgang. Buiten is het warm want gevoelsmatig is de zomer deze week begonnen. De interviewer komt net aan en is rood aangelopen vanwege de niet zo soepele reis met het openbaar vervoer naar de Spaarndammerstraat in Amsterdam. „Je bent nog niet in de overgang toch”, vraagt Malou Gorter (54), een ervaren toneelactrice die ook steeds meer voor tv en film doet. Ze zit op het terras van een koffiezaak in de buurt van haar woonboot. In de Nederlandse hitserie Oogappels over ouders en hun pubers speelt ze Merel, een woedende officier van justitie in die menopauze. En Gorter, heeft zij last van de overgang? „Ik geloof het niet – zeg ik terwijl ik zwetend mijn koffie drink.” Ze lacht: nee hoor, af en toe een beetje warm alleen,  verder niks. Geen hevige opvliegers, geen buitengewone woedeaanvallen. „Maar misschien weet je het ook niet als je er middenin zit, kun je het achteraf pas helder zien.” Ze was als kind en jongvolwassene best bozig en driftig, vertelt ze, maar met de jaren is ze juist veel milder geworden.  Mensen kunnen haar niet snel tot wanhoop meer drijven. „Iedereen is op zijn manier slachtoffer van het leven, besef ik steeds meer.” Ze lacht. „Dat klinkt wel zwaar, maar het is waar: ieder mens is een pakket van wat die heeft meegemaakt.” In het pakket des levens van Malou Gorter zit onder meer het vroeg overlijden van haar vader, toen zij zeven was. Haar moeder, vertelt ze, begon daarna veel te drinken en te feesten. „Ik praat minder graag over haar in interviews omdat ik merk dat het verhaal over haar in tekst vaak platgeslagen wordt. Het plaatje is dan niet vierdimensionaal.” Want hoewel haar moeder er niet altijd was, was ze er vaak heel erg wél. Ze is de reden dat Malou verliefd werd op het theater, doordat ze haar veel meenam. „Ze was een geweldige denker. Ze kon heel lief zijn. Mijn empathie heb ik denk ik van haar. Ze kon hard overkomen, maar als ik met haar in de auto zat en een andere weggebruiker voor eikel uitschold omdat-ie toeterde of zo, zei zij: misschien is zijn vrouw wel aan het bevallen. Zij bekeek de dingen altijd van de andere kant. Zij kon ons heel erg in onze waarde laten – mijn moeder was een soort godin voor mij. Kinderen zijn onuitputtelijk loyaal naar hun ouders. Het zijn de enige mensen die er zijn, eigenlijk. Mijn moeder was ongelukkig, maar hield wel van ons.” Gorters moeder is vijf jaar geleden na een ziekbed overleden. „Ik weet nog dat ze de steiger bij onze boot een keer op kwam lopen. Heel kort grijs haar. Een lasbril en een leren jackie. Toen renden de kinderen op haar af. Dat is nou jullie oma, dacht ik toen, wat bijzonder. Een heel autonoom iemand.”   Ben jij empathisch?  „Ja, ik heb dat wel in me. En dat komt denk ik ook doordat ik opgegroeid ben in een situatie waarin heel veel verdriet voorkwam. En waarin ik enorm moest schipperen en moest zorgen dat het goed kwam.” Ik heb de leukste kinderen, ik woon heel mooi, ik heb een hele leuke man. Maar ik ben toch onrustig Malou Gorter is een gemakkelijke gesprekspartner. Ze praat zonder een blad voor de mond te nemen en is geïnteresseerd. „Ik ben een open boek”, zegt ze. „De gebeurtenissen uit mijn jeugd hebben mij gevormd. Anders was ik niet geweest wie ik nu ben. Ik kan me goed aanpassen aan de sfeer. Ik ben een harmonieus persoon. Dat heb ik in die tijd denk ik geleerd. Sommige mensen die maken de sfeer, maar ik ga erin op.” Gorter en haar kinderen op een foto die als rekwisiet is gebruikt in een serie. Foto Lars van den Brink
 We zijn op „het bootje van Malou” gestapt. Dat is de metafoor die zij gebruikt om uit te leggen hoe ze in het leven staat. „Als er een bootje voorbijvaart, stap ik erop en ga ik lekker zitten.” Op dat bootje is de sfeer gemoedelijk en Gorter welwillend. „Je hebt mensen die de boot aan zien komen en zeggen: wat is dat voor iets, hoezo moet ik mee? Die alles meteen kritisch bevragen. Dat ben ik niet. Ik vaar sowieso mee. En later kan ik dan denken: maar ik wilde het helemaal niet.” Ze heeft zich voorgenomen om pragmatischer te worden, zegt ze, minder meegaand. Bijvoorbeeld als voorzitter van  ACT, een organisatie voor acteursbelangen. „Soms denk ik aan het einde van een ontmoeting met belangenorganisaties: maar daar zijn de acteurs helemaal niet bij  gebaat. Vroeger vond ik het eng en onaardig als mensen zich direct uitspraken en heel pragmatisch waren. Daarin ben ik veranderd. Nu vind ik het heel overzichtelijk.”  Malou Gorter is  Fonkelend van woede aan het lezen, vertelt ze. Een boek van Soraya Chemaly, over boze vrouwen.  „De auteur begint  met een verhaal over haar moeder, die altijd heel rustig is. Maar op een bepaald moment ziet de auteur, die dan negen is, haar moeder een stapel waardevolle borden kapotgooien. Als die haar dochter ziet stopt ze met gooien en zegt ze: wil je een kopje thee? Dat is dus hoe vrouwen met woede omgaan, dacht ik toen. Ingehouden, stiekem. „Boosheid wordt bij mannen heel anders gewaardeerd. Als mannen boos zijn,  wordt dat als een heel normale uiting gezien. Dat heeft een soort status en een uitstraling van: ik ben de baas. En vrouwen worden juist als angstig ervaren. Of als heksen. Doordat vrouwen niet boos mogen worden van onze cultuur, wordt het misschien extra een machteloze aangelegenheid.”  Foto Lars van den Brink Gorter  zit nu in de „ongemakkelijke fase”, zegt ze,  tussen werkklussen in. In het theater speelt ze de herneming van Revolutionary Road van regisseur Erik Whien, maar die heeft ze in 2017 ook al opgevoerd dus dat voelt anders. Ze heeft onlangs de opnames van het vijfde seizoen van Oogappels afgerond, en de operette De Dappere Soldaat die ze op toneel speelde, en waarvoor ze een Colombina won,  een onderscheiding voor de beste vrouwelijke bijrol,  is ook afgelopen. Er staan wel filmopnames gepland, maar nu nog niet. Ze voelt zich een beetje verloren. „En dan denk ik de hele tijd: kijk nou om je heen.” Wat zie je dan? „Ik heb de leukste kinderen, ik woon heel mooi, ik heb een hele leuke man. Maar ik ben toch onrustig. En zodra ik ergens induik, komt de levenslust. Revolutionary Road gaat over mensen die geen zingeving kunnen vinden. Ze worden overvallen door saaiheid, leegte, zinloosheid. Ze leven in een plaatje zonder inhoud. De hoofdrolspeelster wil emigreren, maar daar wordt ze natuurlijk ook niet gelukkig van. Haar man doet alsof hij veel grote dromen heeft, maar lijdt een angstig leven – hij durft helemaal niet weg. De onrust borrelt de hele tijd. Ik hoop dat mensen na de voorstelling gaan nadenken over hoe eerlijk ze zijn in hun relatie, en hoeveel ze op elkaar projecteren. We moeten wel zorgen dat er niet allemaal echtscheidingen komen. Ik denk dat er best veel mensen rondlopen die na de voorstelling naar hun partner kijken en denken: is dit het nou echt.” Ik vind het heel belangrijk om met mensen te werken die het beste willen maken  Het onderwerp van deze interviewreeks – wat het leven de moeite waard maakt – is iets waar Malou Gorter van nature al veel over nadenkt. „Vooral als het over mijn werk gaat. Ik merk dat ik altijd zoek naar iets dat verder gaat dan alleen maar ambitie, of de rol spelen. Ik wil me engageren met wat ik aan het doen ben. „Wat je doet, moet je altijd met ambitie doen, vind ik. Ik heb toen ik jong was als schoonmaker gewerkt, en dat deed ik ook zo goed mogelijk. Dat zeg ik ook tegen mijn kinderen. Want als je je best niet doet is het gewoon stom. Dan haal je er geen voldoening uit. Ik heb er moeite mee als mensen de kantjes ervanaf lopen, of heel snel opgeven.  Ik vind het heel belangrijk om met mensen samen te werken die het beste willen maken. Bij het Noord Nederlands Toneel zat dat heel erg in de research, dat vond de regisseur heel belangrijk. De regisseur van Revolutionary Road is tot in detail geïnteresseerd in de mens. En bij Steef de Jong van De Dappere Soldaat gaat het erom dat de verbeelding alle ruimte krijgt.  „Merel uit Oogappels is in het begin officier van justitie. Dan wil ik me verdiepen in wat dat dan is. Met vrouwen praten die dat zijn. Zo heb ik dat altijd graag gedaan. Bij het Noord Nederlands Toneel  wilden we verhalen vertellen uit de samenleving. Voor Medea, over een moeder die haar kinderen vermoordt, zijn we gaan onderzoeken hoe het kan dat vrouwen hun kinderen vermoorden, omdat het voor ons zo ondenkbaar was. We leerden dat bijna alle kindermoorden gebeuren in een psychose. Onze – gewaagde – conclusie was dat het vaak vanuit liefde was. Ze willen hun kind beschermen tegen het leed waarvoor ze zelf bang zijn. Ik vind het heel zinvol om me zo te verdiepen. Omdat het begrip ervoor dan enigszins kan bestaan, zodat het drama misschien wel voorkomen kan worden. Het is natuurlijk makkelijk om zoiets te veroordelen, die vrouwen weg te zetten als monsters. Maar het gebeurt, dus er zit iets onder.  Foto Lars van den Brink „We hebben ook wel eens een voorstelling gemaakt over kindermishandeling en die speelden we voor mensen die met kinderen werken. Een heel bijzonder publiek. Veel moeders hadden nooit geleerd hoe het is om hun kind  op te voeden. Ik weet hoe het is om kinderen op te voeden, en hoe moeilijk het kan zijn en hoe wanhopig je je kan voelen. Als dat doorslaat naar echt wanhoop dan heb ik daar wel begrip voor. Veel mensen die mishandelen zijn zelf mishandeld. Ze hebben een verstoorde vorm van liefde gekregen. Als ze zelf kinderen krijgen willen ze het zo graag anders doen. Maar een kind is nooit dankbaar. En zo moet het ook. Maar die kinderen kunnen ook hun drift op jou botvieren. Al hun moeilijke gevoelens moeten ze kunnen botvieren.  Die ouders denken: ik doe alles om jou wel liefde te geven, maar ik krijg helemaal niks.” Een paar dagen later bellen we nog even. Gorter is net de stuurhut van haar woonboot aan het schuren. De vijfde laag verf gaat erop, hierna nog één. „We hebben veel over zingeving gepraat”, zegt ze, „maar over klusjes op de boot heb ik het nog niet gehad.” Die doet ze graag omdat het ruimte geeft om te reflecteren. „Je bent bezig met je handen en hebt je hoofd vrij om na te denken.” De menselijke behoefte aan spullen is een onderwerp dat de laatste tijd veel door haar gedachten spookt. „Toen mijn vriend en ik echt volwassen werden en kinderen kregen, wilden we bijvoorbeeld een mooi koffiezetapparaat. En die koffie is echt heerlijk hoor. Maar is het nou  belangrijk? Het leven wordt toch niet beter met die koffie? Als deze stukgaat, moeten we misschien weer gewoon ouderwets een percolator nemen. Als we met zijn allen een stuk minder spullen aanschaffen, verlenen we het klimaat uiteindelijk een gunst. En het met minder doen kan ons persoonlijk een nieuw soort geluk geven.”  Omwille van het klimaat en de wereld probeert Gorter minder spullen aan te schaffen. Voor haar verjaardag vroeg ze aan haar bijna volwassen kinderen of ze zelf iets wilden maken. Sinds een paar maanden is ze angstiger geworden voor klimaatverandering, en wat de toekomst zal brengen. Dat komt onder meer doordat de boodschap van actiebeweging Extinction Rebellion bij haar resoneert, zegt ze, maar ook door een toneelstuk van Anoek Nuyens over Tata Steel dat ze bezocht. „In dat toneelstuk wordt op een dag de premier van het land ‘wakker’. Hij zegt: als we willen dat de mensheid blijft bestaan, moeten we samen een heel groot gebaar maken.” De premier treft rigoureuze maatregelen om het klimaat te redden. „Toen ik dat zag realiseerde ik me dat we zo iemand in Nederland nodig hebben. Het ontroerde me verschrikkelijk. Ik kreeg er toch ook een beetje hoop van.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/06/19/malou-gorter-als-je-je-best-niet-doet-is-het-gewoon-stom-a4167533</guid>
      <pubDate>Mon, 19 Jun 2023 05:27:01 +00:00</pubDate>
    </item>
    <item>
      <title><![CDATA[Kunstenaar Rogier Roeters: ‘Alles wat ik doe, doe ik in het extreme’]]></title>
      <description><![CDATA[<p>Rogier Roeters gedijt bij kort en gecomprimeerd. Gedachten, verhalen, grapjes, hobby’s, carrières. Daarom zegt de ex-voetballer/ex-managementstudent/ex-goochelaar/huidig kunstenaar en boksfanaat ook vaak tegen zijn vrouw dat ze anderhalve minuut heeft om een verhaal te vertellen, omdat hij anders zijn aandacht verliest en niets meer onthoudt. Maar, wil hij gezegd hebben, van die anderhalve minuut onthoudt hij dan wel elk detail. Dus de tweeënhalf uur voor dit interview – „ik kan volgens mij niet zo goed een coherent verhaal vertellen”, zegt hij ergens halverwege met zelfkennis – verlopen zo gestructureerd als je zou verwachten. „Ik ben héél benieuwd wat je hiervan gaat maken.” De meeste mensen kennen Rogier Roeters (42) – handschrift en stijl bekender dan zijn gezicht – dan ook vooral van zijn korte, gecomprimeerde kunst op Instagram, een plek die voor hem gemaakt lijkt. 130.000 volgers liken en delen zijn teksten, vaak maar zeker niet altijd begeleid door een tekening in zijn bijna kinderlijke stijl, en velen van hen kopen die op mokken, shirts, of prints voor aan de muur. Hij speelt vaak met taal („Als ik een lamp was, dan was ik licht geïrriteerd” of „Ik heb veel stress in mijn Head and Shoulders” op een getekende fles van het shampoomerk) en is net zo vaak gevoelig („Brb, even mijn gevoelens onderdrukken” of „Sorry dat ik het leven soms gewoon niet zo leuk vind, ik schaam me er ook een beetje voor, maar als het gevoel er gewoon even mag zijn, dan verdwijnt het”) als plat (Een tekening van een hond met daarbij de tekst: „Deze labradoodle kijkt dwars door jouw ziel heen en ruikt al jullie kutten en lullen”). Zijn werk vangt de tijdgeest en beleving van een jonge generatie, getuige de talloze comments waarin mensen zeggen zich  te herkennen. Het is bovenal heel erg ‘internet’, dus ook extreem ‘deelbaar’.  Sinds  zaterdag is zijn werk te zien in Museum Voorlinden, jawel, offline. Duizenden tekeningen – en dat is dan nog steeds gecomprimeerd, zegt hij, want hij maakte er nog duizenden meer – zijn er te zien, en  ook enkele (korte, héél korte) films. Een originele keuze van een  museum waar echt niet alleen maar de Gen Z’ers en millennials komen bij wie Roeters een snaar  raakt. Je kunt in ieder geval wel stellen dat er niet eerder zoveel piemels en vulva’s in Voorlinden hingen. Misschien dat de 80-jarige Museumkaarthouder daar wat van gaat vinden, denkt hij. „Er zullen inderdaad mensen zijn die zeggen: dit zijn wel héél veel pikken. Maar dan zeg ik: tel ze nou eens. En tel dan eens de verdrietige tekeningen, tel de tranen. Of de kut, de kont, alles komt voorbij. Ik vind het fijn dat ik daarin niet te vangen ben. Dat je niet kan zeggen: het gaat altijd over pik en kut. Of het is altijd een flauwe grap, of altijd filosofisch, altijd absurd. Ik probeer eigenlijk alles te verbinden en met elkaar te verweven.” Roeters vindt het interessant wat voor beeld mensen van hem hebben. Afgaand op de reacties die hij op Instagram krijgt: iemand die wel aan de drugs moet zitten, als hij dit soort dingen maakt. Of iemand met wie je ongelofelijk goed zou kunnen feesten, heel rock-’n-roll, want hij is zo lekker gek. Maar vooral: „Ik denk dat ze heel veel zwaarte achter de persoon Rogier Roeters verwachten. Ik heb natuurlijk zo’n bovenste laag, heel veel ha-ha-ha, plat en grappig. Maar er zit ook wel wat zwaarders tussen, gevoeligheden, aan trauma gerelateerde dingen. Niet per se van mij, maar van de hele wereld. Dus misschien denken mensen: volgens mij gaat er een somber iemand schuil achter de tekeningen.” Kortom, iemand bij wie je zou twijfelen óf hij het leven wel de moeite waard vindt. Om dat laatste maar meteen te ontkrachten: hij is verre van somber, en vindt het leven, in al zijn excentriciteit, zeker de moeite waard, júíst daarom. En  rock-’n-roll is hij allerminst, eerder het tegenovergestelde. Hoe manisch hij ook te werk gaat – „mensen vinden het manisch, ik voel mezelf meer vormgever van mijn energie” – , hij is zelf gebaat bij een behouden, simpele manier van leven. En aan drugs gaat hij helemaal niet beginnen. Dat heeft goede redenen, zo zal blijken in het gesprek. ‘Ik voel me vormgever van mijn energie’ „Alles wat ik doe, doe ik in het extreme”, zegt Roeters als we zijn carrièrepad vol met „korte, heftige carrières” langslopen. Zo was hij ooit talentvol voetballer, speelde in de jeugd bij Willem II. Zijn talent was zijn doorzettingsvermogen. Toen dat niet meer genoeg was, stopte hij met voetbal. Hij sloot het ook helemaal af: vraag hem nu wie er bij Willem II speelt, en hij zou het je niet kunnen vertellen. Hij wilde een modeopleiding gaan doen, had altijd iets met kleding gehad. Daarvoor was een tussenopleiding nodig, die ook andere gebieden raakte: fotografie, kunst. Hij had een portfolio nodig om überhaupt binnen te komen, maar had niets, en gebruikte toen werk van andere mensen, familie en kennissen. Zoals van een oom, die cd-hoesjes ontwierp. Maar hoe werkt dat? Dan ben je uiteindelijk aangenomen en zien ze dat je heel andere dingen maakt. „Ik denk dat ik ben aangenomen op basis van mijn enthousiasme. Ik had toen al mijn ideeënkracht.” Het idee… om andere mensen in te schakelen? Hij lacht. „Nou ja, wel mijn creativiteit dus.” Wat maakte je in die tijd? „Ik moest het vooral hebben van oneindig veel ideeën. Ik begon met een camrecorder filmpjes te maken, ik werkte met textiel. Het had allemaal een poëtische inslag. Teksten ook, heel gevoelige teksten. En dan iemand in een slowmotion op film door een bloemenveld laten rennen.” Een beetje live-laugh-love-ironisch? „Nee, heel serieus.” Als voetballer was Roeters juist heel agressief geweest. Hij was een echte uitschakelaar, kon keihard mensen tackelen, daar was hij ook goed in. „Ik denk dat er veel woede en vuur in me zat. Op de mens. Maar als ik iemand heel erg hard geraakt had, zei ik ook meteen sorry. Het waren een soort kleine woedeaanvallen.” Wel een enorme sprong dan, van iemand die keihard op het veld iedereen onderuithaalt naar de gevoelige jongen. „Ik groeide deels op in een machocultuur, met een Molukse vader die nooit iets zei. Er is in ons gezin veel shit gebeurd, het was af en toe niet prettig. Er was veel onrust thuis, waardoor ik mij af en toe onveilig voelde. Maar ik was ook gewoon heel gevoelig. Toen al. Waar ik vooral heel erg van ben geschrokken, is dat de vriend van mijn moeder toen ik jong was zelfmoord heeft gepleegd. Als je mijn rapporten uit die tijd leest: hij let niet op, korte concentratieboog, te dominant, te bazig. Ik weet dat ik best gevoelig was, maar in die hele voetbalwereld… Die woede was ook emotie natuurlijk.”  Een nare ervaring met een jointje op zijn achttiende zorgde ervoor dat hij „openklapte”. Er kwam enorme angst omhoog, paniek. Een paar maanden daarna ging het op tv over kunst en schizofrenie en kreeg hij een herbeleving van het nare gevoel dat hij tijdens het roken van het jointje had. „Alsof er een knop in me omging. Er was een Rogier ervoor en een  Rogier erna. Het was alsof ik een film terechtkwam, niets voelde meer echt. Derealisatie, depersonalisatie heet dat, een angstgerelateerde klacht. Ik voelde een diepe, diepe onveiligheid en had het gevoel dat ik me tegen mezelf in bescherming moest nemen. Ik heb die klachten van mijn achttiende tot mijn dertigste gehad.” Foto Annabel Oosteweeghel 
 Je hebt van je achttiende tot je dertigste gedacht dat je in een film zat? „Misschien wel langer. Het is nog steeds een zwakke plek. Ik weet daarom: ik moet geen drugs doen. Alcohol kan, maar ik moet me niet naar de kloten drinken.”  De controle willen houden, zodat áls je iets doet,  je daar bewust bij bent. „Precies dat. Daarom heb ik ervoor gekozen op mijn voeding te letten, veel te sporten. Die structuur heb ik nodig. Ik heb zoveel mensen bezocht in die tijd. Ik was op een gegeven moment zo wanhopig, dat als iemand had gezegd: giet een liter melk in je neus, ik het had gedaan. Ik dacht: niemand begrijpt me, maar ik had uiteindelijk gewoon behoefte aan veiligheid.” Roeters ging „terug naar zijn lijf”, en dat heeft enorm geholpen. Hij kan ook gerust – en hij snapt dat het niet past bij de indruk die je van hem en zijn werk krijgt – op stilteretraite, één keer zelfs zes dagen. Een tegenhanger voor de onrust, zegt hij. De controledrang heeft hij nog steeds, maar verrassend genoeg niet in zijn werk, zegt hij. Hij liet ook met liefde Voorlinden een selectie maken van zijn werk. „In het maakproces van de tekeningen zit ook totaal géén controle. Het verrast me steeds. Ik bedenk niet van tevoren dat ik over iets ga tekenen. Het ‘tekent zich’.” Die tekeningen hebben  gemeen dat ze altijd gaan over de absurditeit van het dagelijks leven, de rare dingen die we zien, die we tegen elkaar zeggen, onze relaties, onze emoties, of het gebrek eraan. Wat zijn we met z’n allen toch vreemd en tegelijkertijd diep menselijk. ‘Uiteindelijk had ik gewoon behoefte aan veiligheid’ Seks komt  vaak terug in je werk.  „Het heeft iets superkwetsbaars. Zeker in deze tijd zie ik dat het als soort wegwerpmiddel gebruikt wordt. Je swipet even terwijl je een zak chips leegvreet, je doucht, je gaat neuken. Niet dat ik dat verkeerd vind, ik zou als vrijgezel waarschijnlijk hetzelfde doen. Seks is heel verbonden zijn met elkaar, ín elkaar zijn, en tegelijkertijd ben je nog een soort zak aardappelen, pas je niet of nog niet bij de ander en kan je de ander nooit écht begrijpen. Ik vind dat interessant: waar zit de spanning, wat is intimiteit? Is het intiemer dat je tegen elkaar zegt: ik wil je in je kont neuken, of met een dikke pik in je broek zitten en géén seks hebben. Er gebeurt van alles in mijn hoofd.” Roeters was in zijn studietijd – hij deed de Kunstacademie in Den Bosch en een master aan het Sandberg Instituut van de Amsterdamse Rietveldacademie – en ook daarna nog vooral bezig met films. Maar met de tekeningen, sinds 2017 op zijn In-stagram-account te vinden, verdient hij  inmiddels  zijn geld. En daarin kan hij ook  het meest van zichzelf kwijt. Vind je de teksten of de tekeningen belangrijker? Het zijn vooral de teksten die mensen delen. „Ik heb mezelf nooit als een talig iemand gezien. Leg mij iets uit over spelling en ik begrijp het niet.” Ja, maar je hebt spelling en je hebt talig zijn. Waar komt dat spelen met taal dan vandaan? „Ik vind wat ik schrijf altijd heel erg simpel.” Misschien, maar het is spitsvondig genoeg om te zeggen: dit verzint niet iedereen. „Verdraaiingen kan ik wel zien inderdaad. Voelen waar de grap zit, waar de spanning zit.” Je moet zo’n verdraaiing als ‘La vie est (mij nie) belle’ nog maar wel als eerste de wereld in gooien. „Ja… dat zoiets werkt ook, hè…” Je vindt het rot dat het werkt? „Nee, ik vind het interessant dat dat werkt.” Dat is een van je populairste teksten, staat ook op allerhande merchandise. „Klopt, terwijl ik denk… tja. Bij wat het beste verkoopt, denk ik soms: iedereen kan dit toch verzinnen? Ik heb ook weleens dingen, tekeningen waar zó veel ontroering in zit, dingen waar mijn hart en ziel echt in zitten en die dan toch niet, of bij een klein publiek overkomen. „Ik had een tekening gemaakt waarop ik terugging naar voor ik geboren werd, mijn vader opzocht en in zijn oor fluisterde: beter ga jij van mij houden, anders krijgen we er allebei last van. Dat raakte me. Het kan niet, het is fantasie, maar er zit veel gevoel in.” Ik vind het mooi dat je dat zegt over je eigen werk. „Als ik het nu zo tegen jou uitspreek, raakt het me, dat gevoel erachter.” Maar zo’n tekening en tekst zijn dan misschien minder deelbaar. „Ja, of misschien zijn er wat mensen met daddy issues.” Hij lacht.  Hoe sta jij nu in het leven? „Ik vind het leven interessant. Ik vind kleine dingen leuk, de natuur, een gesprek, mezelf leren kennen via de ander. Je ontkomt niet aan pijn, sterfte en verdriet, en ik heb veel uitgehuild en uitgeschreeuwd. Maar ik voel echt verschil inmiddels.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/06/12/kunstenaar-rogier-roeters-alles-wat-ik-doe-doe-ik-in-het-extreme-a4166953</guid>
      <pubDate>Mon, 12 Jun 2023 05:27:01 +00:00</pubDate>
    </item>
    <item>
      <title><![CDATA[Dick Pels: ‘De mens is baas over de dingen, maar die doen van alles terug’]]></title>
      <description><![CDATA[<p>In de open stuurstand, een lange dag varen in een ijskoude noordenwind. Hij is net terug uit Rotterdam, via de Lek, de sluis bij Vreeswijk en over het drukke Amsterdam-Rijnkanaal naar de Zoutkeetsgracht in Amsterdam, zijn vaste ligplaats. Zijn boot is te lang om daar te keren, dus als hij binnenkort opnieuw vertrekt, moet hij eerst achteruit.  De schipper heet Dick Pels en zijn schip Nymphaea. Hij is van 1948. En zij, want een schip is een zij, een stalen motorboot van dertig meter lengte die officieel een salonbakdekkruiser heet en in 1917 is gebouwd als plezierjacht voor de Rotterdamse reder Albert Goudriaan. Pels kocht het schip in 1978, maakte er zijn huis van en bracht het zoveel mogelijk terug in oude staat. Nymphaea: waterlelie. Pels was in Rotterdam om in het Maritiem Museum zijn jongste boek te dopen: over de geschiedenis van de Nymphaea, die in Rotterdam haar thuishaven had tot de Duitsers haar  in 1941 inpikten. Hij vlecht er ook de vele strengen van zijn  eigen leven doorheen: zijn studie en  docentschappen als socioloog in Amsterdam, Groningen en Londen, zijn jaren als directeur van het wetenschappelijk bureau van GroenLinks. De wording van eerdere boeken, onder meer over Pim Fortuyn. De singer-songwriter die hij na zijn pensioen werd. En zijn leven aan boord met drie vrouwen, achtereenvolgens  Renée, Aya en Baukje. „Maar het schip moest wel de hoofdrol blijven spelen”, zegt hij. Toch is de ondertitel ‘Autobiografie van een jacht’ met opzet dubbelzinnig.  De rondleiding begint in de salon van de Nymphaea, met de originele panelen van Cuba-mahonie. Dan een luie wenteltrap naar beneden. De eigenaarskajuit, de kamers midscheeps waar Pels en zijn vrouw studeren en waar twee DAF-dieselmotoren listig zijn weggewerkt. En het lage achteronder waar het naar ijzer en olie ruikt en je de kabels ziet die de roeren bedienen.  Op de terugweg naar boven doet hij nog een deurtje open. „Dit was de hut van ‘tante’ Riet”, zegt Pels. „Zij was de gouvernante, maar ze was altijd overal bij, ook toen de kinderen allang uit huis waren.” In zijn boek speculeert hij over haar rol: ménage à trois, misschien iets tussen de twee vrouwen? Niemand kon – of wilde – het hem vertellen.  En dan zijn we terug in de salon, de tafel vol boeken: fictie, geschiedenis, politiek, poëzie en het boekje Motorziel, van zijn vriend Warna Oosterbaan, ook socioloog, die ook gelooft in een onscherpe grens tussen mensen en dingen.  In 2020 pleitte je  nog bevlogen voor een fusie van PvdA en GroenLinks. Waarom schrijf je niet meer over politiek?  „Ik pleit al dertig jaar voor een progressieve combinatie, toen liefst met D66 erbij, maar dat is een rechtse niks-doen-partij geworden. Nederland stagneert. Alleen in het hoekje van de PvdA en GroenLinks is nog een beetje energie. Rutte houdt alles tegen of schuift het voor zich uit. De middenpartijen zijn dood of drijven af naar populisme. Ik had het gevoel dat ik daar alles wel over had gezegd.” Hard werken aan mijn boot heeft me geholpen over wanhopige stemmingen heen te komen  „De andere reden”, zegt Pels, „is dat ik in een enorme depressie terechtkwam.” Over die jongste crisis, die anderhalf jaar duurde, schrijft hij niet. Wel dat al eerder zoiets gebeurde, in Londen. Vlak voor een conferentie die hij had georganiseerd „gooi ik alles neer, meld me ziek en vertrek halsoverkop naar Amsterdam”, schrijft hij. Daar stort hij zich op het werk aan zijn boot; „een vorm van therapie die me al eerder heeft geholpen over wanhopige stemmingen heen te komen.”  Hoe begon deze depressie? „Na mijn pensioen in 2013 merkte ik dat ik geen ideeën meer had. Ik schreef nog wel, zoals een boekje over Europa, maar toen was het op. Daarna ben ik fanatiek muziek gaan maken. Er kwamen zomaar een hoop liedjes tevoorschijn en ik ben gaan optreden. Ik wilde drie cd’s maken en dat heb ik gedaan, met een vriend. Mijn held is Paul McCartney. Toen kwam corona en kon ik niet meer optreden. Niet erg; ik kon ook thuis aan mijn cd werken. Maar er kwamen ook geen ideeën meer voor nieuwe liedjes. Dat was eind 2021. „En toen kwam 6 mei 2022 eraan: de twintigste verjaardag van de moord op Pim Fortuyn. Ik wist: dan gaan ze mijn boek uit 2003 erbij halen en moet ik er iets van vinden, daar werd ik bang van.” Waarom? „Ik kon geen behoorlijke zin meer schrijven, was totaal depressief. In januari dit jaar werd het nog erger. Ik ben op een zondag naar de eerste hulp gegaan en kreeg oxazepam, dat vlakt alles af, maar dan komen de angsten terug en moet je weer zo’n pil. Bizar, maar het hield ook opeens op toen ik valium kreeg. Daar word je wel suffer van, maar twee, drie weken later waren alle angsten weg. Ik werd opeens een enorme positivo. Baukje dacht: wat is dit, je lijkt wel 35 of zo. Ik bedacht ook weer projecten. De psychiater zei: waarom altijd groot? Je kunt toch kleine dingen doen, aan je boot klussen? Maar dat ging ook niet, omdat ik een pees in mijn schouder had gescheurd toen ik op het skateboard van mijn kleindochter was gaan staan, in mei vorig jaar. Ik was bijna opgelucht: hè hè, nu hóéf ik geen gitaar meer te spelen. In de psychiatrie heten zulke gedachten ‘ziektewinst’.” In je boek over Fortuyn schrijf je over verwantschap, ‘mensen met een katholieke jeugd en een marxistisch verleden herkennen elkaar altijd’. Jullie paden kruisten elkaar in Groningen.  „Hij was een joyeuze, leuke man. Toen. We waren even oud en ik ben net als hij, maar veel later, ook uit de universiteit gestapt. Hij was wel rancuneus, meende recht te hebben op het hoogleraarschap.” Foto Andreas Terlaak
 Ben jij ook een buitenstaander? „Vroeger heb ik het gecultiveerd. Als  anarchist, later marxist. In de studentenbeweging zagen we onszelf als collectieve buitenstaander: kinderen van de lagere middenklasse die de universiteit wilden veroveren. In de vakgroep sociologie was ik meer politiek en filosofisch geïnteresseerd, dat gaf ook spanning. Ik besloot in Groningen te gaan werken bij filosofie en daarna ben ik naar Londen gegaan, want ik mocht geen hoogleraar worden. Dat werd Jos de Beus, een vriend van mij, maar ik vond mezelf beter.” Op een boot woon je ook een beetje buiten de maatschappij. „Ja, kamperen. En altijd werk. Het smerige, harde werk met je handen heb ik altijd gewaardeerd. Lassen, timmeren. Ik bewonder het ambachtelijke.”  Je schrijft: ‘Ik woon in de boot, zij woont in mij’.  „Ja, de boot kocht mij.” Je zag ‘een diffuus wenkend licht’, ‘alsof ze een ziel had’, schrijf je. Dat klinkt als een mystieke ervaring.  „Dat klopt. Al geloof ik er niet in. Het is iets wat je er zelf in projecteert. Ik zag natuurlijk dat dit een raar, uniek schip was. Ik woonde op een slechte etage en dit schip beloofde vrijheid en ruimte. Wat een illusie bleek. Het lekte, in de winter stond de sneeuw in het keukentje, alles bevroor. Het heeft een jaar gekost om het varend te krijgen: om naar de werf te gaan voor nog meer reparaties.” Wat bedoel je met ‘projectie’? „Iets roept in jezelf, maar het lijkt van buiten te komen. Maar het is verneukeratief als je denkt dat het alléén van buiten komt. Dat God jou roept, of het volk of zo. Thierry Baudet denkt dat. In werkelijkheid is het een wisselwerking. De mens blijft de baas over de dingen, maar de dingen doen wel van alles terug.  Toen ik aan dit boek begon zei iemand: laat je boot zelf spreken, maar ik vind niet dat de dingen een stem hebben, dat is animisme. Ik heb wel ervaren dat dit schip dingen van mij vraagt die onontkoombaar zijn. Ook zodat ze niet zinkt. Al dat werk, daar moet je doorheen.” Bij je eerste geliefde, Renée, leek de boot tussen jullie beiden gekomen te zijn. „Dat is niet helemaal waar. Toen we elkaar ontmoetten was zij jong, achttien of negentien, en er was een flink leeftijdsverschil.  En – dit is een sociologische opmerking – ik was eigenlijk verliefd op haar hele familie. Haar vader was  hoogleraar sociologie in Leiden en haar moeder een bekende politicologe. Een bruisende familie, waar ik me thuis voelde, door werd opgetild. Ze studeerde sociologie, was mijn assistente. En toen wilde ze haar eigen weg gaan. Ze is altijd een goede vriendin gebleven. Ik was wel altijd jaloers op mannen met stoere bootvrouwen. Die kreeg ik nooit in mijn netje.” Ik heb ervaren dat dit schip dingen van mij vraagt die onontkoombaar zijn Intussen woont hij al bijna dertig jaar op de Nymphaea met Baukje Prins, een filosofe. Met haar ‘raakte het aan’, schrijft Pels, toen hij lesgaf in Groningen en zij er studeerde. Hij praat met trots over zijn dochter Zita, die nu in het Amsterdamse college zit als wethouder (Volkshuisvesting en Duurzaamheid) voor GroenLinks. „Ze is meer een doener dan ik.”  Je vond dat GroenLinks minder moest dromen en gretiger naar macht moest zijn, is dat nu zo? „Ik vind dat Jesse Klaver het goed combineert. Ik vind hem kundig, maar hij raakt mij niet zo in het hart. Een Frans Timmermans zou dat wel doen en dat ik nu een PvdA’er noem, is toeval. De wetenschappelijke bureaus van de twee partijen snappen hoe je economische en groene standpunten kunt verenigen, maar op lokaal niveau is het aan het verbrokkelen.” Je bepleitte destijds een ‘relativistische politiek’. Wat is dat? „Democraten moeten erkennen dat er geen absolute waarheid is. Dat lijkt misschien strijdig met activisme, maar je hoeft de waarheid niet in pacht te hebben om de straat op te gaan. Het blijft wel een probleem: democraten moeten altijd vechten met één hand op rug gebonden; ze mogen nooit zo erg worden als hun tegenstanders. Dat zie je ook in Oekraïne. Je moet altijd opkomen voor dat verschil in beschavingsniveau, al ben je dan wel eerst in het nadeel.” Extinction Rebellion is toch ook buiten de politiek een uitweg in activisme zoeken? „Ik vind het sympathiek en ben ook in Den Haag op de A12 gaan zitten. En ik ben lid van Grootouders voor het Klimaat. Maar ook hier zie je nu af en toe het absolutisme.” Blijven hangen in een academische loopbaan leidt tot tunnelvisie, en onderwaardering van zoiets als handenarbeid       Een van Pels’ liedjes heet ‘Crosspath’. Hij zingt: ‘Coming across my footsteps/ In a journey to the past/ Wondering who I was/ When I was passing through here last/ Wondering who I will be/ When I will pass through here again […]. Met zijn schip bezoekt hij graag plaatsen waar het vroeger al eens is geweest: Veere – toen een kunstenaarskolonie die de artistiek geïnteresseerde Goudriaans aansprak –, Den Briel, Urk, Terschelling, havenstadjes aan de IJssel. Op zulke ‘kruispaden’ vaart de Nympaea ‘door haar eigen silhouet’, schrijft hij. Pels: „In Rotterdam gebeurde het weer, in de Veerhaven, ooit haar thuis. Er valt iets samen, een soort déjà vu. Dat gevoel kun je ook vooruit projecteren. Kom ik hier ooit terug? Wil ik dat? Ik ben 75, ik denk daar over na.” Een bedevaart naar jezelf?  „Ja. In Londen ga ik ook altijd terug naar vaste plekken. Even naar Turners schilderij van een onttakeld zeilschip kijken dat door een stoomboot naar de sloop wordt gesleept, The Fighting Temeraire. Even fietsen langs de Theems, wat ik zondagochtend altijd deed. Rituelen. Het is een soort bidden, denk ik.” Foto Andreas Terlaak Maakt dat het leven de moeite waard?  „Ik weet weer wat ik in de afgelopen rottijd eigenlijk ook wel wist: de liefde voor mijn partner, mijn dochter en mijn (bonus)kleinkinderen. En de zin en de moed om niet in één ding te blijven hangen, zoals een academische loopbaan,  want dat leidt tot tunnelvisie en ook tot onderwaardering voor zoiets als handenarbeid. Ik wil de baas zijn over mijn eigen tijd zodat ik van spel kan wisselen. Per saldo heb ik dat te weinig gedaan, vind ik.” Je schrijft dat de Nymphaea ooit zonder jou verder zal varen in de tijd.  „Ik ben maar een passant. Ik hoop dat een jonger iemand  met dezelfde intenties haar verder wil dragen, als ik het niet meer kan. Gelukkig heb ik geen steile  trap hier, dus ik ga nog even door met The Iron Lady.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/05/29/de-mens-is-baas-over-de-dingen-maar-die-doen-van-alles-terug-a4165817</guid>
      <pubDate>Mon, 29 May 2023 05:27:02 +00:00</pubDate>
    </item>
    <item>
      <title><![CDATA[Saskia de Coster: ‘Ik ga niet voorzichtig verliefd worden op een matig leuk iemand’]]></title>
      <description><![CDATA[<p>Zonder mislukking geen literatuur. Saskia de Coster zegt het beslist, maar niet zonder twijfel („Allez, zonder mislukking geen literatuur toch, hè?”). Er is denken aan voorafgegaan dat niet afgesloten is, maar wel een voorlopige conclusie toestaat. „Ik ben geen schrijver die een therapeutisch proces neerschrijft en –”, we zitten in een koffiezaak in Antwerpen en er wordt een wortel-gembersapje gebracht, „en dan gelooft dat alles opgelost is. Schrijven is wel een soort zelfhulp, een onderzoek naar jezelf en naar de wereld waarin je leeft. Maar die zelfhulp moet mislukken, want ik geloof niet in een therapeutisch eindpunt, een mooi afgerond geheel. Van: hèhè, alles is overwonnen, we kunnen opgelucht ademhalen. Ik mag hopen van niet.” De twee nieuwe boeken die  Saskia de Coster (1976) dit voorjaar publiceerde, de novelle Maart en de roman Net echt, staan wel vol beweringen. Stelligheden. Wijsheden. Lessen over het leven, over de hedendaagse mens. De boeken gaan over de liefde – op de warme en veilige manier, de liefde die leidt tot lange relaties en gezinnen en kinderen, maar ook over de schaduwzijde, de destructie die vurige verliefdheden en affaires kunnen brengen.  Maart is opgezet als handleiding niet-meer-verliefd-worden, Net echt gaat over een uiteenbarstend gezin én over een schrijver die met de omweg van dat fictieve gezin (een man, een vrouw, een dochter) haar eigen leven beschouwt. Die schrijver is Saskia de Coster – daar hoeven we geen literair verstoppertje over te spelen. Zij was degene die verliefd werd, haar gezin (twee vrouwen, een zoon) verliet, over de puinhoop uitkeek en dacht: wat is er gebeurd? De ‘wijsheden’ zijn haar lessen – vandaar een interview aan de hand van citaten. Verbeelding is een illusie. Alles is er al. Je legt het bij elkaar, je herschikt en zoekt. Je zaait je ervaringen uit over het verhaal, ze gaan ergens liggen tussen je woorden „Ik denk dat voor al het geschrevene geldt dat er een enorme verbondenheid is met de persoon van de auteur. Wie dat ontkent houdt een rookgordijn voor – zo van: de schrijver die verhalen uit de lucht plukt en daar niets mee te maken heeft. Het is een gekend idee, van het grote, mannelijke, scheppende genie dat een boek schrijft en als een goddelijke autoriteit het schaakspel beroert, en dat verhaal dan ver in de geschiedenis plaatst, om zich ervan te distantiëren. Zo van: ik kan emoties scheppen en personages creëren, maar ik heb er niets mee te maken.  „Ik vind dat een beetje machogedrag, aandoenlijk ook wel. Zulke boeken hebben dan de pretentie van eeuwigheid en universaliteit, maar tegelijk stoppen die schrijvers ook gewoon hun eigen kindertijd, hun obsessies en kwetsuren in de personages. Kijk naar Hugo Claus, Jeroen Brouwers. Die veilige afstand bestaat niet. Ik ben ervan overtuigd dat je niets kunt creëren dat helemaal niet met jezelf te maken heeft, omdat we sowieso vastzitten in ons eigen perspectief. Daar kun je beter eerlijk over zijn. Ik heb een gezin verzonnen, voor Net echt, maar ik weet dat de gezinsleden afsplitsingen van mij zijn en hun verhaal ook het mijne is.” Wat hebben we onszelf in de westerse wereld bedrogen, en wat zijn we bedrogen door onze samenleving te baseren op de romantische liefde „Net echt begon met een beeld. Ik had mijn gezin verlaten en doolde slapeloos door de stad en belandde voor mijn eigen huis en zag daar beweging achter het raam, mijn zoontje. Daar zakte mijn hart neer, ik besefte wat er was gebeurd: ik sta buiten en daar binnen staat mijn kind, en die gaat hier de gevolgen van voelen. Dat beeld bleef me bij.    „Ik ben en blijf gefascineerd door de familie als constructie, het gezin als hoeksteen van de samenleving. Dat staat onder druk – kijk maar naar generatie Z, die liever een situationship heeft dan een relationship, om maar niets definitief vast te leggen. Dat is een reactie op het mythische beeld van het stabiele gezin, dat ik zelf ook heel sterk heb meegekregen als kind. Ik kom uit zo’n gezin, stabiel, eigenlijk te stabiel, en daardoor roerloos: mijn ouders zouden zéker nooit uit elkaar gaan. Nu worden er steeds meer vragen bij die gezinsconstructie gesteld, uit de tijdgeest van maakbaarheid en zelfverwezenlijking. Nu zoeken we naar: wat wil ik nu echt zelf? Omdat het gezin zo vaak een vaststaand iets is, is er weinig ruimte voor die vraag, en ook niet voor een nieuwe verliefdheid bijvoorbeeld. Daardoor krijg je ofwel frustratie, ofwel affaires. Wat begonnen is uit verliefdheid, strandt dan weer op een nieuwe verliefdheid. Ik noem het in Maart een samenzwering tussen IKEA, de vastgoedsector en therapeuten.” Als verliefdheid nog een vermogen heeft is het de metamorfose „Ik denk dat verliefdheid altijd een poging is om te resetten. Je begint opnieuw – of je hebt die illusie. Dat is iets heerlijks, zoiets heb ik bij het begin van een boek ook: alles is nog mogelijk. En in de roes van verliefdheid doe je dingen die je niet voor mogelijk hield. Zal ik even 800 kilometer rijden om jou te komen oppikken? Er wordt zo veel mogelijk, en je verrast daar ook jezelf mee. Je ontsnapt aan jezelf. Dat geeft een machtig gevoel.  „De voorwaarde daarvoor is wel een grote nieuwsgierigheid, een gretigheid, een gulzigheid. Hoe gebeurt zoiets, waar ontstaan de scheurtjes in een leven die dat mogelijk maken? Want dat is best bijzonder in de sterke constellatie die een gezin ook kan zijn, een goedgeolied team, we hebben ieder onze rol en het bedrijf draait. Daaruit zijn affaires de geijkte ontsnappingsroute – daar zit spanning en opwinding. Je wordt meer dan enkel die ene. Meer versies van jezelf.” Iedere verliefde wil zichzelf vinden via een enorme wegomlegging. Via een ander „Als kind was ik heel geïsoleerd, ik had weinig sociale contacten, dus ik kon enorm in dingen opgaan, bijvoorbeeld in het mystieke. Ik was vastbesloten om mysticus te worden: ik zou me laten inmetselen in een muur. Of zoals de heremieten, Hadewijch, of Simeon de Styliet, die dertig jaar op een pilaar zat, ik vond dat fantastisch. Vanwege die inzet en overgave, jezelf buitenspel zetten voor iets hogers. Los van je lichaam komen en tegelijk de volmaakte liefdesrelatie aangaan. Ik zocht waarschijnlijk connectie.  „Later ging ik dat bij mensen zoeken – en daar zie je ook dat verlangen in van altijd weer zoeken naar een nieuwe liefde. Als de mystici je voorbeeld zijn, zoek je naar iets wat een mens niet kan bieden: een perfecte liefdesverhouding. Ik bedoel: ik ga niet voorzichtig verliefd worden op een matig leuk iemand. Als de drug is uitgewerkt, kom je toch weer bij jezelf uit. Maar die omwegen zijn net cruciaal: als je zo efficiënt mogelijk je leven wilt leiden, moet je op de dag van je geboorte een kuil graven en daarin gaan liggen.” Dit is geen verhaal van tekort maar van verlangen „Ja, waarom blijft die verliefdheid zo aantrekkelijk? Ik denk dat we dat vaak verklaren vanuit een tekort. Zo van: ik word altijd verliefd, want ik ben het slachtoffer van een gebrek aan affectie in mijn kindertijd. Je vult een gat op. Dat is een verklaringsmodel, maar ik vind dat ook redelijk pover. Als je de hoeveelheid liefde die je zoekt enkel verklaart vanuit een tekort, zou het de mensheid bedreigen als iedereen de juiste hoeveelheid moederliefde en vaderliefde krijgt. Dan zouden we niet meer verliefd worden, dan zouden we ons niet meer voortplanten. Ik geloof niet in zo’n eenvoudige oplossing, waarmee je weer terechtkomt bij de universele pretentie van de zelfhulp. Zouden er niet meer factoren meespelen?” En sommige ervaringen zijn niet te vangen in clichés of algemeen aanvaarde opvattingen. De innige relatie met je papa, bijvoorbeeld […] je zachtmoedige, verlegen papa die je met alle kracht in zijn lijf afranselde „Ik beschrijf geweld daar als een genot, en dat lijkt pervers, hè? Lacan heeft ooit geschreven dat slaan ook een vorm van strelen is, en daar zit een waarheid in. Het is onverantwoord om een kind af te ranselen, natuurlijk, maar het is ook een aanraking, waarin toewijding zit, en dat ervaart een kind ook zo. Woede is ook een vorm van liefde. Want waarom voel je zoveel haat voor iemand? Omdat je toch een heel sterke verbinding voelt.” Pijn sprak een waarheid. Het was een aanraking met de duisternis. Soms wilde je daar zijn, samen „Onze maatschappij heeft veel schrik van geweld. Vaak terecht: als de geweldpleger de fysiek sterkere en de ander de ondergeschikte is, als er sprake is van partnergeweld of systematische mishandeling.  Wij willen als beschaafde wezens graag alles uitpraten, maar het behoort nu eenmaal ook tot het menselijk arsenaal om geweld te gebruiken. Woorden kunnen tekortschieten, er zijn dingen waar we moeilijk bij kunnen met woorden, die wel bestaan en ons beïnvloeden. „Ik wil niet zeggen dat geweld oké is, maar geweld bestaat, het is een vorm waarin de mens zich kan uiten. Je kunt dat willen uitbannen, en  over alles willen praten, maar dan verlies je ook een deel van de menselijkheid. We kunnen de gewelddadigheid van de mens beter niet veroordelen maar onder ogen zien; we hebben nu eenmaal perverse en duistere kanten. Sterker: ik geloof ook dat geweld een uiting van onze levensdrift is. Willen we van geweld af, dan moeten we een artificiële-intelligentievorm de opdracht geven om ons te herscheppen tot  fluwelen wezens, die geen ruzie meer maken, geen strijd meer voeren, geen conflict meer voelen… Die heeft dan wel helemaal geen levensdrift meer.” Werk is selfcare, net als zeilen. Bezig zijn, oplossingen verzinnen „Om het laatste stuk van Net echt te schrijven heb ik mezelf vrijwillig een maandlang opgesloten in een glazen hok in het Koninklijk Museum voor Schone Kunsten hier in Antwerpen, waar ik dan in het zicht zat te schrijven. Mensen zeiden mij: oei, opgepast, dit gaat niet goed aflopen. Ik kan inderdaad de neiging hebben om in mijn hoofd te verdwijnen. Maar nu werkte het net omgekeerd, want ik kon schrijven. Dat is mijn werk, mijn manier om bezig te zijn en oplossingen te verzinnen. Tegelijk is schrijven een vorm van ontsnappen aan mezelf – want schrijven is ook transformatie, ik ben bezig om met mijn verbeelding een andere werkelijkheid te vormen. Dus waar een ander selfcare ziet in een kop thee in een wellnesscentrum, word ik dáár juist onnozel van. Dan verdwijn ik in de stilstand.” Ik wil alleen nog functioneel verliefd worden. Zoals functioneel naakt rondlopen „Het gaat om die vrees voor stilstand, voor roerloosheid: in een verliefdheid ervaar je bij uitstek die levensdrift. Ik besta weer, het leven bruist. Of ik nu verliefd ben? (lacht) Nee, ik moet mijn handleiding volgen! Ja, ik heb een nieuwe relatie, maar ik neem nu voorzichtiger stapjes. Ik ben wel echt tegen een muur gebotst door zo ontvankelijk te zijn voor verliefdheden. Dat wil ik niet meer. Maar half ontsnappen is moeilijk, dat bestaat niet – onze dionysische kant in een doosje stoppen, dat is onmogelijk. Dat is zoals gas geven en remmen tegelijkertijd: heel slecht voor een auto.  „Schrijven kan wel de plek van die heftige verliefdheid innemen – als ik echt begeesterd ben, voelt het letterlijk als een verliefdheid. Ik verlang ernaar bij mijn laptop te zijn, schrijven is het eerste waar ik aan denk als ik opsta. Daarom kan ik ook niet schrijven als ik midden in een razende verliefdheid zit. Dan gaat alle energie dáárheen.” In ieder mens schuilt een profeet en wanneer die ontwaakt, is er een beetje meer kwaad in de wereld „Dat schreef Emil Cioran, ik citeerde het in Maart. Ik ben eerder een antiprofeet – een profeet heeft volgelingen, ik hoef helemaal geen volgelingen. Een profeet heeft een boodschap, een claim op de waarheid, op de toekomst. Het gaat mij er niet om mensen de les te lezen, ik wil schrijven zo goed mogelijk vanuit mijn persoonlijke ervaring en daar echtheid in benaderen.”  Kwetsbaar zijn was de hel „Is het alsof het schrijven mij gemakkelijk afgaat? Dat lijkt dan maar zo. Het is geen pijnloos proces, ik schrijf over zwaktes en een beschamende mislukking, ik ben schuldig, een dader, ik hang onder de modder. Maar ik wil door de schaamte heen schrijven, anders blijft het bij mooischrijverij, leuke verhaaltjes. Daar is er al zoveel van. De literatuur is er om onze duistere kanten ter sprake te brengen.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/05/22/ik-ga-niet-voorzichtig-verliefd-worden-op-een-matig-leuk-iemand-a4165243</guid>
      <pubDate>Mon, 22 May 2023 05:27:02 +00:00</pubDate>
    </item>
    <item>
      <title><![CDATA[‘Ik dacht eerst: het overkomt me. Nu: ik dóé dit allemaal’]]></title>
      <description><![CDATA[<p>Bas Geeraets (44) tekent nooit een hond. Ook geen kat. Het is niet dat hij deze dieren niet mag – hij is zelfs dol op honden – maar hij voelt gewoon geen enkele behoefte om ze te tekenen. De kunstenaar houdt het bij vogels. Want: „Vogels hebben iets fragiels. Iets ongrijpbaars. Ze vliegen in het rond en zodra je ze goed wilt bekijken, zijn ze alweer weg. Ik weet ook niet precies wat het is… het is … iets heel persoonlijks.” Voor hem op tafel ligt een wit vel papier. Daarop komt een zwerm vogels in zwarte inkt tot leven. Hij tekent nooit van een plaatje, alles ontstaat in zijn hoofd. Als hij werkt, luistert hij naar punkrock via zijn koptelefoon. Bad Religion, Propagandhi, The Bronx. De beste dagen zijn die waarop hij helemaal in zijn tekening wordt gezogen en pas om één uur ’s middags voor het eerst op de klok kijkt om verbaasd te constateren dat het dus al zo laat is. Bas Geeraets hecht aan vaste patronen. Liefst vertrekt hij ’s ochtends om tien voor acht van huis, zodat hij om acht uur ter hoogte van de Albert Heijn in de stad is. Daar koopt hij iets lekkers voor de lunch, laat zijn fiets achter, vervolgt zijn weg te voet om bij Bagels &amp; Beans een kop koffie te bestellen die hij uiterlijk om half negen in zijn atelier opdrinkt. Op maandagochtend moet hij zijn dochtertje naar school brengen. Dat is dus niet zijn beste werkdag, want dan kan hij pas later beginnen met tekenen – slecht voor zijn focus. Het begon met een pauw. „Ja, die pauw. In de trein. Ik verveelde me een beetje en begon te schetsen.” We schrijven 2018. De tekenaar,  is op weg van Den Bosch naar zijn woonplaats Nijmegen. Als de pauw af is, zet hij hem op Twitter. Meteen reageert er iemand: of hij de tekening mag kopen. Geeraets moet even nadenken. Natuurlijk mag dat, maar wat vraag je voor zoiets? En hoe komt de pauw bij zijn klant? Geeraets werkt op dat moment bij printerbedrijf Canon. Hij doet er „iets administratiefs”. Geen droombaan, maar een mens moet toch werken. „Ik had al verschillende baantjes gehad, maar was ook al een paar keer vastgelopen omdat ik het moeilijk vind de hele dag op een kantoor te zitten. Ik was achterin de dertig en had een hbo-diploma in de kunst. De ene keer was ik ondergekwalificeerd voor een functie, dan weer overgekwalificeerd. Het werk bij Canon leek me iets waar ik niet heel ongelukkig van zou worden en daarom had ik het aangenomen.” ‘Ik was ontzettend onzeker. Om dat te compenseren overschreeuwde ik mezelf. Ik was geen prettig persoon in die tijd’ Tekende je naast je werk al vogels? „Niet echt. Ik had dat hele tekenen een beetje geblokt. Na de havo – ik ben twee keer blijven zitten – begon ik aan de lerarenopleiding Nederlands in Utrecht. Na drie maanden hield ik het voor gezien. Toen ging ik kijken op de kunstacademie in Breda. Die was in een oud seminarie met een grote tuin. Ik was meteen verkocht. Maar ik was ontzettend onzeker. Om dat te compenseren overschreeuwde ik mezelf, maakte vreselijk veel lawaai. Ik was geen prettig persoon in die tijd. Een leraar complimenteerde me eens met een werk dat volgens hem zo in het Noordbrabants Museum kon hangen. Ik moest foto’s aanleveren, dan zou hij ermee aan de slag gaan. Maar ik heb die foto’s nooit gemaakt. Ik durfde niet. Dat gaf me het gevoel dat ik zo ontzettend had gefaald. Daarna wilde ik alleen nog maar weg uit dat wereldje. Toen wist ik natuurlijk nog niet dat ik ADHD had.” Wanneer kwam die diagnose? „Pas op mijn veertigste.” Waarom liet je je testen? „Ik liep telkens vast in mijn leven. Voelde me raar ten opzichte van andere mensen, wist niet wie ik was of wat ik wilde. En mislukte er weer eens iets, dan verbrandde ik alle schepen achter me. Ik was gescheiden, woonde weer bij mijn vader, dronk te veel bij wijze van zelfmedicatie. Ik was destructief bezig. Uiteindelijk moest ik daar iets mee.”  Foto Daniel Niessen Geeraets liet zich ontslaan bij Canon, ging in therapie en kreeg medicijnen. Het label ADHD was een enorme eye-opener. „Ik dacht: mensen met ADHD zijn gewoon heel druk. Maar het was veel meer dan dat, het was het complete plaatje. Ook mijn ongeremde emoties pasten er volledig bij. En waarom het me nooit lukte om structuur te houden. Alles eigenlijk. Ik begreep eindelijk waarom ik me zo anders voelde. En werd daardoor ook liever voor mezelf. Vroeger werd ik boos als er iets niet lukte, die frustratie moest er dan uit. Nu kan ik zeggen: oké, dit of dat is vandaag niet gelukt, morgen probeer ik het nog eens.” Terug naar de pauw… „Ja, nadat ik de pauw had verkocht, ging ik meer vogels tekenen en op Twitter zetten. Ik verkocht ze allemaal. Ik had recht op WW na mijn ontslag bij Canon, maar heb dat nooit nodig gehad. Eerst tekende ik in de bibliotheek en droomde ik van een eigen ateliertje. Na een jaar kwam dat ateliertje, ik durfde groter te dromen. Een werk van mij in een tentoonstelling? Gebeurde ook. Ik vond een ruimer atelier. Kreeg meer zelfvertrouwen. Waar ik eerst dacht: dit overkomt me allemaal, durf ik nu te denken nee, ik dóé dit allemaal. Het gebeurt omdat ik er heel hard voor werk. Soms zit ik wel zeventig tot tachtig uur per week in mijn atelier vogels te tekenen.” Het atelier van Geeraets is in een kelder onder een kantoorpand aan een drukke singel. Het plafond is laag, niet ideaal. En soms is het er onrustig. Hij kan er slecht tegen gestoord te worden, dan is de concentratie in één keer weg en de dag verpest. „Ik las laatst een draadje van iemand op Twitter die ook ADHD had. Het ging over tijdsbeleving. Hij schreef dat als hij een afspraak had om drie uur ’s middags, hij tot die tijd niets kon doen. Nog geen boodschap! Want dan was hij bang dat hij het niet zou redden qua tijd. Ik vond dat zó herkenbaar.” ‘Twitter is natuurlijk een superveilige  omgeving. Je hoeft mensen niet in real life onder ogen te komen’ Je hebt een gezin, hoe combineer je dat? „Ik ben natuurlijk altijd een soort ongeleid projectiel geweest. Dat is niet opeens voorbij. Toen ik de diagnose ADHD kreeg, zei ik tegen die therapeut: ik weet eigenlijk helemaal niet hoe ik moet leven. Ik kreeg hulp bij het beheren van mijn agenda, zodat het me niet steeds allemaal overspoelt. Ik heb een stiefdochter van 14, een zoon van 11 en een dochter van 5. Met mijn vriendin heb ik afgesproken dat ik steeds een klein beetje verantwoordelijkheid erbij neem thuis. Sinds kort werk ik op woensdag niet meer, dan ben ik bij mijn jongste dochter. Maar dat is echt wennen. Ik moet dan bijvoorbeeld mijn was doen. Maar toen ik zo druk was met mijn solo-expositie, schoot het erbij in. En als ik het een paar keer ben vergeten, verdwijnt zoiets uit mijn systeem. Dan is het echt weg, en kan ik me oprecht afvragen waarom er geen schone kleren meer in mijn kast liggen. Op woensdag moet ik ook voor het avondeten zorgen. Boodschappen doen is een opgave voor mij. We hebben een huis gekocht, binnenkort gaan we over. Mijn vriendin zei: Bas, jij gaat die ochtend gewoon naar je werk en komt daarna thuis in een nieuw huis. Zij regelt alles, want met mij erbij wordt het chaos.” Van onder zijn pet lacht hij verontschuldigend. Want ja, zo is het nou eenmaal. Het blijft zoeken naar een balans in de wereld van Bas Geeraets. Maar er is een Bas van vóór de diagnose en een Bas van daarna. Die laatste versie leert hij steeds beter omarmen. In 2019 werd zijn boek Met inkt uit de veren (gedichten en illustraties) genomineerd voor de Jan Wolkersprijs. In maart 2023 opende zijn eerste solo-expositie in museum Nairac in Barneveld (te bezoeken tot en met 2 september). Toen hij het verzoek had gekregen om daar twee enorme zalen in te richten met zijn werk, mailde hij de directrice wel twintig keer. Was het echt zo? Wilde ze het nog eens bevestigen? En toen hij gevraagd werd om een tekening in te leveren voor een expo in Antwerpen en daarna eentje in Florence, moest hij zichzelf ook even in de arm knijpen. „Ik ben naar Italië gevlogen voor de opening. Vond ik superongemakkelijk, want ik ben best verlegen. Maar ik heb het gewoon gedaan en kon er ook echt van genieten. Dan zie ik mezelf daar staan en denk ik: hoe ben ik hier nu weer terechtgekomen?” Je deelt dat soort momenten met je 15.435 volgers op Twitter. Laatst schreef je: ‘Ik zit steeds minder op Twitter en meer in de echte wereld.’ Wat bedoelde je daarmee? „Twitter is natuurlijk een superveilige omgeving. Je hoeft mensen niet in real life onder ogen te komen. Maar door die exposities en ontmoetingen in de kunstwereld zet ik steeds vaker stappen buiten mijn atelier. Meer en meer durf ik te zijn wie ik ben. Tot juni volgend jaar zit mijn agenda vol met opdrachten. En dat voor een kunstenaar die niet eens een eigen website heeft. Met negatieve feedback kan ik daardoor ook beter dealen, want kritiek op mijn werk hoort er natuurlijk wel bij.” Je hoofd leegmaken is lastig als je ADHD hebt.  Als ik veel aan het gamen ben, weet mijn vriendin al: zijn hoofd zit weer vol’ Ben je gelukkig? „Ja, ik zit goed in mijn vel. Maar ik weet dat dat ook weer voorbijgaat. Ik heb hoge pieken en diepe dalen. Na de opening van die expo in Nairac kreeg ik een gigantische dip. Ik wilde maandagochtend gewoon weer gaan werken in mijn atelier, maar kwam twee weken tot niets. Dan zwelg ik in zelfmedelijden. Ik heb alleen maar filmpjes liggen kijken op mijn telefoon. Vroeger zou ik daar heel boos om zijn geworden, nu ben ik milder. Het komt wel weer. Ik moet gewoon eerst mijn hoofd leegmaken, dat is lastig als je ADHD hebt. Als ik thuis veel aan het gamen ben, weet mijn vriendin al: zijn hoofd zit weer vol.” Soms helpt het om van omgeving te veranderen. Verruilt hij zijn atelier voor zijn favoriete café De Deut om daar te gaan zitten schetsen. Of brengt  zijn dochtertje thuis  hem op een verfrissend idee. Zitten ze samen te knutselen, bedenkt Geeraets opeens dat hij natuurlijk ook vogelzwermen kan maken van gevouwen vogeltjes. Hup, de volgende dag meteen op de fiets naar de winkel voor zwart karton. Hoe groot is jouw angst om alles weer kwijt te raken? „Groot. Dan vraag ik me af hoelang ik dit volhoud. Ik kan natuurlijk niet de rest van mijn leven roodborstjes blijven tekenen. Lukt het me om op tijd te vernieuwen? Maar het scheelt dat tekenen het allerliefste is wat ik doe. Dus ik zal altijd wel een manier vinden om daar een bestaan omheen te bouwen, dat vertrouwen is er. En een voordeel van mijn ADHD is dat ik altijd erg in het nu leef. Ik reageer op de prikkels die nú binnenkomen en denk daardoor niet aan later, aan wat ik morgen moet doen of aan mijn belastingaangifte. Ik kan makkelijk loslaten.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/05/15/ik-dacht-eerst-het-overkomt-me-nu-ik-doe-dit-allemaal-a4164731</guid>
      <pubDate>Mon, 15 May 2023 05:27:03 +00:00</pubDate>
    </item>
    <item>
      <title><![CDATA[Kunstenaar Chris Ripken: ‘Verwaarlozing in de stad, die vóél je’]]></title>
      <description><![CDATA[<p>Wanneer ik van mijn huis naar het station loop om naar mijn werk te gaan, kom ik twee beelden van hem tegen: de zeemeermin en het keuvelende stel. Als ik aan het einde van de dag via een andere weg terugloop, zie ik er weer één: de vrouw met de drie honden. Neem ik de tram, dan nog  een andere. Vrolijke, kleurrijke beelden zijn het. Ze zorgen ervoor dat mijn buurt prettiger aanvoelt. Kunstenaar Chris Ripken (66)  woont in Rotterdam-Noord, een paar straten bij mij vandaan. De afgelopen dertig jaar maakte hij beelden in opdracht van de deelgemeente, van woningcorporaties, ziekenhuizen, scholen. Het zijn vaak figuren van mensen en dieren die hij heeft  beplakt – of laten beplakken, ook daar gaan we straks over praten –  met duizenden mozaïeksteentjes van gekleurd glas. De zeemeermin bij het winkelcentrum heeft een staart in alle mogelijke tinten blauw en groen, om haar hals een gouden band, de borsten zijn felroze. De keuvelende man en vrouw, Jut en Jul worden ze genoemd, zijn feitelijk twee rampalen op de stoep van een juwelierszaak. Ook die   zijn van top tot teen  bezet met uitbundig gekleurd glasmozaïek. We hebben afgesproken in zijn atelier, de kamer waar we zitten hangt en staat propvol: tekeningen aan de muren, beelden op de vloer. Door het raam zie je de hele tijd mensen langslopen, vaak kijken ze even naar binnen,  vertragen hun pas, blijven staan. „Mensen krijgen minder haast als ze kunst zien, ineens letten  ze beter op hun omgeving”, verklaart hij dit gedrag. Hetzelfde gebeurt bij zijn huis een paar honderd meter verderop, ook propvol kunst, ook zonder gordijnen voor de ramen. Chris en Hannie, zijn vrouw, vragen passanten soms naar binnen, „wildvreemden, ja” die denken dat ze bij een klein museum zijn beland. Chris Ripken is geboren in Rotterdam. Een vroege herinnering: „Het woord mof. Het was een van de eerste woorden die ik leerde, ik hoorde het de hele tijd.” Zijn Rotterdamse vader was getrouwd met een Duitse. Bij zijn ouders was dat slecht gevallen, er waren familieleden overleden in de oorlog.  Nog een herinnering: „Mijn moeder kwam uit een familie van stand, ze woonden in een prachtig huis met een grote tuin eromheen. Vergeleken bij de familie van mijn vader was het er paradijselijk. Die hadden een souterrainwoning.” Toen hij vier was besloten zijn ouders te emigreren. Naar Ethiopië, „waar ik  de tijd van mijn leven had”. Een woonhuis  op een suikerrietplantage, een klein schooltje op het terrein, een paard om de bergen mee in te trekken.  Op hun twaalfde moesten zijn broer en hij zonder hun  ouders terug, om hier naar de middelbare school te gaan. „Ik weet nog: ik kwam aan met het vliegtuig en zag van boven dat platte, aangeharkte land. Op het vliegveld werd ik opgehaald door mijn opa, hij was met de scooter gekomen. Er lag nog natte sneeuw, het was koud, ik moest achterop. Toen kwamen we bij die souterrainwoning en zwaaide de deur open. Klamme warmte sloeg je tegemoet, er hing de  geur van doorgekookt eten.”  Hij hoefde er niet te wonen, zijn broer en hij gingen naar een internaat. Daarna, zijn ouders waren intussen teruggekeerd: andere scholen in andere steden –  „ik was nogal onhandelbaar, ik ben een paar keer van school gestuurd” – en,  vanaf zijn twintigste, avond-atheneum in combinatie met ongeschoold werk overdag. Ten slotte de academie voor toegepaste kunst, min of meer toevallig. „Iemand zei: dat vind je vast leuker dan medicijnen studeren, wat ik eigenlijk wilde.” En toen  kwam je terug in deze stad. „Op mijn dertigste, dus daar heb ik lang over gedaan. Dat  komt denk ik  doordat er  altijd schuldgevoel  was vanwege  de oorlog. Mijn ouders gingen om die reden bijna nooit op bezoek bij  de familie van mijn vader. Maar bij de familie van mijn moeder voelde het ook niet goed. Dat hadden de slachtoffers moeten zijn, maar daar waren ze juist welvarend. Ik had het idee: ik moet over dat schuldgevoel heen komen.” ‘Mensen gedragen zich anders als ze zelf kunnen bijdragen aan hun leefomgeving. Dan zijn ze er trots op’ Wilde je iets goedmaken? „Het was niet mijn opzet, maar ik kreeg er wel de gelegenheid voor. Het was eind jaren tachtig, de tijd van de stadsvernieuwing. Hele huizenblokken waren dichtgetimmerd, veel wijken werden verwaarloosd. Maar in die huizen woonden nog mensen, complete families soms, veel oudere mensen ook. En je kon de verloedering  met  simpele middelen tegengaan, of in elk geval draagbaarder maken. Plantenbakken inrichten door plantjes te bietsen bij de stadskwekerij. Schotten beschilderen. Containers. Daar kreeg ik veel respons op – en gaandeweg werd het de invulling van mijn leven. Er was veel te doen en er was veel vrijheid, ik hoefde  aan niemand verantwoording af te leggen. En ik had een directe beloning, doordat ik zag hoe mensen reageerden.” Die waren blij? „Het is heel simpel hè: als de omgeving geen aandacht krijgt dan heeft dat effect op gedrag. En als je het omdraait  en  de omgeving wel aandacht geeft,  gaan mensen zich  verantwoordelijk voelen. Dat glasmozaïek heb ik indertijd gekozen omdat het vrolijk en sterk is, als er steentjes loslaten kun je het repareren, je kunt ze er met meer mensen opplakken. Er  zijn   veel makkelijke voordelen te halen als je dingen op straat en in de wijk doet.”  Zo ging het bij de zeemeermin, die jarenlang werd onderhouden door jongens uit de buurt. Ze schrobden groene aanslag weg met water en zeep, plakten mozaïeksteentjes terug die eruit waren gevallen, vaak hielden ze daarna nog een voetbaltoernooitje. Voor hun werk kregen ze altijd een paar euro: onderhoudsgeld dat beschikbaar was gesteld door de deelgemeente. Dat soort subsidie bestaat niet of nauwelijks meer. Terwijl, zegt hij: „Van de kunstgeschiedenis kun je leren dat mensen een hang delen naar esthetiek, naar herkenning. Als je ergens dingen ziet  die je herkent, dan weet je dat je niet alleen bent: door kunst maak je connectie.” Je hoopt op dat effect van  jouw beelden? „De zeemeermin is nooit gevandaliseerd, terwijl het toch een heel kwetsbaar beeld is. Dat is ook een stokpaardje van mij. Nou, een stokpaard. In een stad heb je kwetsbare dingen nodig om te weten dat je er veilig bent. Als dingen alleen maar hufterproof zijn dan is er decorumverlies. Er is dan geen plezier meer in de buitenruimte,  alle informatie is sturend en belerend: verkeersborden, verboden, reclames. De zeemeermin is vrije informatie, daar mogen mensen van denken wat ze willen, je kan het mooi vinden, of iets anders vinden. „Vroeger had je in een stad veel glas in lood, alle deuren waren verschillend, het metselwerk varieerde. Nu wordt er steeds meer informatie onttrokken aan de buitenruimte. Ook die hoogbouw, als je daar voorbij loopt is er niks waar je je mee kunt identificeren. Dat je denkt: wat mooi. Of: wat bijzonder. Misschien denk je dat over de skyline, maar op voetgangersniveau wordt de vrije informatie steeds minder. Alles is sturend, op het bevelende af. En daar stoor ik me aan  – ik zit niet meer op het internaat, kom op. Echt, als mensen zelf een bijdrage kunnen leveren aan hun leefomgeving  krijg je ander gedrag. Dan is het niet meer anoniem, zijn mensen  er  trots op, eigenen het zich toe, ze gaan ervoor zorgen. Anders gooien ze er troep bij, wat maakt het uit. En dan krijg je treurig makende informatie die je ongemerkt de hele tijd ziet, want onbewust zie je veel meer dan je denkt. In een bos ga je niet alle bomen bekijken, maar je voelt de omgeving. En dat is in een stad net zo: verwaarlozing vóél je.” Een paar weken geleden nog had iemand  een forse trap gegeven tegen het iele, metalen vissenbeeld op de stoep voor zijn huis. Toen heeft hij met een paar jongens van de school verderop een betonnen fundament gemaakt, zodat niemand die vis ooit nog om kan schoppen. „Die jongens leefden op, waren vrolijk. Voorbijgangers gaven complimenten, ze verdienden ook nog wat. Er kwamen nog een paar jongens bij, ik zei: gaan jullie anders ook maar even mee naar het atelier. En daar gingen ze toen  applaudisseren voor de kunst die ze zagen.” Wat verbindt de dingen die jij maakt met elkaar?  „Het besef dat het leven absurd is – en  dat ik daar alleen door  kunst   te maken orde in aan kan brengen. Wat mij ook weer rust geeft natuurlijk, want als je constant in de absurditeit verblijft  heb je geen houvast. Maar als ik iets teken, of met klei aan het werken ben, zit ik eventjes in een orde die er op dat moment  is. Ik begrijp wat ik maak omdat het zich aandient.”  Hij wijst naar een tekening op grijs papier,  links onderop de muur. Het is een figuur waarin je een mens kunt herkennen, maar misschien ook een vis. Of een engel, vleugels zie je ook. „Dat is de laatste tekening die ik heb gemaakt. Ik denk daar absoluut niet over na, ik maak dat en word er  vrolijk van. Het moet precies zo, in een  duidelijke, strenge wereld waar ik  nog geen lijn verkeerd mag zetten. In het gewone leven zie ik veel minder  orde. Ja, oppervlakkige orde:  regels en zo, dat snap ik natuurlijk wel. Maar het onderliggende is voor mij niet te volgen,  de absurditeit van het gewone leven begrijp ik niet.”  ‘We zijn altijd in beweging, zonder te weten wat dat ons brengt. Kunst geeft de energie toch door te gaan’ En hoe werkt het als je een beeld maakt met hulp van jongens uit de wijk? „Dat is iets anders. Dan maak ik een ontwerp en betrek ze daarna bij alle technische handelingen. Daarbij gaat het bijvoorbeeld over het aanvaardbaar maken van discipline. Dat ze snappen dat het fijn is om geconcentreerd te zijn, geen rotzooi te maken, stil te zijn ook. Dat zijn de eerste stappen. Daarna wordt het het verhaal van het meemaken,  dan gaat wat we doen leven voor ze. En het gaat ook over vertrouwen. We zijn aan het lassen, met cement bezig – als  er vertrouwen is kun je meer risico’s nemen, die worden dan kleiner. Op het eind is het  alsof zij het beeld hebben gemaakt.” Is het nog steeds jouw schuld jegens de stad die je aflost?  „Nee, dat schuldgevoel is er niet meer. De mensen die daar een rol in speelden zijn allemaal overleden. En ik heb een eigen identiteit gekregen, ik ben niet meer het kind van die twee tegengestelde polen. Kunst staat los van aards bezit, dat is ook mooi. Als mens ben je een leven lang in beweging, zonder te weten waar die beweging je brengt. En kunst geeft je de energie om toch door te gaan, kunst maakt het leven lichter.” Kunst geeft energie?  „Gisteren zat ik te bedenken hoe mijn leven ooit begon met een spermazoïde, die ene die als eerste bij die eicel kwam. De energie om daar  te komen – en dan ook nog als eerste:  ik denk dat ik die op een bepaalde manier heb behouden. Dat ik een richting opga  zonder precies te weten met welk doel dat is, maar dat ik door bepaalde dingen te doen wel naar dat doel toe beweeg. Ik teken veel figuren die doen denken aan engelen en aan vissen, dat zijn symbolen die in allerlei culturen worden herhaald, ze komen overal terug. Dus daar hebben wij als mensen een collectieve herinnering aan, dat kan niet anders. En ik denk dat ik als ik aan het tekenen ben, mij bevind in een universele staat van zijn die losstaat van alle zware dingen in het leven. Dit zijn we eigenlijk: dat wil ik denk ik laten zien in mijn werk.”  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/05/01/verwaarlozing-in-de-stad-die-voel-je-a4163443</guid>
      <pubDate>Mon, 1 May 2023 05:27:03 +00:00</pubDate>
    </item>
    <item>
      <title><![CDATA[‘In een land in oorlog bestaat geen enerzijds, anderzijds’]]></title>
      <description><![CDATA[<p>Intense kou, daar kan geen jas tegenop. Buiten -20 en de kachel blijft uit. Winters lang. Die kou blijft zitten in je lijf. Geen uren of dagen, maar jaren. Decennia. In een zomers vakantiehuis in Italië vraagt Melina Rakic nog altijd om het dikste dekbed. En laatst met die energiecrisis, je wilt niet weten hoe ze reageerde. Tot drie rijen dik ligt het brandhout nu opgestapeld onder de vensterbank. Een lach. „Ik zei nog tegen mijn man: ‘Het is niet genoeg!’”   Gek hoor, wat oorlog met je doet. Traumatische gebeurtenissen splits je af. De gevoelens stop je weg en alleen de feiten blijven levend. Vraag Melina Rakic (53) naar de baretten die de soldaten van Arkans paramilitaire eenheid droegen toen ze in de jaren negentig terreur zaaiden in Bosnië en ze weet feilloos de kleur – donkerrood. Maar het gevoel dat haar bekroop toen ze met een vriend eens wandelde door de stad, hij van een andere nationaliteit, en drie mannen van diezelfde eenheid hem dreigend zeiden ‘wat doe je hier?’, dat gevoel, van kwetsbaarheid, angst, verdwijnt onbewust in een vakje van de hersenen. Dertig jaar lang. Totdat elders in de wereld een oorlog woedt die aan de jouwe doet denken en alles totaal onverwachts eruit floept. Het afgelopen jaar was voor Melina Rakic niet gemakkelijk. Rakic is een doorgewinterd psychiater, bestuurder van Trajectum, een forensische instelling in het noorden van het land. Ze ontfermt zich dagelijks over de kwetsbaarste mensen in onze maatschappij. Psychiatrische delinquenten met zware trauma’s, ernstige gedragsproblemen. Maar dat er ook in haar nog een trauma zat, zó diep weggestopt, had ze niet geweten. „Kopje soep?” Ja, lekker. Melina Rakic zet thuis in Overveen een pannetje op het vuur en opent de koelkast. „Even kijken of de pubers… het is elke dag onzeker wat er nog in zit.”  De koelkast puilt uit. En ook de voorraadkasten – Rakic wijst naar achteren – staan vol. Eten, ook zoiets. Kwestie van gastvrijheid, de Bosnische cultuur. Bittere noodzaak bovendien, met drie kinderen die „als een stel sprinkhanen” de boel plunderen. Maar ook: angst. Altijd bang dat er te weinig is. Trekje van haar vader, sinds de oorlog. Rakic zet de soep op tafel. „Ik hoop dat-ie een beetje lekker is.” Heerlijk. En gezond! „Linzen, pompoen, paprika, geitenkaas.” Stop je je kinderen ook zo vol?  „Ik vind het vooral belangrijk dat we  ’s avonds met elkaar een goeie maaltijd hebben. Dat is een gezinsmoment, toch? Maar niet bij mijn patiënten hoor. Dat valt me telkens weer op. Veel van wat wij vanzelfsprekend vinden, hebben mijn patiënten als kind niet zo ervaren. De meest basale dingen hebben zij niet geleerd. Samen eten, hoe te knuffelen. Ik werk met mensen die, als emoties hoog oplopen, met het hoofd tegen de muur bonken, een lithiumbatterij inslikken. Dan denk ik: waar komt dit vandaan?”  En? „Veel stoornissen komen voort uit schade in de ontwikkeling. Dan lees ik de biografieën van mijn patiënten en denk ik: hoe bestáát dit? Kinderen voor wie nooit is gekookt. Nooit een ouder die heeft gezegd: trek een jas aan, het is koud. Rond hun twaalfde jaar komen de gedragsproblemen. Niet naar school. Drinken, blowen. Geronseld voor drugscriminaliteit. Jeugd-tbs…”  ‘HOE BESTAAT DIT?  KINDEREN VOOR WIE NOOIT IS GEKOOKT. NOOIT EEN OUDER DIE ZEI:  HET IS KOUD,  DOE EEN JAS AAN’ Waar gaat het mis? „In de vroege ontwikkeling. Die is zó belangrijk. Kinderen leren zichzelf en hun omgeving begrijpen door te kijken naar anderen. Ze leren: ‘als ik koud ben, pak ik een jas.’ ‘Voel ik me verdrietig? Een knuffel.’ Maar als opvoeders afwezig zijn, zoals door verslaving, een geestesziekte, dan leren ze geen betekenis geven aan hun gevoel. Veel van mijn patiënten zijn letterlijke have nots. Geboren in disfunctionele gezinnen, in kansarme wijken… Ken je de theorie van social defeat?” Nee… „Tegenslagen horen erbij in het leven. Een tegenslag kan je zelfs verrijken, als je basis goed is. Een tegenslag vergroot je aanpassingsvermogen. Maar veel van mijn patiënten staan er alleen voor. Die zijn laaggeletterd, digibeet, migrant. Het lukt ze niet om mee te doen in de maatschappij en als ze in de schulden raken, een dierbare verliezen, is er niemand die even een hand op hun schouder legt en vraagt: ‘gaat het nog?’. Ze ervaren social defeat en raken steeds verder geïsoleerd. Ze worden angstig, neerslachtig, depressief, soms zelfs psychotisch.” Je kunt in het leven best veel tegenslagen hebben, maar het gaat erom…. „Dat ze opgevangen worden.” Zelf groeide Melina Rakic op in een stabiel, liefdevol gezin in Banja Luka, de één na grootste stad van Bosnië. Vader Servisch, moeder Bosniak – moslim. Een hoogopgeleid, geëmancipeerd, tikje veeleisend nest. ‘Het hoofd dient niet om een kapsel te dragen’, zei haar moeder. Rakic: „En dat was niet alleen een onschuldige opmerking.” Bosniërs kunnen best hard zijn. Humorvol ook. Het is een land van overlevers, vanwege de stormachtige plek die het inneemt op de landkaart. Prooi van wereldrijken, onderwerp van conflicten. Bosniërs hebben leren relativeren, met zelfspot. En toen Melina Rakic er opgroeide zat het land in een rustige periode. Economisch ging het voor de wind  en het leven was er goed – „voor wie geen politiek gevangene was”. Een jeugd zonder tegenslag. Na schooltijd skiën in de bergen, de vakanties bracht Rakic door in een buitenhuis. Heerlijk vond ze het daar. Lezen, maar ook observeren. Urenlang kijken naar de bewegingen van een wesp, een kat. Patronen herkennen, begrijpen waarom dieren – en later mensen – zich gedragen zoals ze doen. Ze was student geneeskunde toen in 1992 de burgeroorlog uitbrak. In één klap einde jeugd, „twintig jaar ouder”. Bekenden werden onder de terreur van het Bosnisch-Servische leger gedeporteerd, vermoord, huizen werden in beslag genomen. Eerst overheerste ongeloof – „iedereen dacht: over drie maanden is het klaar” – en daarna kwamen de manieren om ermee om te gaan: coping mechanismen. Rakic, woedend, slikte haar boosheid na enkele nare incidenten in. Dat zag ze ook bij haar vader, haar broer. Ze trokken zich terug, uit angst. Anderen, ook sommige goede vrienden, wilden de ernst van de situatie niet inzien. Ontkenning. Uit opportunisme, of omdat ze er werkelijk in geloofden. Een enkeling, zoals die knappe jongen uit de buurt, werd zelf oorlogsmisdadiger. Iedereen reageerde anders op de situatie en tot op de dag van vandaag „valt daar met niemand over te spreken”. Een oorlog, weet Rakic nu, vernietigt het maatschappelijk weefsel. Veel moeilijker te repareren dan een brug. In haar stad  leefde iedereen in het donker. Stroom was er drie uur per twee weken. Gauw wassen, stofzuigen, douchen met warm water. Het laatste uur luisterde ze op cassettebandjes naar barokmuziek. Schoonheid, alsof de wereld niet alleen maar lelijk was. Alles even normaal. Het gaf haar troost, nog steeds. De piano waarop ze destijds speelde, staat nu in haar woonkamer. En weet je, het was niet eens de donkerte of de kou die haar in 1994 deed besluiten om te vluchten naar Nederland, alleen en zonder geld en zonder geldig universiteitsdiploma en met een paspoort van een land dat niet meer bestond – een letterlijke have not. Het was de wetteloosheid. Het gevoel dat je als burger vogelvrij bent. Dat mensen je mogen beledigen en bedreigen en op je mogen schieten zonder dat er wetten of regels zijn die je beschermen. „Je voelt je als mens waardeloos. Totaal waardeloos.” Blijkbaar zijn er wetten en regels nodig om je iets waard te voelen?  „Ja! En ik weet nog, mijn eerste dag in Amsterdam. Het was best koud en ik liep buiten over het Museumplein en ik kon er geen genoeg van krijgen. Ik vroeg ‘welk museum is dit’ en iemand zei ‘het Rijksmuseum, daar hangt een Rembrandt’, en het voelde alsof ik op een droomeiland was beland. Ik dacht: ik ben weer in bescháving. En wat mij opviel: heel veel verkeerstekens. Het eerste dat ik kon lezen. Overal pijltjes en wegmarkeringen voor de fiets.”  Regels. „Régels, órde, bescherming. Het merendeel van de mensen houdt zich eraan. En wie ontevreden is keert de vlag om. Het is allemaal zo onschuldig. En weet je wat ook zo mooi is aan Nederland? Die sterke democratie. De Tweede Kamer, rechters, journalistiek. Dat zijn enorme controlemechanismen. De Toeslagenaffaire kwam aan het licht door alerte politici en journalisten. Een schandaal, vreselijk, maar in Bosnië zou zoiets niet eens opvallen.”  ‘NEDERLANDERS BESEFFEN NIET DAT DOOR AL DIE REGELS NIET EEN OF ANDERE IDIOOT DERTIG JAAR PRESIDENT KAN ZIJN’ Veel Nederlanders riepen daarna juist: waardeloos, die regering! Maar jij zegt…  „Ontzéttend veilig. Nederlanders beseffen niet dat door al deze regels niet een of andere idioot een wet kan verzinnen waardoor-ie dertig jaar president kan zijn, zoals Poetin nu probeert. En weet je wat ook zo bevrijdend voelde toen ik net in Nederland was? Ik probeerde de taal te leren door te luisteren naar de radio en kranten te lezen en overal hoorde ik ‘enerzijds, anderzijds’.” Wat is daar nou… „In een land in oorlog bestaat geen enerzijds, anderzijds.” Daar bestaat alleen maar…  „Enerzijds.” Rakic focuste zich in Nederland op het opbouwen van een nieuw leven. Ze had het geluk dat zij, in tegenstelling tot veel van haar patiënten, een vangnet vond. In Bosnië had ze gewerkt voor Artsen zonder Grenzen en via via kreeg ze een baantje in een ziekenhuis in Amsterdam. Ze leerde de taal,  kreeg vrienden, leerde haar man – huisarts – kennen in een zangkoor en stichtte een gezin. Na een carrière in de spoedeisende psychiatrie en als geneesheer-directeur ging Rakic werken als forensisch psychiater en bestuurder in een kliniek voor psychiatrische delinquenten. Onder hen zijn mensen die zware delicten hebben gepleegd, zoals verkrachting of moord.    Maar ze hebben hun delict gepleegd vanwege een psychiatrische stoornis, in feite buiten hun schuld om.   Het tbs-systeem, wereldwijd uniek, is misschien wel de beste Nederlandse uitvinding die Rakic bedenken kan. Een systeem dat de maatschappij moet beschermen tegen gevaarlijke mensen. Niet marchanderen met het kwaad. Nooit. Doe je dat wél, „zoals Nederland in  Srebrenica”, dan loopt het verkeerd af. Maar ook: behandeling. Have nots een tweede kans geven, zoals ook Rakic in Nederland een tweede kans heeft gehad. En heel vaak lukt behandeling niet meteen. Dan begint ze opnieuw. En uiteindelijk lukt het vaak wel, en dan blijkt de kans op herhaling  lager dan als je alleen maar straft.   Enerzijds, anderzijds.  Rakic is steeds meer Nederlander geworden. Overtuigd Nederlander. Maar ergens… Had je het idee dat je je oorlogservaringen helemaal verwerkt had? „Ik was er stellig van overtuigd. Totdat de oorlog in Oekraïne begon. Dat triggerde heel veel gevoelsherinneringen. Die beelden op televisie. Van vernietiging, vluchtelingen. Die opmars naar Kiev. Mensen die probeerden weg te komen…. dat vond ik héél erg om te zien.” Omdat het beelden waren… „Van Bosnië. Eén op één. Er waren momenten dat ik op de snelweg de auto aan de kant moest zetten omdat die beelden…”  Die kwamen weer op je netvlies? „Niet alleen beelden, vooral het gevóél kwam terug. Angst, verdriet, schuldgevoel. Gevoelens die ik dus blijkbaar had afgesplitst.” Veilig opgeborgen in je hersenen. „Ja. En je denkt eerst: dit gaat vanzelf over. Maar dat gebeurde niet. En wéér leef ik dan in een geweldig land waar ik me gewoon kan inschrijven voor hulp en een hele goeie behandeling krijg. EMDR-therapie, onder andere. Meestal op vrijdag, want daarna ben ik echt wel even van de kaart.” Vond je het moeilijk om aan te gaan? „Ja, ik vond het wel wat om als professional hulp te vragen. Je ontkent het liever. En je denkt ook: anderen hebben die hulp harder nodig. Maar ik ben heel blij dat ik het doe. Ik kan er nu beter over praten, ook met mijn kinderen. En de thermostaat kan op 18 graden in plaats 21. De kou is uit mijn lichaam. En zo’n ervaring, dat maakt je als mens…” De achterdeur zwaait open. „…Oh, één van de sprinkhanen.”  Gerommel in de keuken.  Rakic draait zich om. „Heb je nog iets anders gegeten behalve droge croissants vandaag?” Vanuit de keuken: „Ik heb heel erg gelet op wat ik ging eten, mama. Vanochtend wat kipfilet. Wat boter, wat vet, ik heb het allemaal gedaan. Ik heb nu haast.” „En heb je wat gedronken?” „Ik heb het weekmenu gegeten op school. Ik heb kauwgom gekauwd voor wat suiker in mijn brein. Ik heb alles!” Eenmaal vertrokken draait Rakic zich weer terug. „Zo leuk, een puber… Ik heb nog nét niet gevraagd: was de kauwgom suikervrij?” Glimlachend: „Ik dacht: laat maar, ik vertrouw op zijn overlevingsinstinct.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/04/17/in-een-land-in-oorlog-bestaat-geen-enerzijds-anderzijds-a4162287</guid>
      <pubDate>Mon, 17 Apr 2023 05:27:04 +00:00</pubDate>
    </item>
    <item>
      <title><![CDATA[Kunstenaar Erik Mattijssen vroeg patiënten: waar zou u nu het liefste zijn?]]></title>
      <description><![CDATA[<p>Die ochtend liep hij door een Amsterdams ziekenhuis, waar hij een afspraak had met een arts. Hij was te vroeg en dacht: ‘Ik ga ’ns kijken wat hier zoal aan de muur hangt’  Algauw vroeg hij zich af: ‘Waarom is het hier zo lelijk, zo naar, zo slap?’ In woorden schetst hij de bekende beelden, van lange gangen, wachtkamers met meubilair dat aan niets anders doet denken dan wachtkamers, met hier en daar een verdroogde plant die duidelijk niet gedijt onder een systeemplafond met tl-buizen. Erik Mattijssen (1957) is beeldend kunstenaar. Dat stuurt zijn blik. Hij zegt: „Ik vind het onbegrijpelijk: zoveel niksigheid, in een omgeving waar de mens op z’n kwetsbaarst is.” Aan een verpleegkundige, die een testje bij hem afnam, had Mattijssen voorzichtig gevraagd: „Doen ze ook aan kunst in dit ziekenhuis?” Zij antwoordde: „Ja, dat geloof ik wel, maar ik let daar niet op. Ik heb m’n vaste route naar mijn werkplek. En verder kijk ik niet echt om me heen.” Zij noemde een beeld, dat ergens in het ziekenhuis zou staan, ooit geschonken door een arts. Hij ging ernaar op zoek. Hij vond het, verloren in een wachtruimte, pal voor een opgeblazen foto van het Amsterdamse Museumplein. „Die wandvullende foto’s kom je overal tegen. Het is de plaag van deze tijd. Een tulpenveld hier, een dorp met een kerkje daar, en dan opeens de Grand Canyon. Er zit geen enkele gedachte achter. Het zijn willekeurige, veilige keuzes; en een onderschatting van mensen die een ziekenhuis bezoeken, of daar werken.” De werken van Mattijssen zijn groot en klein tegelijk, kwetsbaar in details, uitbundig in formaat. Vaak beslaan ze complete wanden. Hij werkt op papier, zelden of nooit op canvas, met potlood, pastel en gouache. Alledaagse spullen en figuren brengt hij bij elkaar in combinaties die tegelijk herkenbaar zijn en vervreemdend werken. Waarom hangt er een nijlpaard aan een touwtje boven de schoorsteenmantel?  Poppen, speelgoed, dieren, kruidenierswaren verzamelen zich op en rondom keukentafels, in vensterbanken, in winkeletalages. Wie houvast zoekt in de stijl van Mattijssen: iets van Henri Matisse en David Hockney schemert erin door.  In de afgelopen jaren heeft hij opvallend vaak opdrachten gekregen van ziekenhuizen. Hij maakte werken voor het Leids Universitair Medisch Centrum, het Antoni van Leeuwenhoek-ziekenhuis in Amsterdam en het Isala-ziekenhuis in Meppel. Een uitvaartcentrum in Utrecht kocht vijf van zijn werken, in de overtuiging dat verhalende kunst afleiding en verlichting kan brengen voor rouwenden. Op dit moment werkt hij aan een opdracht voor het Wilhelmina Kinderziekenhuis in Utrecht.  Het nieuw te bouwen Isala-ziekenhuis in Meppel heeft een kunstcommissie, die hem liet meedenken over de vraag: hoe creëren we een gastvrije sfeer bij de balies van vier poliklinieken? „Ik maak mijn werk graag met een specifieke plek voor ogen”, zegt Mattijssen. „Zo ontstaat samenhang en versterken de ruimte en het werk elkaar.” Voordat Mattijssen aan zijn opdracht voor de poli’s begon, bracht hij in Meppel een dag door in wachtkamers. Aan patiënten vroeg hij: ‘Wat is de plek waar u nu het allerliefste zou willen zijn?’ Hij pakt zijn smartphone en laat uitspraken horen die hij verzamelde. Zoals: ‘Op de truck, meneer’; ‘Het liefst zou ik nu op een terras zitten, met een glaasje wijn, en dan mensen kijken, veel mensen zien’; en: ‘Wandelen langs een paadje met fluitenkruid. Dat vind ik het allermooiste: fluitenkruid, als hoopvol begin van iets nieuws. Maar dat zit er voor mij niet meer in.’  Sinds bijna twee jaar hangen zijn werken in het ziekenhuis van Meppel. Titels: De caravan, De aanbouw, De hangmat en De leunstoel.  Ter voorbereiding van zijn werk voor het kinderziekenhuis in Utrecht stuurde hij een brief aan kinderen die in het ziekenhuis waren opgenomen, met de vraag: ‘Wat is hier nu niet dat je graag bij je zou willen hebben?’ Hij ontving tientallen antwoorden: ‘Mijn hele familie’, ‘De toverstaf van Harry Potter’, ‘Een hamsterpaard’, ‘Een mooie zonsondergang’. En ook: ‘Echte pannenkoeken’. Dit laatste wordt de titel van het werk, dat dit najaar klaar moet zijn. Als inspiratiebron ziet hij een foto voor zich uit 1925, van een speelgoedkraam op Gare Montparnasse in Parijs, waar de illusionist en filmmaker George Méliès zijn laatste dagen sleet. Foto Roger Cremers
 Wat hoop je op te roepen bij mensen die je werk zien in een ziekenhuis? „Ik hoop dat ik bij hen de verbeelding kan prikkelen. Ja, verbeelding – ik vind dat een mooi, typisch Nederlands woord, mooier dan het Engelse en Franse imagination. Verbeeldingskracht opwekken, daar gaat het om. Daarmee verzet je je zinnen. Het liefst breng ik verschillende beelden samen, waarmee ik bij mensen associaties en herinneringen oproep, hen op ideeën laat komen, gevoelens losmaak.” Positieve gevoelens? Fijne herinnneringen? In hoeverre kan kunstbeleving helpen bij het doorstaan van ziekte? „Een zogenoemde ‘healing environment’ kan daaraan een bijdrage leveren. Er is veel onderzoek gedaan naar de vraag: kun je met architectuur, design en kunst de gezondheid van mensen verbeteren? Het antwoord is ja, maar dan moeten alle ontwerpers en kunstenaars wel écht met elkaar samenwerken, met de daarbij behorende vrijheid en budgetten.” Mattijssen haalt een metafoor aan van psychiater Dirk de Wachter: „Kunst is niet de kers op de taart; kunst is de bódem. Het is pijnlijk dat dit steeds opnieuw bevochten moet worden, juist op publieke plekken waar kunst een onontbeerlijke meerwaarde heeft.” ‘Er ligt prachtige kunst voor het grijpen. De beste werken van collega’s liggen opgeslagen in depots’ Bevochten bij wie? Bij directies van ziekenhuizen en andere zorginstellingen?  „Mijn eigen ervaring is positief, in mijn contacten met curatoren die hier verantwoordelijk zijn voor de kunstcollecties. Maar zij hebben geen makkelijke positie, met kleine budgetten, die voortdurend in gevaar zijn.” Budgetten in de zorg staan voortdurend onder druk. Hoe is dit op te lossen? „De ontvankelijkheid voor kunst laat te wensen over in de hele samenleving. Dat heeft een dieper liggende oorzaak: beeldende en kunstzinnige vorming ontbreken vrijwel in het voortgezet onderwijs. Daardoor blijft kunst voor veel mensen iets marginaals houden. „En dat terwijl er prachtig werk voor het grijpen ligt. Onder kunstenaars die jaarlijks afstuderen aan de academies vind je grote talenten. De beste werken van collega’s liggen opgeslagen in depots. Galeriehouders doen hun uiterste best om werk te verkopen. Toch komt verhoudingsgewijs weinig hiervan in zorginstellingen en andere publieke ruimtes terecht. „Het gaat vaak ook mis bij kunstaankoop, als te veel mensen zich ermee mogen bemoeien. Dan krijg je compromissen, dan wordt het vrijblijvend. De ene ziet liever geen twee lege stoelen, omdat die symbool zouden staan voor het gemis van overleden ouders; de ander vindt dat bloemen niet slap mogen hangen. Zo blijf je bezig en kom je nergens.” Kunstenaars kunnen ook overgevoelig zijn. Er zit nu eenmaal een spanningsveld tussen wensen van opdrachtgevers en artistieke vrijheid. „Dat klopt. Maar voor een kunstenaar is het al lastig genoeg om je eigen pad te vinden. Die noodzakelijke zoektocht maakt hen van nature nogal solistisch en vaak te veel op zichzelf gericht. „Zelf werk ik inmiddels graag in opdracht, steeds liever eigenlijk. Ik vind het mooi écht contact te hebben met opdrachtgevers: te horen wat hun precies voor ogen staat, te onderzoeken hoe ik hun ideeën en wensen in beelden kan omzetten.” Mattijssen vertelt over zijn werk Levenslied, dat hij in 2017 maakte voor een nieuwe vleugel van het Antoni van Leeuwenhoek-ziekenhuis in Amsterdam. Het was mede bedoeld als hommage aan de echtgenote van een man die betrokken raakte bij  de uitbreidingsplannen van het ziekenhuis, nadat zij daar overleden was. Er kwam een nieuwe afdeling voor revalidatie van patiënten. Foto Roger Cremers De kunstenaar sprak de man uitvoerig en hoorde over diens familiegeschiedenis. Het resultaat is een samengesteld werk in elf lijsten, vijfeneenhalve meter hoog en ruim vier meter breed. Een ouderwetse handnaaimachine, een Michelin-mannetje, een labrador, een portret van admiraal Michiel de Ruyter, een kei, een blauwe gentiaan en tal van andere objecten vertellen samen een verhaal. Wie het werk bekijkt, mag aan al deze objecten zelf betekenis geven en bedenken wat ze met elkaar te maken kunnen hebben. ‘Een kunstenaar moet zich niet te veel aantrekken van wat hoort en wat niet, dan verdwijnt het plezier.’ Af en toe loopt Mattijssen nog even het ziekenhuis binnen, om te zien hoe patiënten en bezoekers naar zijn werk kijken. „Het ontroert mij wanneer ik iemand in pyjama met kamerjas, met zo’n rijdend rek waaraan infuusflessen hangen, zie stilstaan om alles eens goed in zich op te nemen. Ik hoop dat mensen dan echt even loskomen van die ziekenhuisomgeving en aan andere, fijne dingen kunnen denken.” Mattijssen zegt het – en direct neemt hij zijn woorden terug. „Hè nee, ‘fijn gevoel’ – laat ik daar nou niet zelf over beginnen.”  Want?  „Mensen zeggen vaak dat ze vrolijk worden van mijn werk, dat het hen blij maakt.” Wat is daar mis mee?  „Op zichzelf niks. Uiteindelijk wil iedereen gelukkig zijn. Maar dat kunst daaraan kan bijdragen, is niet voor iedereen vanzelfsprekend, en soms zelfs een beetje verdacht. Op de academie ben ik opgevoed met de opdracht dat kunst moet ‘schuren’. Zelf heb ik een hekel aan dat woord gekregen. Ik vind het een platgetreden pad. Het is lang geleden dat schoonheid voorop mocht staan in de kunst. En dat je als kunstenaar wensen van opdrachtgevers vervult, wordt al helemaal gezien als iets uit vroeger eeuwen.  „Heus, ik kan zelf zeer genieten van een werk dat me totaal verrast en overdondert, waarbij je geen idee hebt waarover het gaat, maar wel geprikkeld wordt. Je moet je als kunstenaar niet te veel aantrekken van wat hoort en wat niet hoort, het moet niet te correct worden, want dan verdwijnt het plezier en staat het stil. Maar ik houd niet van in zichzelf gekeerde kunst, die onbegrijpelijk is en in de toelichting wordt omgeven door een hoop jargon. En daar heb je best veel van.”  Voelt het als miskenning, van een kunstenaar die herkenbaar, figuratief werk maakt? „Nee, niet meer. Ik heb m’n eigen beeldtaal kunnen ontwikkelen. Ik weet waarover ik het hebben wil. Het ontbreekt me doorgaans niet meer aan zelfvertrouwen, maar er zit een zekere tegenstelling in, met enerzijds het verlangen om iets aantrekkelijks te willen maken en anderzijds de vrees dat dan de angel of dissonant ontbreekt. „Op de Gerrit Rietveld Academie ben ik ooit begonnen met grafische vormgeving. Ik dacht: dat is nuttig. Dat gevoel zit sterk in mij. Ik wil mensen bereiken, samenbrengen, ráken. Ik werk niet puur voor mezelf. Maar als je vaak te horen krijgt: je werk is mooi, ik word er vrolijk van – dan roept dat bij mij toch ook de vraag op of dat genoeg is? Zijn dit niet te kleine emoties? Graaf ik wel genoeg naar de diepere lagen en vragen in het leven?” Foto Roger Cremers Mensen vrolijk stemmen in een ziekenhuis  – dat is toch niet een ‘te kleine emotie’? „De vraag houdt me al langer bezig waarom verdriet, tragiek en drama als diepere, grotere emoties worden aangemerkt, terwijl geluk en vrolijkheid al snel als oppervlakkig gelden.” Calvinistische opvoeding gehad? „O nee! Vanuit de goede kanten van de katholieke traditie hebben mijn ouders op allerlei manieren inhoud gegeven aan het begrip naastenliefde. Dat heb ik van huis uit meegekregen; ik kom uit een warm en veilig nest.” Naastenliefde is dus ook een drijfveer van hun zoon, de kunstenaar?  „Twee kanten van mij zijn ongeveer even sterk ontwikkeld. Aan de ene kant ben ik autonoom. Nergens voel ik me gelukkiger dan in mijn atelier. Ik heb twee langdurige relaties gehad, maar ik heb nooit met iemand samengewoond. Ik zou dat niet kunnen. „Aan de andere kant ben ik zorgzaam. Ik houd mijn familie en vrienden goed in de gaten. Ik ben voortdurend bezig met appjes en kaartjes voor verjaardagen en sterfdagen – ik wil dat allemaal goed bijhouden.” Zelf ouder worden, met behoefte aan zorg wellicht – hoe voelt dat? „Dat is  nog geen zorgwekkende gedachte. Ik heb geen kinderen, maar wel veel lieve mensen om me heen die ooit mijn rolstoel wel willen duwen, denk ik. En het voelt als een voorrecht dat ik me als kunstenaar geen zorgen hoef te maken over de vraag hoe ik m’n oudedag doorkom. Ik blijf tekenen en schilderen, zolang ik daartoe in staat ben.”    We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/04/10/kunstenaar-erik-mattijssen-vroeg-patienten-waar-zou-u-nu-het-liefste-zijn-a4161593</guid>
      <pubDate>Mon, 10 Apr 2023 05:27:05 +00:00</pubDate>
    </item>
    <item>
      <title><![CDATA[‘In Nederland praten we elkaar meer de put in’]]></title>
      <description><![CDATA[<p>Het is de dag na de wekelijkse schoonmaak in huize Lisa Boersen. De lichte Amsterdamse woning met hoge plafonds is inderdaad netjes. Een keuken zonder afwas, een eettafel  zonder stapeltjes papier. Dampende koffie in twee afgeronde donkerblauwe mokken, gemaakt door haar broer, die pottenbakker is.   Het huis is na de schoonmaak welgeteld één dag netjes, zegt Boersen, want haar kinderen zijn elf en veertien, leeftijden waarop rommel en rondslingerende spullen op magische wijze onzichtbaar lijken te worden – tenminste voor henzelf. „Ik was vroeger ook zo. Ik kon over bergen rommel heen stappen zonder het te registreren. En nu doen zij hetzelfde. Ik zeg het ze iedere dag, soms meerdere keren: ‘Neem die zooi nou mee naar je kamer. Je ziet het toch.’” Boersen glimlacht. „En dan hoor ik meteen weer hoe mijn moeder vroeger tegen mij sprak.”  Uiteindelijk worden we allemaal onze ouders.  „Erg hè? Er valt weinig tegen te doen.” Lisa Boersen (48) schrijft  kinderboeken, onder meer de succesvolle reeks Timo en de oppasninja, en, samen met Hasna Elbaamrani, het prentenboek Duizend-en-één paarse djellaba’s. Boersen werkte lang bij poppodium Paradiso, waar ze culturele programma’s samenstelde. Een jaar geleden is ze hoofdredacteur jeugd geworden bij omroep NTR.  Ze is geboren en getogen in Nederland  maar hoe ouder ze wordt, hoe meer ze merkt dat de Dominicaanse Republiek, het land van haar moeder, die voor de liefde naar Nederland kwam, haar heeft gevormd. En dan vooral de verhalen die haar moeder erover vertelde. In een poging die verhalen niet te vergeten en te verliezen, schreef Boersen ze op in haar eerste boek voor volwassenen. García Márquez en de Honeymoonquiz is een verzameling bonte herinneringen aan familieleden door de ogen van haar moeder, maar leest ook als een essaybundel over het belang van verhalen voor onze identiteitsvorming: wat we over onszelf en ons verleden vertellen, maakt ook wie we zijn.  De verhalen zijn licht van toon. Zelfs die over Boersens overgrootvader, die dictator Rafael Trujillo in het zadel hielp maar later juist in het verzet ging, en in de gevangenis belandde, waar hij overleed. Dat verhaal spiegelt ze aan haar eigen leven: tot het moment dat ze  moeder werd, en  over de wieg van haar zoon gebogen stond, dacht en hoopte ze altijd dat ze iemand zou zijn die in de Tweede Wereldoorlog in het verzet zou gaan. Maar „in die eerste kwetsbare dagen van het moederschap” wist ze zeker dat ze zou „wegkijken, vernederingen ondergaan, verraden als het moest. Zolang ze maar van mijn kind af zouden blijven. Later bleek dat het moederschap met net zoveel kracht als angst gepaard gaat.”  ‘Van alle verhalen die mijn moeder ons vertelde is de kern: geniet van wat er nu is, morgen kan het weg zijn’ García Márquez en de Honeymoonquiz staat vol met zulke gedachte-experimenten die  de Nederlandse lezer kunnen prikkelen omdat ze tegenover verhalen uit een heel andere cultuur worden gezet. Zijn de vrouwen uit haar familie nou sterk of worden ze juist onderdrukt? En Nederlanders, zijn die echt zo nuchter als wordt gedacht, of „gemakkelijk op te hitsen als de omstandigheden ernaar zijn”?   Maar het boek begon als een familieproject,  aanvankelijk niet bedoeld om uit te geven. Boersen wilde de verhalen vooral opschrijven voor haar zoons. „Ik voelde heel sterk dat ik de verhalen waarmee ik was opgegroeid, aan hen door wilde geven, anders was de opvoeding niet af.” Toen ik veertig werd heb ik besloten om daar tijd voor vrij te maken. Ik heb  een half jaar vrij genomen van werk.” Uren en   uren  interviewde ze haar moeder aan de eettafel van haar ouderlijk huis in Pijnacker.  Was veertig worden een symbolische gebeurtenis voor jou? Je benoemt het zo expliciet.  „Ja. Ik had kinderen die groter werden. Je ziet ze opgroeien, waardoor het verstrijken van de tijd heel tastbaar wordt. Opvoeden en doorgeven krijgt een andere, minder basale vorm. Ik wilde het optekenen van die verhalen ook cadeau doen aan mezelf, voor mijn veertigste verjaardag dus. En ik kreeg het ook van mijn vriend. We moesten onze spaarpot er voor aanbreken, en ook niet willen verhuizen naar een groter huis net nu de kinderen groter werden.”  De eerste versie van het boek was een bundeling van 45 anekdotes, die Boersen uittypte en in een ringband stopte. Dat boekje ligt nog in de kast, voor haar zoons.  „Het was enorm veel werk.” Lachend: „Mijn moeder  praat heel erg van de hak op de tak. Maar het was nog geen boek.”   In de loop der jaren sprak ze vanwege haar werk regelmatig met uitgeverijen, en soms kwam het familieproject ter sprake. Zou ze daar niet meer mee willen doen?  „Ik dacht, ja, maar wat is het punt dat ik wil maken? Hoe interessant zijn mijn familieverhalen voor anderen?”  Terwijl in je boek juist een heel helder punt verwerkt zit. Dat de verhalen die ons verteld worden, en die we onszelf vertellen, ons ook vormen.  „De bundeling van anekdotes en familieverhalen schreef ik in 2015. Pas tijdens de coronacrisis ging ik helderder zien waarom die verhalen ook voor andere lezers van waarde zouden kunnen zijn. De crisis werd in Nederland door veel mensen gevoeld als een enorme aardverschuiving. Mensen zijn hier heel erg gewend aan het idee van bestaanszekerheid. En hoewel ik hier ben opgegroeid en de luxe van bestaanszekerheid mijn hele leven heb gekend, ben ik niet grootgebracht met het idee dat het normaal is, omdat het in de Dominicaanse Republiek niet normaal is.  Van alle verhalen die mijn moeder ons vertelde is de kern: geniet van wat er nu is, want morgen kan het weg zijn. Je hebt nergens recht op. Op dat moment had ik echt het idee dat ik een voorsprong had door mijn achtergrond doordat ik meer dan één referentiekader heb. Wat een rijkdom. Ik besefte toen pas: dat is natuurlijk ook waarom ik al die verhalen zo graag wil doorgeven aan mijn kinderen. Ik wil dat ze andere copingmechanismen meekrijgen dan alleen Nederlandse. „In Nederland praten we elkaar meer de put in met zijn allen. In de Dominicaanse Republiek maken mensen eerder ergens en mooi verhaal van. Dat is niet per se natuurgetrouw. Je mag het wat meer sjeu geven. Dat geeft veel kleur aan het leven.” Welke mechanismen wil je dan meegeven?  „Humor. Trots. Vertrouwen. Als er iets vervelends gebeurde zei mijn moeder altijd: je weet nooit wat je bespaard is gebleven. Het had veel erger kunnen zijn, bedoelde ze daarmee.  „‘Al mal tiempo, buena cara’, is een bekend Dominicaans spreekwoord. Bij slecht weer zet je je goede gezicht op. Juist bij tegenslag moet je een positieve houding aannemen. La vida es un carnaval.”  Denk je dat je als ouder zoveel invloed kunt hebben?  „Iedereen blijft zich zijn hele leven verhouden tot hoe die is opgegroeid. In de Domicaanse Republiek voegen kinderen wat meer in het leven van volwassenen in. Toen mijn vriend en ik net een kinderwens hadden, waren we op een familiefeestje en daar lag een kind van twee in een hoek op een kussen te slapen. Mijn vriend vond dat opmerkelijk en vertelde dat aan de ouders, maar zij vonden het prima. Die ontspannen houding sprak ons allebei aan. Kinderen horen er daar echt bij, maar ze zijn minder het centrum waar van alles omheen moet worden georganiseerd. Op die manier ben ik opgegroeid, en dat passen we nu ook toe.  „Het feit dat ik een Dominicaanse achtergrond heb, komt in heel veel situaties in mijn leven niet aan de orde. Maar in het ouderschap voelde ik me echt een allochtoon. Nederlandse kinderen kunnen brutaal zijn, en ouders laten dat vaker toe. Zo doen wij het thuis niet. Ik ben relatief autoritair. Het gaat me er vooral om dat je elkaar met respect behandelt.”  Boersen tekende de verhalen op uit de mond van haar moeder, en belde soms familieleden om te checken of die het zich ook zo herinnerde, maar ze controleerde niet alle  feiten. Een van Boersens verhalen gaat over haar oma, die al haar geld had verloren na het overlijden van haar man en in een arme wijk moest gaan wonen, „waar een huis van steen al heel wat was”. Op een dag besloot oma dat het anders moest. In de tekening van het blad van een plant zag ze een nummer, schrijft Boersen, en dat nummer zou het winnende lot van de loterij zijn. Samen met een buurvrouw ging ze alle lotenverkopers uit de omgeving af – je mocht je lot zelf uitzoeken. Na een dag zoeken vonden ze het lot met het overeenkomstige nummer. En ja hoor, ze won de hoofdprijs. Met dat geld liet ze een heel nieuw huis bouwen.  Dat verhaal lijkt haast te mooi om waar te zijn.  „Ik heb het er met familieleden over gehad, en die bevestigen dat het zo gegaan is. Dat is ook waar dit verhaal voor staat in het boek: ongelofelijke dingen gebeuren in het leven.”  ‘Kinderen moeten nog zo’n tijd. Dan moet je niet op je tiende al denken: dat wordt nooit meer wat.’ De anekdote over de loterij onderstreept ook de levensopvatting die ze van haar moeder meekreeg: wij, onze familie, heeft geluk gehad. „Mijn moeder zei dat we erop kunnen vertrouwen dat de wereld ons uiteindelijk goedgezind is”, schrijft ze in haar boek, „dat het geluk zich tot ons zal richten – we hadden de verhalen om dat te bewijzen”.   „Toen ik voor het eerst de verhalen van Gabriel García Márquez (uit Colombia) las, herkende ik heel veel. Hij beschrijft een wereld die bestaat uit felle kleuren en grootse en ongelofelijke dingen. Levens die vol zijn van onverwachte wendingen. Dat ‘magisch realisme’, zoals dat in Nederland wordt gezien, is  in de Dominicaanse Republiek onderdeel van het bestaan. Ik vind het de wereld rijker maken.”  Denk je dat je gelukkiger bent als je jezelf een beetje voor de gek kunt houden door jezelf vooral de mooie verhalen te vertellen over het leven? „Eigenlijk wel. Ik denk in ieder geval dat het tegendeel waar is. Als jij jezelf vooral de negatieve verhalen vertelt, zul je denk ik ongelukkiger worden.”   Je bent sinds kort hoofdredacteur jeugd bij de NTR, dus je bepaalt mede welke verhalen de jeugd te zien krijgt. Welk venster op de wereld wil je hun bieden? „We willen kinderen informeren en hun nieuwsgierigheid wekken. Herkenning bieden, maar ook kennis laten maken met het onbekende zodat hun wereld groter wordt. En we willen laten zien dat er vaak wat valt te lachen. Ik denk dat titels als Het Klokhuis  daar heel goed in slagen. We maken programma’s over heftige onderwerpen, zoals pesten. Maar we bieden ook altijd hoop.” Lachend: „Ze moeten nog zo’n tijd. Dan moet je niet op je tiende al denken: dat wordt nooit meer wat.” Boersen schreef hiervoor alleen voor kinderen. Fantasierijke boeken, zoals de reeks Timo en de oppasninja, over een ninja die oppast en zich verbaast over Nederland. In een volle winkelstraat vraagt hij zich af of er wel genoeg mensen zijn voor zoveel kleren. In Hotel Tussentijd (2013) verstoppen kinderen zich van schaamte in de wc, en daar komen ze pardoes uit in een hotel, waar ze samen moed verzamelen om de wereld weer in te gaan. Haar volgende boek wordt waarschijnlijk weer voor kinderen. Waarom vertel je zo graag verhalen aan kinderen?   „Misschien omdat er veel meer fantasie in past. In kinderboeken is die magische wereld vanzelfsprekend aanwezig. De Nederlandse literatuur voor volwassenen waar ik mee ben opgegroeid is vaak somber.”  Boersen merkt dat  García Márquez en de Honeymoonquiz bij lezers losmaakt dat ze opzoek gaan naar hun eigen familieverhalen. In haar schoonfamilie is dat juist een verhaal over niet spreken en niet vertellen – misschien wel tekenend voor de Nederlandse naoorlogse generatie.  „Een oude oma in de familie van mijn vriend miste een  been. Daar lag altijd een deken overheen. Ze had dat been verloren in de oorlog, maar niemand wist precies hoe, want ze sprak niet. De kinderen uit de familie wilden heel graag onder het dekentje kijken, maar durfden niet. Op een dag waren de kinderen met twee autootjes aan het spelen, en ze lieten die tegen elkaar op botsen. „‘Boem, kapot’, zei oma toen. En dat is het enige dat ze haar ooit hebben horen zeggen.”  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen 
				Wat maakt het leven de moeite waard</p>]]></description>
      <guid>https://nrc.nl/nieuws/2023/04/03/in-nederland-praten-we-elkaar-meer-de-put-in-a4161152</guid>
      <pubDate>Mon, 3 Apr 2023 05:27:05 +00:00</pubDate>
    </item>
  </channel>
</rss>
