<?xml version="1.0" encoding="utf-8"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[Walter – mister Roadburn – Hoeijmakers: ‘Opeens kwam het besef: ik mag er wél zijn’]]></title>
      <description><![CDATA[<p>Het begon allemaal met Killers, het tweede album van de Britse heavymetalband Iron Maiden. „Da’s niks voor jou”, zei de verkoper van een platenzaak in Venray tegen de vijftienjarige jongen die zijn karige krantenwijkloontje wilde stukslaan aan een elpee die hij totaal niet kende, maar waarvan de hoes een onweerstaanbare aantrekkingskracht had: een langharige zombie stond te zwaaien met een bijl waar het bloed vanaf droop. Niet kopen, waarschuwde de verkoper nogmaals: „Want da’s net zo hard als beton.” Walter Hoeijmakers (59) weet nog precies wat hij toen dacht („dan is het zéker iets voor mij”) én deed („ik kocht de plaat zonder te luisteren”). „Toen ik hem thuis op de draaitafel legde, was ik meteen verkocht. Daar is de liefde begonnen.” Destijds was hij „een iel, tenger, onzeker en zenuwachtig mannetje dat ook wel onderwerp was van pesterijen” maar tegelijkertijd „iedereen op stang wilde jagen”. Gillende gitaren van Motörhead en AC/DC ontdekte hij via Betonuur, de radioshow van dj Alfred Lagarde. Hardrock werd een harnas waarmee hij zich kon wapenen tegen de buitenwereld. Het zat als gegoten. „Door mijn T-shirts van Motörhead en Iron Maiden leerde ik andere jongens op school kennen die ook van die muziek hielden. Bij een optreden van een Thin Lizzy-coverband in het lokale jeugdcentrum kwam de jongen die me het meest pestte op me af. Oh jee, dacht ik, nu gaan we het krijgen. Hij zei: ‘Ik wist helemaal niet dat jij hier ook van hield… Biertje?’ En fast forward naar vierenveertig jaar later: we zijn nog steeds heel goed bevriend.” Vierenveertig jaar later is Hoeijmakers de artistiek directeur van het toonaangevende festival Roadburn, de vierdaagse hoogmis van alle mogelijke soorten heavy muziek. Maar hij is meer dan dat. Behalve creatief brein en boeker van oorverdovende sludge-, doom- en blackmetalbands is hij tegelijkertijd een zachtaardig boegbeeld voor de eigenzinnige, internationale gemeenschap van headbangers die jaarlijks naar Tilburg trekt om duisternis en decibellen te omarmen en – echt waar – troost te zoeken bij acts met namen als Full of Hell, Blood Incantation en Wiegedood. Donderdag tot en met zondag voltrekt zich de 29ste editie van het festival. Bijna alle bands zullen dan vanaf het podium uitbundig „Thank you, Walter!” brullen en zodra bezoekers hem zien langslopen zullen ze hem naroepen of op de schouders slaan. Zo gaat dat namelijk altijd. Alleen is er de laatste jaren iets veranderd. Door een zeldzame zenuwziekte is Hoeijmakers nagenoeg blind geworden. „Natuurlijk ben ik vreselijk in paniek geweest”, zegt hij in een Utrechtse koffiezaak op een steenworp afstand van zijn woning. Zodra hij zit, vouwt hij zijn blindenstok op, legt die in de vensterbank en sipt van zijn citrus-basilicum-limonade. „Ik was letterlijk de weg kwijt.” Het begon in januari 2021, met zijn rechteroog. „Doordat de zenuwen zijn aangetast, komt de informatie niet meer aan in mijn hersenen. Ik zag weliswaar nog maar de helft, maar kon nog gewoon functioneren. Niks aan de hand, dacht ik. De aandoening is zo zeldzaam dat het vaak maar in één oog voorkomt. Maar in oktober gebeurde hetzelfde in mijn linkeroog. Binnen drie dagen was mijn zicht bijna helemaal weg. Mijn arts, een zeer gerenommeerde, oudere man, noemde me een ‘grote pechvogel’. Ik was de derde patiënt uit zijn lange carrière bij wie beide ogen waren getroffen.” Het weinige wat hij nog wél ziet, wisselt voortdurend. „Mijn centrale gezichtsveld is zo goed als verdwenen: dat is misschien nog twee procent. In de periferie van mijn ogen is het hooguit tien procent. Soms zie ik nog contouren van mensen. Maar alles hangt af van omgeving, licht en contrast. Elke stap die ik zet kan een compleet nieuwe situatie opleveren: als ik een bocht omga, kan ik opeens volledig in de mist staan en zie ik alleen nog maar schimmen. Dat is slopend.” Het ergste is dat hij bijna niemand meer kan herkennen. „Ik zie geen ogen meer, terwijl ik altijd heel erg goed was in het lezen van mensen en non-verbale communicatie. Ik moet nu alles op gehoor doen. Er is een leven voor en een compleet nieuw leven na oktober 2021.” Hoe dat nieuwe leven eruitziet? Na een zucht volgt een lange stilte. „Ik ben vooral bezig geweest een nieuwe weg te vinden met mijn handicap. Het is een soort overlevingstalent: je probeert alles aan te grijpen. Bij Bartiméus, een stichting voor blinden en slechtzienden, hebben ze me weer zelfstandig leren leven. Dat traject heb ik in no time doorlopen. Daar kreeg ik weer zelfvertrouwen van. „Ik kan niet meer online leven, dat vind ik een zegen. Ik heb de digitale wereld voor de echte verruild en vind die – ondanks alle gekte en chaos – heel interessant. Ik ben vol overgave in podcasts en luisterboeken gedoken, waardoor ik er een hele wereld voor me is opengegaan, groter dan die voorheen was.” Dwalend in de mist stuitte hij telkens op die ene akelige vraag. „Kan ik Roadburn nog wel blijven doen?” De twijfel knaagde aan hem, maar hij bleef. „Ik moest een nieuwe rol aannemen. Waar ik vroeger de gids was, de lijnen uitzette en bands boekte, ben ik nu volledig afhankelijk van het team om me heen. Zij moeten mij vertellen wat er op het podium gebeurt, hoe bands eruitzien, wat voor publiek er is, hoe de reacties zijn. Dat is een grote verandering en ik ben daar lang onzeker over geweest. Maar bij deze editie heb ik echt het idee dat ik weer terug ben, als artistiek directeur en als mens. Dat voelt echt als een overwinning.” Wat voor buitenstaanders misschien oogt als een verzameling van obscure bands die trommelvliezen teisteren, ondergaan Roadburners als sonische safari en troostende therapie. „Het is allemaal muziek geboren uit duisternis en pijn, met een helende kracht. Er zit altijd een bezwerend element in: het zuigt je naar binnen en neemt je mee op reis in jezelf. Het stelt je in staat om bij de kern te komen: bij je verdriet en vreugde, bij wie je bent als mens.” Vroeger waren het buitensporig volume en headbanggehalte doorslaggevende factoren om bands te boeken, maar de laatste jaren is het festival opgeschoven. „Je hoort hier niet meer uitsluitend ultrazware gitaar-riffs maar een breed palet aan heaviness. Die donkere, hypnotiserende kant hebben we ook gevonden in elektronica, ambient, jazz, folk, noem maar op. Die nieuwsgierigheid past bij onze voortrekkersrol. We willen een urgente dwarsdoorsnede zijn van al het spannende wat de heavy underground te bieden heeft.” Die ontdekkingsdrang heeft van Roadburn een bedevaartsoord gemaakt voor duizenden trouwe pelgrims uit tientallen landen. En hoe ruig zij er soms ook uitzien, van binnen zijn ze allemaal even zacht. „Het is een community van mensen die door allerlei factoren het leven zwaar vinden en hier samen met gelijkgestemden volledig zichzelf kunnen zijn. Iedereen begrijpt je en jij begrijpt iedereen. Ik ben zelf ook iemand die het festival om die reden nodig heeft.” Hij zucht en glimlacht tegelijk: „Al klinkt dat allemaal heel hippieachtig…” Maar toch: met een beetje gevoel voor drama zou je kunnen zeggen dat Roadburn er nooit was geweest als Hoeijmakers niet zelf was getroffen door mentale problemen. „Ik heb twee keer een heel zware inzinking gehad en daar ben ik beschadigd uit gekomen. Ik liep vast in onzekerheid en angst over wat andere mensen van me dachten. Ik durfde niet te laten zien wie ik echt was en waar ik voor stond. Onder druk van de buitenwereld en mijn ouders, die me uiteraard een goede toekomst wensten, ben ik dingen gaan doen die niet bij me pasten. „Na mijn hbo-studie sociaal-cultureel werk begon ik als jongerenwerker. Daar zag ik veel heftige dingen – drugshandel, zware criminaliteit – waardoor ik dacht: dit is het niet. Het ene moment zit er een groep jongens in je centrum, even later stormt de Bijzondere Bijstandseenheid binnen met de vraag: ‘Waren zij hier net? Want we zijn de buurt aan het uitkammen.’ Ik trok dat niet. Daar ben ik als mens niet tegen opgewassen.” Ouderzorg dan maar. „Ook daar kon ik mijn draai niet vinden. Dat leidde tot tweespalt: wat moest ik met mijn leven? Ik kon mijn ei veel beter kwijt in een artistieke omgeving en was altijd bezig met muziek en het organiseren van concerten. Maar met die diploma’s op zak wilde toch ook een maatschappelijk relevant beroep. Ik wist het gewoon niet meer. Dat leidde tot een meltdown. Een jaar of zeven heb ik maar mondjesmaat gewerkt en héél veel therapie gehad.” Na de nodige omzwervingen belandde Hoeijmakers als muziekjournalist bij hardrockmagazine WATT. Hij leek er op zijn plek, tot het blad er in 1997 plotseling mee ophield. Doodzonde, vonden hij en collega Jurgen van den Brand: er waren nog zoveel mooie verhalen te vertellen. Een vriend bouwde, nogal revolutionair voor die tijd, een website waarop ze bleven publiceren. Hoeijmakers wist wel een naam die hij gehoord meende te hebben in het nummer ‘Johnny’s Last Race’ van de Amerikaanse stonerrockband Drag Pack. „Zulke bands zongen altijd over snelle auto’s en illegale straatraces enzo. ‘Roadburn’ past dus perfect bij onze site. Pas veel later kwam ik erachter dat de werkelijke tekst luidt: ‘Rug burn’. Totaal verkeerd begrepen dus.” De site groeide uit tot het epicentrum van de stonerrock en doommetal. „Steeds meer bands begonnen ons te benaderen. Zo werd Roadburn een soort hub waardoor de wereldwijde scene eindelijk van elkaar wist wat iedereen aan het doen was.” Bevriende boekers sloten zich aan. Vanaf 1999 begonnen de concerten, eerst nog als avonden door het hele land, maar vanaf 2005 in Tilburg als meerdaags festival. Met het aantal bezoekers groeide ook het besef bij Hoeijmakers dat hij zichzelf aan zijn eigen haren uit het moeras had weten te trekken, helemaal toen concertzaal 013 hem een uitvalsbasis aanbood en zo de kans gaf zich op het festival te storten. „Eindelijk had ik een plek waar ik kon functioneren. Doordat ik zoveel gelijkgestemden tegenkwam, van bands tot bezoekers, kwam opeens het besef: ik mag er wél zijn. Ik heb ontzettend hard geprobeerd om in de echte wereld te functioneren en dat is niet gelukt, maar dat is niet erg. Ik kon een andere weg bewandelen en een veilig toevluchtsoord creëren voor mezelf en heel veel anderen. Roadburn is echt een support system geworden, een vrijplaats voor buitenbeentjes.” Met trotse grijns: „Uiteindelijk ben ik toch nog steeds welzijnswerker.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/04/14/walter-mister-roadburn-hoeijmakers-opeens-kwam-het-besef-ik-mag-er-wel-zijn-a4889861</guid>
      <pubDate>Mon, 14 Apr 2025 05:28:50 +0000</pubDate>
    </item>
    <item>
      <title><![CDATA[Schrijver Falun Ellie Koos: ‘In mijn gezin was post de voorbode van een probleem’]]></title>
      <description><![CDATA[<p>Vroeger kocht Falun Ellie Koos altijd staatsloten. Eén per maand. Niets gewonnen natuurlijk. Nou ja, zeven vijftig misschien. Maar nooit meer dan de inleg – terwijl het zuurverdiend geld was. En toch. Het was nodig. Want je kocht met zo’n staatslot het denkbeeld van een uitvlucht, uit het leven als postbode, medewerker van een vleesverwerkingsfabriek of schoonmaker van operatiekamers. Baantjes die Falun Ellie Koos (die de voornaamwoorden hen en hun gebruikt) allemaal heeft gehad. „Alles waar ze me maar voor aannamen. Als je niet meer dan een mavodiploma hebt, heb je niet zoveel keus.” En doorleren was geen optie. „Er was bij mij een hele grote angst voor schulden ingeprent. En ik zou niet kunnen studeren zonder schulden te maken. Plus: ik moest meteen in gaan leggen, thuis. Dus ik móést geld verdienen. Er heerste veel achterdocht bij de werkgevers. Loop je de kantjes er niet vanaf? Hoe vaak ga je naar de wc? Het was echt voor jou tien anderen, je voelde je niet echt gezien als mens. Dan kom je gemakkelijk in een uitzichtloze situatie terecht, waarin je murw gemaakt wordt door het werk. Ik hield het een jaar vol, soms twee jaar. En zocht dan weer iets nieuws.” Maar: er waren staatsloten. „Ik wist dat de kans heel klein was dat ik iets zou winnen. Je kunt net zo goed een muntje in een put gooien en dan hopen op een zak geld. Ze verkopen je alleen een illusie, de kans om te dromen. Het was fantaseren, iets fabriceren in je hoofd om de realiteit draaglijker te maken. Ik had trouwens geen idee wat ik met dat geld zou doen, daar ging het niet om. Als je uitzichtloosheid ervaart, als je elke dag hetzelfde riedeltje afdraait en niet ziet hoe je daaruit kunt komen, moet je wel magisch gaan denken.” Foto Lars van den Brink Uiteindelijk ging Koos toch een kunstopleiding doen. „Ik woonde niet ver van Utrecht en ik wist dat daar de HKU zat, en ik wist dat ik altijd wel rust vond in dingen opschrijven. Dingen van me afschrijven eigenlijk, met woorden duidelijkheid creëren. Eerst deed ik auditie voor een schrijfopleiding en werd ik afgewezen, maar een jaar later probeerde ik het weer en werd ik aangenomen. Toen verslofte ik geen moment meer. Hoofd naar beneden en gáán.” Het goede nieuws is: dat magisch denken heeft wel zin gehad. Nu is hen schrijver. Het was dat verlangen naar het onbekende dat aan het begin stond van de weg die inmiddels leidde naar de shortlist van de Libris Literatuur Prijs. Koos’ debuutroman Rouwdouwers is een van de laatste zes kanshebbers, volgende maand wordt de winnaar bekendgemaakt. Ik fantaseer graag over het onmogelijke, schreef Koos in het essay ‘Bruiklener’ waarmee hen in 2022 de Joost Zwagerman Essayprijs won. „Een essay dat over een maatschappelijke kwestie gaat en tegelijk een persoonlijk verhaal vertelt”, oordeelde die jury: het was Koos’ persoonlijke verhaal over de gevolgen van opgroeien in armoede. Het ging over het wantrouwen dat Koos bij zichzelf voelde op de kunstopleiding, waar de andere studenten open en nieuwsgierig waren. Die karaktereigenschappen beschreef Koos als verworvenheden die hen zich niet kon veroorloven: „Ik had nooit nieuwsgierig leren zijn. Ik was gewend om alleen de hoognodige informatie te vergaren, dat wat nodig is om je te redden. Daar zit een deur, daar een raam. Dat is de vluchtroute.” Rouwdouwers is een fictionalisering van die thematiek: het is het verhaal van de jonge Ada, die een kunstopleiding vaarwel heeft gezegd om op een Spaanse heuvel hout te gaan hakken, en daar rouwt om haar jeugd, het leven in armoede waar zij en haar broertje slachtoffer van werden. Al ziet Ada zich allerminst als slachtoffer, en zal ze haar herinneringen ook geen rouw noemen. Hard is ze, zoals ze het geleerd heeft van haar vader: niet janken, maar knokken. Gewapend moet ze zijn, geharnast, om het leven aan te kunnen. Dus wanneer een jongerenwerker begripvol over haar falende broertje zegt dat hij „zichzelf ook niet gemaakt [heeft]”, maakt dat Ada kwaad. Want „we hebben onszelf toch allemaal niet gemaakt”, vindt zij. „Als we zo gaan beginnen dan is niemand meer aansprakelijk voor zijn eigen levensloop, dan maakt het allemaal geen klap meer uit. Je hebt jezelf niet gemaakt maar je moet het wel zelf maken. Je moet toch echt zelf je plek in de wereld uithakken.” Foto Lars van den Brink Dat is „een gedachte die ik ken”, maar niet precies wat Koos zelf zou denken. „Ik weet eigenlijk niet of ik vind dat ze gelijk heeft. Aan de ene kant wel: als je alleen maar gaat zitten tobben over waar je vandaan komt en de achterstand die je dat heeft gegeven, gebeurt er niks. Maar aan de andere kant hebben je jeugd en je vorming veel invloed op je referentiekader, op je perspectief, en dus op wat je kunt doen. Dat is allebei aan de hand.” Zelf stamt Koos ook af van „het soort mens dat niet verder dan de in de grond gestoken heggenschaar aan de rand van de tuin kan kijken”, zoals Ada zichzelf omschrijft, opgroeiend in een stacaravan. Koos: „Met van die buxushagen eromheen, dus je had heel beperkt zicht. Letterlijk uitzichtloos.” Maar: „Er zit meer in de roman dat verzonnen is dan echt gebeurd. De roman is losjes gebaseerd op de dynamieken in mijn gezin, maar heel erg gefictionaliseerd. Vanaf het moment dat ik met het idee voor de roman begon te spelen, voelde ik wel meteen dat er hier een urgentie achter zat, vanuit mijzelf: dit is mijn verhaal en perspectief, dat mensen uit de artistieke bubbel waarin ik nu zit niet kennen, en daarom wilde ik dat graag neerzetten. Maar de woede die Ada heeft, heb ik niet – ik kan er inmiddels vrij goed op reflecteren, maar een personage is interessanter als ze daar nog middenin zit. Als je haar ook laat reflecteren, ben je geen verhaal aan het vertellen, realiseerde ik me, dan ben je gewoon iets aan het zéggen.” Foto Lars van den Brink Hoe stelliger Ada werd, des te interessanter ze als personage werd, zegt Koos. „Daarmee werd ze voor mij ook een onbetrouwbare verteller. We zitten in haar supersubjectieve ervaring van de wereld. Maar het gaat in mijn boek ook om wat er verzwegen wordt, om wat Ada niet ziet. Het is dan ook apart om te horen dat lezers het zo grappig vinden hoe zij de kunstopleiding afkraakt” – „Iedereen is de godganse dag bezig met wat ze voelen”, sneert Ada over haar medestudenten. „Ze doen de hele tijd onderzoek naar wat ze ervaren.” Koos: „Het punt is natuurlijk dat zodra zij gaat voelen en ervaren, het enorm pijnlijk voor haar wordt. Er zit zoveel opgekropt, onverwerkt gevoel, daar kan zij zich alleen nog cynisch van afkeren. Ze heeft daar nog iets op te lossen. Maar ze heeft wel een talent voor voelen. Hoe zij een schilderij kan observeren, of in Spanje het glooien van het gras beschrijft: ze heeft gewoon poëzie in zich. Ik hoop dat lezers die schoonheid ook oppikken.” Waar schrijven was begonnen als een vorm voor het vinden van duidelijkheid, leerde Koos op de opleiding juist dat teksten schoonheid kregen van dubbelzinnigheid. „Want de wereld ís ambigu. Maar in een jeugd als de mijne was ambiguïteit het laatste dat je wilde. Als je bezig bent met overleven, met steeds de situatie inschatten – wat is er aan de hand, hoe kan ik me redden – wil je duidelijkheid. Ambiguïteit is verdacht. Ik denk: om schoonheid te zien, moet je niet al te veel met duidelijkheid bezig zijn.” „Als kind kom je er op een gegeven moment achter dat je ouders niet onfeilbaar zijn. Dat ze niet alles weten, dat ze gekwetst kunnen worden, dat ze dood kunnen. Tot die tijd heb je erop kunnen vertrouwen dat je ouders de dingen wel voor je oplossen, dat je daar niet over hoefde na te denken. Tenminste: dat is meestal zo, als het een beetje veilig is gegaan. Maar ik kan me eigenlijk niet herinneren dat ooit te hebben ervaren, dat ik dacht: mijn ouders weten wel wat ze aan het doen zijn. Dat ze macht hadden over wat er op hen af kwam, dat ze de dingen in de hand hadden. Post, bijvoorbeeld. In mijn gezin was post de voorbode van een probleem, altijd eng. Want: dan wilde iemand iets van ons. Meestal niet iets goeds. Ik kan me ook wel herinneren dat mijn moeder eindeloos aan de telefoon hing met een of andere instantie, over iets wat ze moest betalen. En dat ze steeds bozer werd, steeds emotioneler. In mijn gezin was er altijd die ondertoon van wantrouwen naar de buitenwereld, de angst dat er voor jou geen plek is. Dat voel je als kind.” En ja, dan leer je toch dat je je eigen plek in de wereld moet „uithakken”, zoals Ada het noemde. Koos: „In het begin op de kunstopleiding was ik vooral oefeningen aan het doen, je leert te spelen, zeg maar – dat was heel leuk, en leerzaam voor mij, want ik heb misschien niet veel spel gekend, minder dan de meesten. Tegelijkertijd wordt steeds serieuzer de vraag geopperd: wat heb jij te vertellen? Wie ben jij als maker? Daar sloeg ik van dicht. Ik was naar die opleiding gegaan om dingen te leren máken, het was niet in me opgekomen dat ik iets van mezélf zou kunnen vertellen, dat daar plaats voor was. Ik kon me ook wel verbazen over de vanzelfsprekendheid en het gemak waarmee mijn peers dat wel deden.” „Ik zou die ruimte zelf pas durven innemen als ik bij wat ik maakte de grootst mogelijke urgentie zou voelen. Die was er bij dit verhaal: dit was een boek dat moest. En omdat ik de thematiek doorleefd had, was dit misschien wel het beste verhaal dat ik te vertellen had. Ik ontkwam er dus ook niet echt aan, zo kun je het ook zien. Daarom was ik er van tevoren wel bang voor dat ik als een beestje bekeken zou worden, zo van: o, die armoede, wat erg. Of: leuk, je hebt over je jeugd geschreven, maar kun je ook nog iets anders? Misschien is dat een wantrouwen dat ik nog aan mijn jeugd overgehouden heb. Aan de andere kant: ik denk wel dat ik inmiddels ook heel goed kan voelen en benoemen waar ik dankbaar voor ben en wat ik fijn vind. Dat ik daar heel sterke voelsprieten voor heb, juist omdat ik ook zo’n verleden ken, met een gevoel van uitzichtloosheid en opgeslotenheid.” Het is, kortom, goedgekomen. Maar Ada is nog een open wond, aan het einde van Rouwdouwers. Wat zou Falun Ellie Koos haar aanraden? „Ik zou haar zeggen om terug naar de kunstopleiding te gaan. Het weer serieus te nemen. Niet doen alsof het allemaal onzin is. Die gevoeligheid die ze daar ontwikkelt, die is ook voor mensen als zij weggelegd.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/04/07/schrijver-falun-ellie-koos-in-mijn-gezin-was-post-de-voorbode-van-een-probleem-a4889087</guid>
      <pubDate>Mon, 7 Apr 2025 05:28:51 +0000</pubDate>
    </item>
    <item>
      <title><![CDATA[Dierenarts Joyce Hofman: ‘Mensen zien hun dier als hun kind, maar het mag niet kosten wat een kind kost’]]></title>
      <description><![CDATA[<p>Een paar dagen geleden was dierenarts Joyce Hofman (43) weer eens het ene na het andere leven aan het redden. Eén hond had een tumor in de milt, die openscheurde op het moment dat Hofman het orgaan uit de buikholte verwijderde. Was de milt vóór de operatie gescheurd, wat makkelijk gekund had, dan was de hond waarschijnlijk inwendig doodgebloed. Bij een andere hond trof ze een hele tennisbal in zijn darm; een paar uur later opereren en de hond had het niet gered. Honden eten wel vaker gekke dingen. In Hofmans pas verschenen boek Komt een mens bij de dierenarts komt een labrador voor die rattengif had gegeten. Ze liet hem braken, waarna de andere labrador uit dat gezin, die mee was, het braaksel razendsnel naar binnen slobberde. Een andere hond at mensenpoep met een lintworm erin, klaargezet in een bakje om mee naar de dokter te gaan. Hofman vertelt ook hoe ze zelf per ongeluk braaksel in haar mond kreeg van een chihuahua die cocaïne had opgegeten (lang verhaal). En ze beschrijft een man die net 500 euro had neergeteld voor de blaassteenoperatie van zijn konijn, waarna hij bij de balie nog een zak hondenvoer met konijn kocht, want daar was zijn hond dol op. Een „voorbeeld van hoe we met twee maten meten als het op dieren aankomt”, aldus Hofman. Voer met konijn verkoopt ze inmiddels niet meer (alleen nog met vis, en dat alleen als het medisch voer is). Het gaat haar aan het hart: dat mensen duizenden euro’s kunnen uitgeven aan hun zieke hond of kat én vlees eten van varkens en koeien uit de bio-industrie. „Ik hou van alle dieren. Ook van koeien en varkens, daarom eet ik ze ook niet.” Als haar dochter van elf of zoon van zes vlees willen eten, zegt ze duidelijk: „Dat is gewoon een dier dat is doodgemaakt zodat jij het op kan eten.” In haar praktijk vertelt ze mensen met honden altijd dat er vegetarisch hondenvoer bestaat, en voor katten (die dierlijke eiwitten nodig hebben) voer op basis van insecten. Hofmans boek bevat praktijkverhalen uit de vijftien jaar dat ze dierenarts is. Ze weeft er fragmenten uit haar eigen leven doorheen: hoe ze als alto met blauwe dreadlocks niet goed paste tussen de boerenkinderen en de paardenmeisjes bij de studie diergeneeskunde. En ze stipt die dubbele relatie van mensen met verschillende diersoorten aan. „Sommige dieren zijn uitverkoren en andere zijn echt het laagste”, zegt ze. „Dat vind ik bizar. Ik kan daar wel een heel boek over schrijven, maar er zijn al veel boeken over en die worden gekocht door mensen met dezelfde mening als ik. Ik wilde mensen aan het denken zetten, dus het leek me beter om leuke anekdotes en verhalen op te schrijven met af en toe tussendoor iets hierover, dat mensen denken: hé, toch een beetje raar.” We zitten in de grootste van de twee dierenklinieken die ze leidt in Amsterdam-Oost; ze heeft er ook nog een in Diemen. Hofman werkt de helft van de tijd als dierenarts en de andere helft als bedrijfsleider, met zo’n veertig medewerkers. Haar eigen Oscar van twee jaar, een van Sardinië geredde, mishandelde hond die per ongeluk een rashond bleek te zijn (een briquet griffon vendéen, een middelgrote jachthond met licht krullerige vacht), heeft ze net in zijn bench gedaan op de benedenverdieping. Hofman heeft voor het interview een behandelkamer gereserveerd waar alleen katten en mensen komen. „Dat is fijn voor de katten, dat ze hier geen honden ruiken.” Er staat een grote krabpaal en er zitten plankjes tegen de muur, zodat katten die dat willen de hoogte in kunnen. Het gesprek gaat intussen, net als haar boek, zowel de diepte in als alle kanten op. Hofman is in Schiedam geboren, waarna het gezin eerst naar Rotterdam verhuisde en toen naar Capelle aan den IJssel, „wat ook gewoon Rotterdam is”. Dat zij nu in Amsterdam woont (ze kreeg er een baan in een dierenkliniek en nam die over toen de eigenaar met pensioen ging) is „echt verraad”, lacht ze. „Dat gaat heel diep, Rotterdam, en Feyenoord. Mijn moeder doet haar ogen dicht als ze langs het Ajax-stadion komt. En mijn kinderen wordt duidelijk gemaakt dat ze voor Feyenoord moeten zijn.” De hele familie van Hofman heeft honden en katten, altijd gehad, haar twee broers, alle ooms en tantes, neven en nichten. Haar vader en moeder van 82 en 76 hebben in hun seniorenflat geen hond meer, maar nog wel twee katten. „De dieren gingen thuis altijd voor alles, maar intussen kwamen wel de kiloknallers op tafel. Daar heb ik mijn hele jeugd strijd over gevoerd.” Rond haar achtste begon ze te beseffen dat vlees een dood dier was, drie jaar later werd ze vegetariër. „Mijn ouders vonden het eerst een heel slecht idee, die dachten dat ik dood zou gaan.” Hofman ervoer al jong dat huisdieren dood konden gaan (zoals kat Doppie, toen Hofman tien was). Als je dat als kind meemaakt, leer je beter om met het overlijden van dieren om te gaan, denkt ze. „Maar ik zei als kind wel elke avond dat ik hoopte dat mijn golden retriever Anro pas dood zou gaan als ik achttien was. Ik dacht: op je achttiende kun je dat aan.” Hij kwam op haar vierde in het gezin en stierf uiteindelijk toen ze twintig was. „Superverdrietig. Maar ik snapte wel dat dit ging gebeuren. Huisdieren worden nu eenmaal minder oud dan mensen. Mijn vorige hond Binkie is maar twaalf geworden.” Een gestreepte straathond uit Suriname, hij overleed in 2021. „Mijn man en ik hebben hartstikke hard gehuild en de kinderen ook. Maar afscheid nemen hoort erbij.” Ze ziet in haar praktijk dat de relatie van mensen met hun huisdieren steeds intenser wordt. „Mensen die twee weken niet kunnen werken als hun dier is overleden. En als ik zie hoe moeilijk sommige mensen het vinden om te accepteren dat wij niet alles kunnen oplossen... Ze denken: het moet gewoon gefixt worden. Ik vind die liefde supermooi, maar de dood hoort bij het leven.” Die overbezorgdheid over huisdieren is lastig voor hun mensen, denkt ze. „En eerlijk gezegd hebben wij als dierenartsen er last van. Sommige mensen zijn heel veeleisend. Laatst hadden we een kat met een tumor in zijn longen. Die kat was benauwd en moest geëuthanaseerd worden. Uiteindelijk hebben we de eigenaar daarvan overtuigd, maar die schreef wel een negatieve Google-review, want haar kat ging dood, ze had geld betaald en we hebben het niet opgelost. De meeste mensen zijn lief hoor, maar die 10 procent die minder lief is, legt wel een druk op ons. En op de kosten. Want wij mogen geen fouten maken, maar dat leidt soms misschien tot overdiagnostiek.” Er wordt momenteel veel geklaagd over dure dierenartsen. „Ja, laatst las ik weer: de dierenarts is 40 procent duurder dan vijf jaar geleden. Dan denk ik: oké, maar de tijd die ik aan mensen besteed, is ook twee keer zoveel als vijf jaar geleden. Zo berekend zijn we goedkoper geworden. Consulten zijn langer, mensen vragen veel meer, ook via telefoon, app en e-mail.” En er zijn meer behandelmogelijkheden. „Vijftien jaar geleden was het: uw kat heeft nierfalen: euthanasie. Nu is het: uw kat heeft nierfalen, gaat u maar zitten. En dan kom ik met mijn lijst mogelijkheden. Vervolgens gaan mensen thuis online zoeken en mailen ze ’s avonds wat ze zelf hebben gevonden. Ook zijn we de risico’s steeds verder aan het verkleinen. Er gaat bijna nooit meer een dier dood tijdens anesthesie, maar we gebruiken wel veel meer spullen, meer mensen, betere monitoring. Kost allemaal geld.” Verder speelt mee, legt Hofman uit, dat mensen gewend zijn voor zichzelf lagere dan de werkelijke ziektekosten te betalen, omdat ze een verplichte zorgverzekering hebben en de overheid meebetaalt. Maar de meeste mensen verzekeren hun huisdieren niet. Daardoor lijkt huisdierenzorg extreem duur. „Maar dat is dus een verkeerde vergelijking.” Bovendien is dierenzorg geen mensenzorg. „Voor bloed afnemen hebben wij soms drie mensen nodig, de verpleegkundige één. Een kies trekken doen wij onder algehele anesthesie.” Dat is duur. Dat steeds meer dierenartspraktijken worden overgenomen door commerciële investeerders speelt toch ook mee? „Ik denk dat daar in de media wel erg op gefocust wordt. Door het niveau van geneeskunde dat tegenwoordig gevraagd wordt, kún je het niet allemaal meer in je eentje. We worden vaak met huisartsen vergeleken, maar een huisarts opereert niet, neemt geen bloed af, maakt geen röntgenfoto’s, ziet geen spoedpatiënten. Wij doen alle facetten van de geneeskunde op één plek. „Bij mij wordt alles ook steeds duurder, terwijl de marges klein zijn. Dierenartsen verdienen ongeveer zoveel als leraren. Ik moet elk jaar mijn prijzen verhogen omdat anders onze assistenten onder het minimumloon zitten.” Schamperend: „Sommige mensen vinden een operatie van 1.000 euro belachelijk, maar kopen wel elke twee jaar voor 1.000 euro een nieuwe iPhone. Daar snap ik dan weer niks van. Het punt is: mensen zien hun dier als hun kind, ze willen er alles voor, maar het mag niet kosten wat een kind kost.” Moeten we huisdieren dan minder als kinderen gaan zien? „Nee, die liefde vind ik mooi. Maar je moet eerst bedenken welk budget je hebt én een ziektekostenverzekering afsluiten. Als jij een Berner Sennenhond wilt, die gemiddeld maar acht wordt omdat het ras zoveel erfelijke problematiek heeft, kost een verzekering zo’n 80 euro per maand. Sommige mensen zeggen: daarom heb ik hem dus niet verzekerd. Maar als je dat niet wilt of kunt betalen, moet je geen Berner Sennenhond nemen, want dat zijn de reële medische kosten. Dan moet je een kat nemen, die verzekeren kost maar zo’n 20 euro. Je zou als maatschappij zelfs kunnen zeggen: mensen die die 20 euro niet kunnen missen, komen we tegemoet, als je ziet hoe gezond huisdieren voor mensen zijn, zowel mentaal als fysiek.” Heeft Hofman een idee waar haar grote dierenliefde vandaan komt? „Ik zat op een heel vervelende basisschool. Pesten, schelden, seksueel geweld, drugs... op de basisschool ja. Ik denk dat ik daardoor met mijn hond een heel warme relatie kreeg.” Anro, de golden retriever. „En ik had een vriendin van handbal die thuis twee honden, vijf katten, een cavia, een muis en een konijn had. Wij zorgden samen voor de dieren en thuis was ik altijd met de hond. Ik denk dat die eerste connectie begint met in de ogen kijken van een dier en snappen dat daar een persoon aan de andere kant zit. En als je dan op een dag bij de kinderboerderij de koe aankijkt, denk je opeens: verdomme, dat is er óók een.” De relatie met dieren is voor haar de kern van menszijn, zegt ze. „Mens en dier zijn onlosmakelijk verbonden. Zo lang er mensen zijn, zijn er huisdieren. Wat het leven de moeite waard maakt is dat je het doet met een dier in je nabijheid.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/03/31/dierenarts-joyce-hofman-mensen-zien-hun-dier-als-hun-kind-maar-het-mag-niet-kosten-wat-een-kind-kost-a4888255</guid>
      <pubDate>Mon, 31 Mar 2025 05:28:51 +0000</pubDate>
    </item>
    <item>
      <title><![CDATA[Jarenzestigactivisten over de drang om erbij te horen: ‘Als je je te veel aanpast, raak je jezelf kwijt, je eigen kern’]]></title>
      <description><![CDATA[<p>Een overtocht vanaf de Turkse kust, tien kilometer in een rubberbootje in het holst van de nacht. Schepen van de kustwacht als schimmen cirkelend eromheen. Strand. Europa! Vluchtelingenkamp. En dan, de volgende dag, als Bram Tjaden en Wendela Dijckmeester hen in de ogen keken, zagen ze… „Ontlading. ‘Ik ben veilig!’” „Dissociatie.” „Vervreemding.” „Angst, ook wel.” Het besef dat ze vanaf nu migrant zijn op vreemde bodem. Eén van duizenden. Twee maanden hebben Tjaden en Dijckmeester in het vluchtelingenkamp op Lesbos gewerkt – enkele jaren geleden alweer. Hij (72) als arts, zij (68) als systeemtherapeut en yogadocent. Het stel werd onder de hulpverleners een beetje gezien als de vader en moeder van de groep. Al die jonge mensen uit heel Europa die net als zij ervoor hadden gekozen om een paar maanden in hun leven vluchtelingen te helpen, „natuurlijk ook vanwege het avontuur”. Het kamp op Lesbos ligt aan de kust dus het waait er voortdurend. Al die tenten, klapperend tentzeil. Lange rijen voor het eten. Alleenstaande jongeren en hele families dicht opeengepakt. Tjaden en Dijckmeester werkten er in een omgebouwde container en iedereen kon aankloppen. Verwaarloosde schotwonden. Snijwonden. Comateuze jongeren die zichzelf verdoven met alcohol en drugs. Angstklachten. Paniekklachten. Depressie. Agressie. „Er speelde gewoon… alles.” Waar begin je? Tjaden: „Je moet het niet zien als fundamentele hulp. Maar je kunt – en dat leer je – binnen de mogelijkheden altijd wel íéts doen.” Een zalfje tegen een huidinfectie. Proberen afspraken te maken met de keuken voor iemand met een dieet. Ademoefeningen, als iemand hyperventilerend binnenkomt. Dijckmeester: „Zodat ze het daarna zelf kunnen, in de tent.” De twee vertellen erover aan de eettafel in Santpoort, in een huis met een riante tuin in een mooie buurt, betrokken na het Lesbos-avontuur. Zo riant dat in het tuinhuis al acht maanden een Turks stel woont dat is gevlucht na de mislukte coup die Gülen werd aangerekend in 2016. En daarvóór een jongeman in z’n eentje, eveneens vluchteling. Geplaatst via Take Care BNB, een stichting die statushouders koppelt aan Nederlandse gezinnen die een kamer beschikbaar hebben. Om de tijd te overbruggen die ze anders wachtend op een woning zouden doorbrengen in een azc. „Kunnen ze vast wennen aan de Nederlandse taal en cultuur”, zegt Dijckmeester, die als bemiddelaar werkt voor de stichting. „En vooral: even uitpuffen, een time-out.” Wachten kan zwaar zijn, en aanpassen helemáál. Dat zien Tjaden en Dijckmeester bij de driehonderd asielzoekers op de opvangboot in Velsen-Noord, waar ze enkele dagen in de week werken als arts en activiteitenbegeleider. En ze herkennen het ook wel van hun eigen levens, als kind van een expat (hij) en van een predikant (zij). Telkens verhuizen. Telkens de Ander zijn. „En dan is het oppassen”, zegt Tjaden, „dat je jezelf niet een beetje kwijtraakt”. ‘Europa!’ en via omzwervingen naar Nederland. Ter Apel. Eerste gesprek met de Immigratie en Naturalisatie Dienst. Wachten op het tweede gesprek in een azc. Overplaatsing naar een ander azc. Weer overplaatsing. Nog eens. Nog eens. En dan, anderhalf jaar later, het tweede gesprek waarin wordt besloten of ze mogen blijven. De uitslag, ook weer maanden wachten. En daarna dikwijls jaren wachten in het azc tot een statushouder in aanmerking komt voor een woning. „Hadden ze allemaal van tevoren niet ingecalculeerd”, zegt Tjaden. „De overtocht was vaak al zwaar genoeg. Ze hadden niet verwacht dat…” Wat doet wachten met een mens? „Verschillende reacties”, zegt Dijckmeester. „Het is ook een beetje hoe je gebakken bent.” Loopt het stel rond op de asielboot in Velsen-Noord dan zien ze sommige vluchtelingen elke activiteit aangrijpen en naar de sportschool gaan en gelijk een online taalcursus volgen. „Overal dat gemurmel: ‘ik ben, jij bent, hij is’.” Maar er zijn ook vluchtelingen die extreem veel gaan eten. Of juist extreem weinig. Een kort lontje krijgen. Lethargisch worden. De hele dag op de telefoon. Amper hun bed nog uit komen. En veel van die gedragingen, zegt Tjaden, zijn te herleiden tot een stressreactie van het lichaam. „Freeze, fight, flight.” Welke lichamelijke klachten zie je? Tjaden: „Nou, één jongen had een longontsteking opgelopen en die ging maar niet over. Die raakte van het één in het ander. Niet meer eten. Hypochondrische gedachten. En natuurlijk heb je ook veel vluchtelingen met een posttraumatische stress-stoornis, opgelopen in hun thuisland of op de vlucht. Maar door alle veranderingen en onzekerheid – verhuizen staat in de top-drie van stressvolle situaties hè – blijven ze in een stressmodus waardoor het lichaam minder makkelijk herstelt.” Vaak, zien ze, is het niet het lichaam maar de geest die zorg behoeft. Alleen, aan het thuisfront willen vluchtelingen graag vooral laten weten dat het góéd met ze gaat. En lang niet alle zorg wordt door verzekeraars vergoed. En psychologische hulp heeft in sommige landen minder aanzien dan lichamelijke. Dus probeert Tjaden vaak de lichámelijke invloed van stress op het lichaam te benadrukken. Op het zenuwstelsel, de spieren. „Je ziet veel nekklachten, rugklachten, buikklachten, verstoppingen.” En geregeld verwijst hij door naar zijn vrouw, die op het schip activiteiten organiseert zoals yoga, een zangavond, een schaaktoernooi, uitstapjes naar de duinen of dansen in Beverwijk. „Zijn ze prachtig gekleed, de vrouwen”, zegt Dijckmeester. „Kleine feestjes bouwen, daar draait het om. Momenten zoeken om even los te gaan in een andere omgeving. Weg van het schip.” Niet dat de omstandigheden op zo’n asielboot nou zo beroerd zijn. Er wordt voor hen schoongemaakt en gekookt. Maar juist dat gebrek aan autonomie, in combinatie met wachten, op elkaars lip, versterkt het gevoel van vervreemding. En als ze dan hier bij jullie in het tuinhuis komen wonen? „Slapen! Je merkt dat ze heel, heel moe zijn. Ze moeten echt bijkomen”, zegt Tjaden. „Dat duurde bij alle bewoners die we hebben gehad zeker een paar maanden. Dat is de eerste fase.” Dijckmeester: „De man van het stel dat er nu woont heeft vier jaar als politiek gevangene opgesloten gezeten. Daarna verbleven ze in meerdere asielzoekerscentra, waar ze zijn getrouwd, en nu wonen ze voor het eerst echt samen. Ze hebben nooit veel privacy gehad.” De wereld is groter dan jijzelf. Dat hebben beiden wel meegekregen. Het ‘sociale’ zit er als dochter van een predikant nu eenmaal „diep ingebakken”, zegt Dijckmeester. „Wij zijn nog” – Tjaden lacht – „echte idealisten!” Dijckmeester: „Van die jarenzestig-activisten!” Ze zeggen het een beetje besmuikt, want het huidige politieke klimaat zit niet bepaald mee. Ze zijn in hun wijk zowat de enigen met een poster van een vredesduif achter het raam – Peace now – en in de discussie die momenteel woedt over de komst van een azc zijn ze als voorstander een minderheid. „Samen voor ons eigen, dat is in Nederland een beetje de teneur.” Al willen ze over het standpunt van anderen ook niet oordelen want de discussie over asielzoekers – „hoe ver zet je als samenleving de deur open?” – ís ook een moeilijke. Maar wat ze inmiddels wel beseffen: dat de verwachtingen die de Nederlandse samenleving heeft van nieuwkomers niet altijd realistisch zijn. Tjaden: „We hebben een pleegkind uit Sierra Leone gehad. Een jongen van zestien die als verstekeling alleen op een boot was gevlucht uit de diamantoorlog. Die verbleef in de weekenden bij ons en hij heeft een fase gehad waarin hij heel hard probeerde om helemaal op te gaan in de westerse waarden. Nederlandse vriendin, Nederlands voetbalteam. En toen…” Dijckmeester: „Drie weken heeft hij bij een bushalte op de grens met Sierra Leone gestaan, in de hoop familie uit zijn thuisland tegen te komen. En toen dat was gelukt heeft hij de keuze gemaakt om weer belijdend moslim te worden. Streng-orthodox. Mochten wij vrouwen hem niet meer aanraken. Dat was wel even lastig, vooral voor onze twee dochters. Zij zagen hem als broer en hadden zoiets van ‘hállo’. En na vijf jaar is hij teruggegaan en heeft zijn familie een bruid voor hem gevonden. Kunnen jullie dat begrijpen? „Overlevingsstrategie”, zegt Dijckmeester. „Even wilde hij héél Nederlands worden. Hij wilde doen zoals iederéén hier doet. Zijn zoals wij. Maar dat is maar een klein laagje.” „Een aanpassingslaagje”, knikt Tjaden. „Daaronder zitten nog zijn oude waarden en normen.” Tjaden moet denken aan zijn eigen jeugd. Geboren in Damascus als zoon van een KLM-vertegenwoordiger. Daarna gewoond in onder meer Hongkong en Duitsland en op zijn twaalfde naar Nederland. Lachend: „Ik zie mezelf weer zitten in die klas: de enige met een stropdas, en opstaan om het Wilhelmus te zingen. Omdat ik dacht dat het hóórde.” Diezelfde drang om je aan te passen, erbij willen horen, herkent hij bij veel nieuwkomers. „Maar aanpassen is ook een gevaar. Want als je dat te veel doet raak je jezelf kwijt. Je eigen kern.” In Nederland willen we graag dat nieuwkomers integreren. Dijckmeester: „Je kunt wel van ze verwachten dat ze de taal leren. En ook dat ze zich aan het rechtssysteem aanpassen. Dat lijkt me belangrijk. Maar als ‘integratie’ betekent dat ze ook onze waardes en cultuur overnemen, dan…” „Dat gaat ’m niet worden”, zegt Tjaden. „En persoonlijk spreekt me dat ook helemaal niet aan. Is het niet veel interessanter en spannender om te kijken naar elkaars verschillen? Hoe leeft de ander? Wat kunnen wij ervan leren?” Dijckmeester lacht. „Weet je nog toen ik mijn enkel had gebroken? Het stel in ons tuinhuis had gehoord dat wij in het westen enorme individualisten zijn. Geen vrienden. Amper familie. Die waren verbáásd dat er bezoek kwam.” Dijckmeester kreeg vanuit het tuinhuis voortdurend hapjes toegeschoven – „ze konden hier voor het eerst ook weer zelf koken”. Dat was toen die eerste fase van vermoeidheid voorbij was en er bij de vluchtelingen ruimte ontstond voor toenadering. Ze ontmoetten elkaars vrienden, gingen samen wandelen in de duinen en naar het Van Gogh Museum in Amsterdam – „stonden ze voor elk schilderij wel tien minuten te kijken”, „van ‘De Amandelbloesem’ hebben ze nog een poster aangeschaft”. En met de vorige bewoner, een alleenstaande jongen, moslim, hebben ze samen met de kleinkinderen Kerst gevierd. „Speelde hij de liedjes mee op de gitaar.” „Misschien een hopeloos idealistisch standpunt hoor”, zegt Tjaden, „maar in plaats van ‘integreren’ zou ik liever zien dat de samenleving streeft naar ‘dynamiseren’”. Hoe is het nu met jullie pleegzoon? Dijckmeester: „Dat is héél spannend geweest, of we elkaar niet zouden verliezen. Maar hij had het gewoon even nodig, die extreme periode. We hebben het veel over gedeelde waarden gehad. Compassie. Dat sprak hem aan. Dat herkende hij uit de Koran. En nu is hij 35 en weer gematigd moslim. Hij woont met zijn gezin in België.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/03/24/jarenzestigactivisten-over-de-drang-om-erbij-te-horen-als-je-je-te-veel-aanpast-raak-je-jezelf-kwijt-je-eigen-kern-a4887467</guid>
      <pubDate>Mon, 24 Mar 2025 05:28:51 +0000</pubDate>
    </item>
    <item>
      <title><![CDATA[Willem Keizer, verpleegkundige in de acute psychiatrie: ‘Ik voel me op mijn gemak bij mensen die het leven niet snappen’]]></title>
      <description><![CDATA[<p>Willem Keizer (42) is filosoof en jurist, gespecialiseerd in internationaal recht, en hij werkt als verpleegkundige in de acute psychiatrie. „Het afvalputje van de maatschappij”, zegt hij. „En van de geneeskunde.” Maar dit is wat hij wil. Eindelijk voelt hij zich goed bij wat hij doet, ook omdat hij een boek heeft geschreven. Dat wilde hij al heel lang en nu is het gelukt. Het heet Waanzin en Sneeuw en het gaat over zijn werk. Een avond achter gesloten deuren is de ondertitel. De gesloten deuren waarachter patiënten hun wanen en psychoses uitleven en verpleegkundigen hen proberen te kalmeren, al dan niet met dwang. Zijn vader is Bert Keizer (77) en ja, dat doet er hier toe. Bert Keizer is ook filosoof en hij was verpleeghuisarts, een nederig specialisme. Hij werd beroemd door zijn boeken over zijn werk. Het refrein is Hein, uit 1994, was zijn eerste. Geen dokter die zo vrolijk over de dood doet als hij. En zo laconiek. „In de navolgende bladzijden gaan we niet in verbijsterde ontzetting boven het graf hangen”, schreef hij in Reis om de dood uit 2019. „Al is dat wel de positie waarin wij ons bevinden.” Om de lezer vervolgens te laten griezelen en grijnzen over de enige zekerheid die we hebben in het bestaan: vroeg of laat gaan we eraan. En daarna? Niets. De taalfilosoof en logicus Ludwig Wittgenstein is Bert Keizers inspirator. Je kunt structuur aanbrengen in de feiten tot je een ons weegt en hopen dat je er betekenis in vindt. Maar er ís geen betekenis. Nu Willem Keizer weer, die zijn boek Waanzin en Sneeuw begint met Sancho Panza, de schildknaap van Don Quichot. Die ziet de windmolens in de verte aan voor reuzen en stormt ze met geheven lans tegemoet. Vechten wil hij, de held uithangen en zo het hart van zijn geliefde Dulcinea winnen. Wat zal ze onder de indruk zijn van zijn moed. En Sancho Panza? Die roept: „Don Quichot! Stop! Die kolossale reuzen” – en hier geeft Willem Keizer het verhaal een draai – „komen in werkelijkheid voort uit hyperdopaminerge stimulatie van het limbische systeem in je prefrontale cortex. Ik haal even 10 milligram olanzapine voor je en dan kunnen we naar huis.” Willem Keizer denkt, nee, weet zeker dat Don Quichot na deze uitleg zijn paard de sporen zou geven en al wegstuivend zou roepen dat Sancho Panza knettergek is en een lafaard bovendien. Een beetje psychiatrisch verpleegkundige, is de boodschap, doet in dit soort gevallen heel wat anders. Die zegt: „Ik begrijp dat je reuzen ziet daar aan de horizon. Zei je dertig stuks? Met armen van twee mijl?” En: „Klinkt als een ongekend avontuur.” En: „Laten we een goed plan maken voordat je de aanval inzet, anders komt de overwinning misschien wel in gevaar.” Thuis aan tafel in de Staatsliedenbuurt, Amsterdam-West, zegt Willem Keizer dat hij in de kliniek weleens wekenlang iedere dag tafeltenniste met een man die twee verlamde benen had. „In die waan verkeerde hij. Tweezijdig verlamd. Hij kwam in zijn rolstoel naar de tafeltennistafel. Hé, man, leuk dat je er bent, laten we spelen. Hij stond op, speelde drie sets, die hij meestal won, en daarna rolde hij terug naar zijn kamer.” Willem Keizer lunchte ook maandenlang met iemand die zeker wist dat hij geen maag meer had. En dus niet kon eten. En eigenlijk al dood was. „Zinloos om te zeggen: kom óp nou, je hébt wel een maag. Je zegt: ik vind het echt heel vervelend voor je, ik snap het helemaal. Maar eet nou toch maar een beetje.” Precies dit, zegt hij, maakt zijn werk zo fascinerend. De moeder van Willem Keizer was ook verpleeghuisarts en bij haar én bij zijn vader, zegt hij, heeft hij altijd het plezier gezien in wat ze deden. En ja, dat gaf hem het idee dat werken iets was waar je voldoening uit moest kunnen putten, iets wat het leven zin gaf. „Bij mij heeft het lang geduurd voordat ik dat gevonden had.” Hij was „een ongelukje” en zijn ouders gingen uit elkaar toen hij twee was. Daarna werd de verdeling 60/40. „Ik woonde 40 procent van de tijd bij mijn pa.” Op de middelbare school, zegt hij, was hij een ramp. Spijbelen, blowen, drinken. Hij ging wel altijd over, maar met zesjes en een „schop onder zijn reet”. Van de rector. Niet van zijn vader. „Die was relaxt. Het is jouw leven.” En zijn moeder? „Die maakte zich wel zorgen.” Na zijn eindexamen wist hij zeker dat hij voorlopig niet ging studeren en misschien wel nooit. Hij ging werken bij The Grasshopper, een coffeeshop in de Amsterdamse binnenstad. Daarna: reizen door Midden-Amerika. Na anderhalf jaar schreef hij zich in bij filosofie. En schreef zich meteen weer uit toen hij de universiteit was binnengelopen. „De boeken, de collegezalen – o, fuck, dat kan ik niet, daar heb ik helemaal geen zin in.” En toch, na een „hele hoop baantjes” waarin hij zich niet thuis voelde, begon hij op zijn 22ste aan filosofie. Want? „Ik zocht antwoorden op de grote vragen in het leven. Waarom zijn we er? Waar gaan we naartoe? Die antwoorden krijg je niet, maar daar kom je later pas achter.” Nee, met zijn vader praatte hij niet gericht over Plato of Wittgenstein of filosofie in de moderne tijd. Maar hij woonde dus wel deels bij zijn vader in huis en stond bloot aan zijn vaders manier van denken en doen en praten. „Daar droop de filosofie vanaf, als je dat zo kunt zeggen. En de humor. Mijn pa is sceptisch en dwars en goed in een bepaald soort humor. Een voor een worden we weggeplukt, wat ís dit voor onderneming? Dat heeft me wel gevormd, ja.” Rechten kwam erbij uit idealisme. „Ik had in die tijd”, zegt hij, „nog de illusie dat mensenrechten een typisch westers exportproduct was. Als de wereld nou maar één fijne grote liberale democratie zou worden, met respect voor de mensenrechten, dan kwam het allemaal wel goed. Daar wilde ik graag aan bijdragen.” Van dat idealisme is hij teruggekomen, al ging zijn masterscriptie nog wel over het begrip vrijheid in de moderne samenleving, toegespitst op vrijheid van meningsuiting en godsdienst. En toen begon de kredietcrisis. Daar zat Willem Keizer dan, met zijn twee masters. Hele dagen tevergeefs sollicitatiebrieven schrijven. Voor zijn geld haalde hij ’s avonds in het Westelijk Havengebied vrachtwagens leeg, samen met een afgestudeerde bioloog, een fitnessinstructeur en een filmmaker die hun weg ook nog niet gevonden hadden. Zijn eerste echte baan was bij Academische Zaken van de Universiteit van Amsterdam. „Ik moest iets doen met de nationale studentenenquête en hoe faculteiten daarmee omgingen.” Hij vond het verschrikkelijk. Volgende baan: de Internationale School voor Wijsbegeerte in Leusden. „Hoe zeg ik het netjes? Ik haalde geen voldoening uit het opzetten van evenementen voor publieksfilosofie.” Na anderhalf jaar werd zijn contract niet verlengd. Zo kwam het dat Willem Keizer op zijn drieëndertigste min of meer bij toeval achter de receptie van een psychiatrische kliniek in Amsterdam-Noord belandde. Hij nam de telefoon aan en zette piepers terug in het rek. Vond hij prima. Hij zag psychiaters en patiënten en verpleegkundigen langs zijn balie lopen. Vond hij interessant. Hij zette na vijf uur ’s middags een tafeltennistafel op in de hal en speelde met iedereen die er maar zin in had. Vond hij hartstikke leuk. En eindelijk, éíndelijk had hij het gevoel dat hij ergens was aangeland waar hij wilde zijn. En ja, waarom. In Waanzin en Sneeuw laat hij zijn hoofdpersoon en alter ego dit zeggen: „Ik voel me thuis onder aan de trap en ik houd van de weg naar beneden. Sterker nog, ik houd iets meer van mensen die op weg naar beneden zijn, dan van de mensen die veilig bovenaan de trap blijven staan en misprijzend naar beneden kijken.” Zelf zegt hij: „Ik voel me op m’n gemak bij mensen die het leven niet snappen, want ik snap het zelf ook niet.” En: „Ik pas in de psychiatrie omdat het er eerlijk en rauw is. Geen façades.” Het was de verpleegkundige Ibo – „goeie kerel” – die hem erop attendeerde dat hij iets kon wat niet iedereen gegeven is: contact maken met patiënten die het contact met de realiteit verloren hebben. „Ibo zei: zou je niet de duale opleiding tot psychiatrisch verpleegkundige willen doen? En toen ben ik naar de Hogeschool van Amsterdam gegaan.” Nu werkt hij bij de crisisdienst in Amsterdam, het „epicentrum” van de spoedeisende psychiatrie. „De politie belt. We staan hier bij mevrouw Jansen die haar bankstel naar buiten aan het gooien is. Kennen jullie haar? De huisarts belt. Tegenover me zit een Albanees die van plan is om zich vanavond op te hangen. Hebben jullie plek? Jij wordt bij ons gebracht en ik zit naast je op de bank. Je moet onmiddellijk naar het Centraal Station? De Derde Wereldoorlog is uitgebroken? De atoombom valt zo? Mijn plezier is dan dat jij je door mij gehoord voelt en ik je toch binnen weet te houden. En dat ik je zover krijg dat je medicatie neemt die jij niet wilt. En dat we daarna nog koffie kunnen drinken zonder dat jij mij wilt wurgen. All’s well that ends well. Sinds een jaar of acht heeft hij niet alleen een vaste baan, maar ook een vaste vriendin, met wie hij samenwoont. Over twee maanden wordt hun kind geboren, hun eerste, een meisje. Ze hebben net een wat groter huis gekocht, zodat hun dochter niet op tweehoog in de Staatsliedenbuurt hoeft op te groeien. Zou hij het weer zo doen als hij opnieuw kon beginnen? Hij zegt: „Dat brengt me bij Schopenhauer. Die gaat naar de begraafplaats, klopt op alle graven en stelt alle lijken dezelfde vraag. Zou je het nog een keer willen doen, leven? Alle lijken geven hetzelfde antwoord: alleen met de kennis die ik nu heb. Anders bleven ze liever liggen.” Dat zou Willem Keizer dus ook zeggen. Moest hij het overdoen, dan graag met de kennis van nu. Maar dan is de vraag: welke kennis zou hem redden? We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/03/03/willem-keizer-verpleegkundige-in-de-acute-psychiatrie-ik-voel-me-op-mijn-gemak-bij-mensen-die-het-leven-niet-snappen-a4885061</guid>
      <pubDate>Mon, 3 Mar 2025 05:28:52 +0000</pubDate>
    </item>
    <item>
      <title><![CDATA[Meindert Talma: ‘Dit kan ik, dit wil ik, dit doe ik’]]></title>
      <description><![CDATA[<p>Op het album Gezinsverbijstering van Meindert Talma staan songs over zijn geliefde, leden van zijn band, een overleden geluidsman, zijn vader en moeder, de geboorte van een dochter. Veel nummers zijn poëtisch en lichtvoetig, bijna altijd zijn ze ontroerend, vaak maken ze je aan het lachen. Meindert Talma zingt ze met een kenmerkende, wat lijzige stem met een licht accent. Je kan de songteksten, ferskes zeg je in het Fries, maar ze zijn vrijwel allemaal in het Nederlands, ook lezen in het gelijknamige, gelijktijdig uitgekomen boek. In Gezinsverbijstering, Nederlands Onbekendste Popster 3 zijn ze ingebed in hoofdstukken met meer details over de personen uit de liederen. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie. En meer nog dan in de ferskes ervaar je in het boek de droge humor en lichte zelfspot, het lijkt soms bijna op verbazing, waarmee Meindert Talma (56) de wereld om zich heen bekijkt en ervaart. „Was een vrijwillig toeschouwer van het leven / Ik keek om me heen hoe de mensen het deden”, zingt hij in het lied Gezinsverbijstering. Of neem het hoofdstuk ‘Heit en mem’. Het is 2003, Meindert Talma heeft net een concert gegeven in popzaal Vera in Groningen: ‘Ik nodigde mijn ouders uit voor een drankje in de kleedkamer. „No jonge, tsjoch en lokwinske (proost en gefeliciteerd) mei dyn boek en plaat!”, lachte mem. „Dit is wel echt jouw leven hè, het artiestenbestaan?”, lachte ook heit. Deze vraag had hij, sinds ik aardig van mijn kunsten kon bestaan, misschien wel tweehonderd keer gesteld. Zo opgewekt mogelijk bleef ik altijd antwoorden: „Ja heit, dit is wol echt myn libben.” Vorige week stuurde heit mij nog een brief met daarin een vacature voor een leraar geschiedenis op mijn oude school in Drachten.’ Gezinsverbijstering is het derde deel van een reeks autobiografische boeken inclusief albums, vandaar de ondertitel met de 3. Kelderkoorts (deel 1) en Je denkt dat het komt (deel 2) kwamen uit in 2014 en 2017. Meindert Talma is muzikant sinds 1995, althans toen lieten vrienden bij wijze van verjaardagscadeau zijn eerste single persen. Kelderkoorts begint vlak daarna, in januari 1996. In het eerste, hilarische hoofdstuk komen zijn ouders langs met een handgeschreven brief. Daarin geven ze tips voor zijn aanstaande, allereerste sollicitatie (die op niks uitloopt): ‘„Een brief?”, vroeg ik verbaasd en ook een beetje ongerust, „waarover dat?” De laatste brief die ik van heit en mem had gekregen, was op Tweede Kerstdag, een maand geleden. Toen ik hen op Eerste Kerstdag mijn vinylsingle had laten horen, waren ze diep teleurgesteld over het resultaat. De volgende morgen gaf heit mij een brief van drie kantjes waaraan hij tot diep in de nacht had zitten schrijven.’ Sinds dat bezoek van zijn ouders in 1996 heeft Meindert Talma tientallen songs en albums uitgebracht. Meestal over gebeurtenissen in zijn leven en gevoelens daarover, maar net zo goed over voetbal of helden van hem (socialistisch politicus Domela Nieuwenhuis, professioneel dammer Jannes van der Wal). Soms zit bij een album een boekje (Gummbah, Peter Pontiac waren illustratoren), ook verschenen er twee romans, een dichtbundel en, in het Fries, de Libbensferhalen fan 15 eigensinnige Friezen. Meindert Talma en ik ontmoeten elkaar in Brasserie Kolkzicht in Surhuisterveen. In dat dorp op de grens van Friesland en Groningen – in 2014 schreef hij er het lied Surhuisterveen over (‘Hij zat er in de kerk, hij zat er op het korfbal / Hij zat er ongemerkt altijd achter het orgel’) – zijn we allebei opgegroeid. In die tijd heette Brasserie Kolkzicht nog ‘Zaal Hollema’ (Meindert Talma speelde er iedere vrijdagavond biljart met zijn vrienden), ging iedereen op zondag naar de gereformeerde kerk, en gaf zijn vader les op de protestants-christelijke lagere school ‘De Hoekstien’. Bij ‘meester Talma’ heb ik zelf niet in de klas gezeten, Meindert is acht jaar jonger en ontmoet ik vandaag voor het eerst. Straks gaan we nog langs bij zijn ouders, heeft hij met ze afgesproken. We spreken Fries. Vertel over je autobiografische boeken. Je loopt twintig jaar achter op je echte leven, zag ik. Je dochter Meike is nu 19. Meindert Talma: „Ik las de boeken van Karl Ove Knausgard, Vader, Liefde, Schrijver, je kent ze wel. Hij is een maand jonger dan ik – en ik zag allemaal herkenbare dingen. Niet de alcoholische vader, maar wel het geklungel, de omgang met vrouwen, het verlangen schrijver te worden. Dus ik dacht: ik ben niet zo bekend, maar ik heb wel veel meegemaakt. En ik dacht ook: over je leven schrijven wordt vaak gedaan, maar de combinatie met platen is er nog niet. Dat was eigenlijk mijn belangrijkste reden: dan kun je achteraf nog ergens een lied over maken. Want onderwerpen als tennissen met je vriendin of een bezoek van je ouders: dat soort dingen van het leven sla je vaak over, je denkt dat ze niet genoeg te zeggen hebben. Maar als je als uitgangspunt neemt dat je over je leven schrijft, en dat je alles meeneemt wat daarin van belang is, dan kom je juist bij zulke onderwerpen uit.” Je hebt liederen gemaakt over gevoelens en gebeurtenissen van twintig jaar geleden? „Sommige wel, zoals Heit en mem. Maar andere lagen op de plank. Famke fleane heb ik gemaakt na de geboorte van Meike. En Hottenoije Duveltje, over mijn schoonmoeder, heb ik ooit met mijn ex Ella gezongen op haar 80ste verjaardag. Alleen zijn die nooit naar buiten gekomen, omdat ik ze altijd nog een keer op een themaplaat wilde zetten.” Famke fleane is het enige albumlied in het Fries, het klinkt in die taal ook het mooist en het gevoeligst. Waarom schrijf je weinig in het Fries? „Dat wil ik wel weer meer gaan doen, Heit en mem had ik ook in het Fries kunnen maken. Maar dan krijgen veel mensen het niet mee. Ik doe het wel hoor, mensen vinden het mooi. Ik heb dan bij een voorstelling de vertaling meelopen.” Heb je nog meer ferskes op de plank liggen? „Geen twintig, maar wel genoeg om door te gaan. Dit boek was in het begin twee keer zo dik, maar ik wilde het meer concentreren: liefde, ouders, kinderen. Dus meer thematisch dan chronologisch. En dat wil ik zo blijven doen. Het volgende boek gaat over geloof, daarna over mijn ervaringen als soloperformer. Ik heb nog vier delen in mijn hoofd.” Hoe kom je aan de details, als het allemaal lang geleden is? „Ik heb genoeg bronnen. Tien jaar lang had ik een column in de Leeuwarder Courant op zaterdag, Talma tikt. Ik heb brieven, e-mails: je kunt veel terugvinden als je dingen bewaart. En ik heb geen dagboek bijgehouden, maar ik heb wel een goed geheugen.” Dus het klopt wel ongeveer? „Ja, het meeste klopt wel. Wat er precies gezegd wordt: dat is meer op basis van hoe de sfeer was toen. Ik vind het leuk om dialogen te schrijven, dat gaat bijna vanzelf.” Ik zou kunnen zeggen: er is een schrijver in je verloren gegaan. Maar je bent allebei: muzikant en schrijver. „Ik vind een lied maken toch wel het fijnst, dan kun je helemaal opgaan in het samengaan van tekst en muziek. Schrijven is achter de laptop zitten, het is ook nooit af. Je kunt een boek steeds aanpassen: extra dialogen, langer maken, inkorten. Een lied komt altijd af, je neemt het op en dan is het klaar.” Ik dacht toen ik je boeken las en naar je ferskes luisterde: het wordt steeds liefdevoller. „Ja, dat klopt wel. Kelderkoorts was soms wat karikaturaal, het waren zeg maar niet altijd mensen van vlees en bloed. Daar hebben mensen me ook wel op gewezen, dat ik daar wat beter mijn best op moest doen. Het moet niet alleen humoristisch zijn, daar ben ik me nu meer van bewust.” De brieven die je ouders aan je schreven, gebeurde dat echt zo? Hij lacht: „Vraag het ze straks maar.” En dan: „Ik heb die brieven nog allemaal. Ze maakten zich in het begin echt zorgen: dat het de verkeerde kant op ging, dat ik met de verkeerde mensen omging. En dat wilde heit dan graag kwijt. Ze waren ook verrast: ik studeerde geschiedenis, ik had nooit laten blijken dat ik muzikant wilde worden.” Je ouders komen best veel voor in je boeken. En nu ook nog in een lied. „Dat komt ook doordat… Bijvoorbeeld dat openingsstuk in Kelderkoorts… Je kunt het lezen als bemoeizuchtig, maar ik vind het juist mooi hoe ze met me meeleefden. Ze hebben me ook altijd gesteund, ook wel financieel.” Is het dan een soort eerbetoon? „Ik wilde boeken maken over mijn leven – en bij het leven horen je ouders. Als puber neem je afstand, maar later wordt dat anders. Toen onze dochters klein waren, kwamen ze elke week langs om op te passen. Dat komt straks ook terug in de volgende boeken. Dan krijg je een veel betere band. De kinderen gingen er ook logeren. En als ze hier kwamen, pakte heit meteen de stofzuiger, en als hij klaar was met stofzuigen, ging hij het gras maaien. Dat kon ik zelf ook, maar ze wilden altijd direct wat doen.” Jan (80) en Klaske (81) Talma schenken koffie, er gaat een schaal met koekjes rond. „De zorg van zijn ouders heeft hij verwerkt in een ferske over vroeger”, zegt zijn vader. Jullie zagen zijn loopbaan eerst niet zo zitten. Wat vinden jullie nu? Jan Talma: „In het begin moesten we wennen. We waren kritisch, zijn levensstijl stond ons niet aan. Daar kun je je misschien wel wat bij voorstellen. Hij kon altijd goed leren, hij is doctorandus in de geschiedenis. Dus je denkt: hij kan leraar worden, het onderzoek in gaan. En we moesten ook wennen aan zijn stijl, die is niet voor iedereen. Dus we hadden zorgen: zit daar wel toekomst in, heeft hij straks genoeg publiek om ervan te kunnen bestaan.” Meindert Talma: „Ze vroeg zich af of je echt brieven schreef.” Jan Talma: „Ja, dat klopt. Dat heb ik gedaan. We dachten: als hij geen leraar wil worden, wil hij misschien de journalistiek in – alles is beter dan dit. Maar hij is doorgegaan, hij heeft zijn eigen weg gezocht en daar is hij in geslaagd. Daar hebben wij groot respect voor gekregen – dat hebben we ook uitgesproken. Hij zei een keer: Heit, dit ken ik, dit wol ik, dit doch ik. Toen dacht ik: nu moet ik ophouden, want als we hiermee doorgaan wordt het gezeur.” Meindert Talma: „Heb ik dat gezegd? Dat weet ik niet meer.” Klaske Talma: „Als jongetje was je ook al zo: je deed wat je wilde. En wat je niet wilde, deed je niet.” Jan Talma: „Meindert heeft uitgesproken ideeën. Een typische Wâldman. In de Friese Wouden zijn de mensen vrijgevochten, doen ze hun eigen dingen. En de wâldhumor, dat is droge humor. Het is humor die je moet snappen.” Jullie lezen alle boeken, volgen de recensies. En jullie gaan ook vaak mee naar optredens, begreep ik. Jan Talma: „We vinden niet alles even mooi, maar dat hoeft ook niet. Hij maakt het niet voor ons, hij doet het voor hemzelf.” Klaske Talma: „Bij die optredens komt heel warm volk. Echt fijne mensen.” Wat vinden jullie ervan dat jullie zo’n belangrijke plek innemen in zijn werk? Jan Talma: „Vind je dat? Nou ja, we zijn wel bepalend geweest in zijn leven. We hebben ook nogal aan hem geschaafd (hij lacht), om te proberen hem andere kanten op te krijgen. Dat acceptatieproces, dat hij van ons de ruimte moest krijgen, heeft denk ik ook op hem wel een stempel gedrukt. Als wij altijd hadden gezegd: het is mooi en aardig, dan hadden we die rol niet gehad.” Meindert Talma, Gezinsverbijstering. Cd/lp, Excelsior Recordings, €16,99 (cd) of €24,99 (lp). Roman, Uitgeverij Passage, 160 blz. € 16,50.Meindert Talma &amp; Band treden de komende maanden op met de Gezinsverbijstering-tour. Info: meinderttalma.nl/optredens/</p>]]></description>
      <guid>https://nrc.nl/nieuws/2025/02/24/meindert-talma-dit-kan-ik-dit-wil-ik-dit-doe-ik-a4884226</guid>
      <pubDate>Mon, 24 Feb 2025 05:28:52 +0000</pubDate>
    </item>
    <item>
      <title><![CDATA[Secundaire kinderloosheid is een taboe, ontdekte Relinde de Graaff: ‘Een kinderwens is heel sterk, een soort oergevoel’]]></title>
      <description><![CDATA[<p>In Relinde de Graaffs eind vorig jaar in eigen beheer uitgegeven roman Het is goed zo heet haar man Maarten en haar zoon Daan. In het echt zijn hun namen Thijs en Flynn. En er zijn meer verschillen tussen fictie en werkelijkheid. Zoals dat ze in het boek een vervelende moeder heeft (haar echte moeder is heel leuk) en een mogelijke minnaar, een mediterraanse vader van het schoolplein. Maar overeenkomsten zijn er ook, met als belangrijkste: de hoofdfiguur in het boek kan geen tweede kind krijgen. En dat wil ze heel graag, lees je. Ze volgt twee jaar lang een ingrijpend medisch traject, maar het lukt niet. En daar moet ze mee leren leven. Uit het boek: „In het begin probeerde ik het te negeren. Ik wilde geen tijd en energie stoppen in het rouwen om een kind dat er nooit was geweest. Ik was bang dat dat ten koste zou gaan van onze zoon, bovendien voelde ik de druk om elk moment van hem te genieten. Ik zag hem zo snel groot worden – en ik wist dat ik die fases niet nog eens mee zou maken.” Haar boek, stond in het persbericht dat ze meestuurde, is bedoeld om een taboe te doorbreken. „Het is goed zo gaat onder andere over het rouwproces bij een onvervulde secundaire kinderwens. Ik hoop dat mijn openheid over dit thema een taboe doorbreekt en herkenning en erkenning kan geven aan anderen die hiermee worstelen.” We spreken elkaar bij haar thuis, in de vensterbank staat een bloemstuk dat ze kreeg bij de presentatie van het boek. ‘Gefeliciteerd met Het is goed zo’, staat op het kaartje dat erin hangt. Op het raam aan de achterkant zijn in feestelijke kleuren de letters FLYNN geplakt, dat is nog van zijn laatste verjaardag. Flynn is 8, hij werd geboren toen Relinde de Graaff 31 was. Op haar 32ste was ze weer zwanger, dat werd een miskraam. „Ik dacht: dat is niet erg, we hebben nog tijd genoeg. Je denkt heel lang dat je vanzelf weer zwanger wordt. Maar het gebeurde niet.” Op haar 37ste begon ze aan een ICSI-behandeling, een bevruchting in het laboratorium die wordt ingezet wanneer de kwaliteit van het zaad verminderd is. Zelf was ze vervroegd in de overgang gekomen, waardoor ze minder eicellen aanmaakte. Relinde de Graaff is 39. Hoe was het medische traject? „Dat had veel impact. Je bent er continu mee bezig, want je zet elke dag drie keer een spuit hormonen in je buik. Dus als mensen zeggen dat je je niet druk moet maken en moet ontspannen, dan weet je: dat kan niet want dit slokt mijn hele dag op.” En aan het einde van het traject? „Dat ze niks meer konden doen, vond ik heel erg. Je kan ergens anders gaan wonen, een keer een nieuwe baan zoeken, een andere carrière beginnen, maar dit was voor altijd, definitief voorbij. Het was de afsluiting van een deel van mijn leven.” Waarom was één kind niet genoeg? „Dat weet ik niet zo goed. Ik hoopte dat ik dat ook zo zou voelen, eigenlijk. Maar een kinderwens is heel sterk, een soort oergevoel.” Kun je dat uitleggen? Word je ’s morgens wakker en denk je: ik wil nog een kind? „Ik heb kinderen altijd leuk gevonden. Vooral kinderen tussen twee en zes: hoe ze kijken en denken, fantastisch. Ik heb ook heel veel opgepast vroeger. De uitspraken die kinderen doen, dat je de wereld ziet door hun ogen. In die eerste jaren heb ik ook veel tijd doorgebracht met ons zoontje. Ik geloof dat het de meest vormende jaren zijn voor een kind – en dat had ik nog een keer willen meemaken. Nu is hij acht en denk ik: straks gaat hij naar de middelbare school en wil hij niks meer met mij te maken hebben. Ik had er graag nog één achteraan gehad. Of twee. Of drie.” Als je zo redeneert, kun je wel tien kinderen willen. Dan houdt het nooit op. „Op een gegeven moment denk je vast wel: het is mooi geweest. Maar ik was er nog niet klaar mee, zeg maar.” Hoe is het voor je om een kind te hebben? „Kinderen krijgen en grootbrengen is volgens mij voor een groot deel waar het leven om draait. Voor mij is dat tenminste zo, het is wat ik in het leven wilde doen. Ik wilde weer zwanger zijn, kinderen op de wereld zetten, ze zien opgroeien, mijn liefde doorgeven. Ik weet nog hoe mijn zoontje zich aan mijn benen vastklampte toen hij klein was en we gingen zwemmen. Dat ik hem geruststelde, dat hij mij toen losliet en daar blij van werd. Dat vind ik prachtig aan moederschap: je biedt een kind een veilige haven, waardoor het zich kan vormen. Dat had ik met meer kinderen gewild.” Je zou het ouderwets kunnen noemen: vooral moeder willen zijn. „Daar heb ik ook altijd mee gestruggeld. Ik wilde kinderen, maar ik wilde ook een loopbaan. Ik heb me afgevraagd: was ik te veel gefocust op die loopbaan, had ik eerder moeten beginnen met het moederschap. Aan de andere kant wilde ik dat werk ook niet missen, ik ben actrice en filmmaker en dat is ook heel interessant. En ik denk ook wel dat ik op tijd ben begonnen met proberen kinderen te krijgen. Het was een beetje pech dat mijn man en ik fysiek gezien wat dit betreft een slechte combi zijn. Tegelijk denk ik dat veel mensen denken: je kan altijd nog kinderen krijgen. En dat is dus niet zo. Eén op de zes stellen heeft moeite met een kind krijgen, één op de tien met het krijgen van meer kinderen. En dat komt ook door laat beginnen.” Wat vindt je man? „Toen ik hem leerde kennen, zei ik: ik wil graag veel kinderen. Hij zei dat hij twee wel genoeg vond. Drie dan, kwamen we op uit. En toen het niet lukte om meer te krijgen, vond hij één ook wel goed. Maar we bleven het toch proberen. En toen gingen we ook nog dat traject doen – het was heel lief dat hij dat wilde, want de wens lag niet bij hem. Maar daardoor voelde ik me wel eenzaam in het rouwproces toen het niet lukte. Hij voelde het niet zoals ik het voelde.” Je noemt het een rouwproces. „Ik denk wel dat dat het is. Natuurlijk, het kind is er nooit geweest. Maar je neemt afscheid van een wens voor een kind dat er niet komt. Het stomme is: bij mensen die geen kinderen kunnen krijgen, begrijp je dat dat een verlies is. Maar als je er één of twee hebt en niet meer kunt krijgen terwijl je dat wel wilt, is dat ook een verlies. Ik weet: ik ben moeder, ik maak alle fasen van zijn leven mee, en daar ben ik heel blij mee. Maar ik heb ook verdriet – en dat verdriet lijkt er denk ik wel op. Ik vind ook dat de maatschappij te snel oordeelt: je hebt een kind, je moet niet zeuren.” Wie bedoel je met de maatschappij? „Niet de mensen die dicht bij me staan, die steunen me. Maar ik ben best wel open, dus als mensen vragen of ik nog meer kinderen heb, vertel ik vaak dat dat niet is gelukt. En dan merk ik dat mensen vinden: wees blij, je hebt een kind. En dat bedoelen ze goed hè, eerder troostend misschien. Maar op die manier wuif je het verdriet weg. „Het viel mij ook op dat er geen boek bestond over secundaire kinderloosheid. Dat betekent dat er meer vrouwen zijn die ermee worstelen en die denken: ik mag het er eigenlijk niet over hebben, want ik heb al een kind. Maar ik geloof dat als je pijn hebt, je er aandacht aan moet besteden. Dat is een manier om te helen.” Je boek gaat ook over andere dingen: hokjesdenken, liefdesaffaires. „Ik speelde al langer met het idee om een boek te schrijven, ik miste het creatieve proces. Ik heb een paar keer geprobeerd subsidie te krijgen voor films, maar dat is niet gelukt. En ik dacht: een boek kan ik schrijven zonder dat het geld kost. Het levert ook niks op, maar ik wilde iets maken. En als ik dit thema erin zou verwerken, zou ik ook nog iets nuttigs doen met mijn verdriet. Ik had al het hokjesdenken als onderwerp, daar begon ik mee. Dat gaat over hoe de maatschappij denkt en oordeelt.” Je dacht niet: ik ga een boek schrijven over alleen dit onderwerp? „Nee. Toen ik drie jaar geleden begon met schrijven, zat ik nog midden in het medische traject. Ik heb dit thema toegevoegd om bewustwording te creëren: op het gebied van hokjesdenken, maar ook over dit onderwerp. Probeer open te staan in plaats van meteen een oordeel te hebben. Ik krijg nu het boek uit is ook berichtjes van vrouwen die ik niet ken en die zeggen: ik heb dit ook, maar ik stop het gevoel altijd weg.” Waarom denk je dat het een taboe is? „Dat weet ik niet. Sowieso durven mensen die het medische traject ingaan, er vaak niet over te praten. Het is ook schaamte, denk ik: dat je lijf het niet goed doet. Terwijl er zoveel mensen zijn die hiermee in het ziekenhuis belanden, het is bijna normaal geworden. Maar dat je dan toch niet op je werk zegt dat dit de reden is dat je een vrije dag moet nemen.” Je boek is best vrolijk. „Ja, ik heb de boodschap verpakt in luchtigheid. Ik vind het zelf ook altijd fijn als ik niet wanneer ik een boek uit heb, eerst bij moet komen. En ik wilde er ook iets in van jong zijn, flirten met mannen, vruchtbaar zijn – vrolijke, jeugdige dingen in plaats van in de wachtkamer zitten en spuiten in je buik zetten. Je moet aan mijn boek ook hoop voor de toekomst overhouden.” Hoe is het intussen met je kinderwens? „De wens is niet weg, als ik moeders zie met kleine kinderen dan denk ik: wat had ik dat graag gewild. Maar het gaat beter, het heeft me geholpen dat ik het van me af heb geschreven. Dan heeft het zo moeten zijn, is misschien een groot woord. Maar ik heb er wel iets moois mee kunnen doen, waar anderen wat aan kunnen hebben.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/02/17/secundaire-kinderloosheid-is-een-taboe-ontdekte-relinde-de-graaff-een-kinderwens-is-heel-sterk-een-soort-oergevoel-a4883354</guid>
      <pubDate>Mon, 17 Feb 2025 05:28:52 +0000</pubDate>
    </item>
    <item>
      <title><![CDATA[Schrijver en bioloog Arita Baaijens: ‘Ik doe alles met de vraag: hoezo zijn we hier beland?’]]></title>
      <description><![CDATA[<p>Een IJslandse dichter houdt zijn hoofd voor de holte in een sculptuur, zodat hij de geluiden van de zee luider kan horen en de zee beter kan verstaan. Een Nederlandse kunstenares die op een Schots eiland wieren bestudeert ving in haar schepnet een zeehaas, een slak met een flamencojurk. Even keken ze elkaar aan. Het was, zegt ze, alsof we ons zacht aan elkaar voorstelden. Een duikinstructeur kan niet uitleggen waarom hij de zee mist zodra hij de zee niet ziet en ruikt, maar legt eloquent uit hoe hij mensen afhelpt van hun ‘zeeblindheid’. Een Fins-Britse zangeres lokt zeehonden met geluiden die huilen en zingen tegelijk zijn. Via haar adem betreedt ze the-more-than-human world, zegt ze. Om een zeehond in de ogen te kijken, een minuut lang nieuwsgierigheid te delen, heb je geen woorden nodig. Alle vier verschijnen ze in Het gezicht van de zee, de film die schrijver en bioloog Arita Baaijens vorig jaar met regisseur en cameraman Alexander Oey maakte. Baaijens (Ede, 1956) is al een paar jaar in de ban van de zee. Ze wil niet langer machteloos toezien hoe de zee als wingewest wordt gebruikt: om er vis en gas en olie uit te halen, om windparken in aan te leggen, om afval in te kieperen. De zee is een late liefde. Ze werkte bij de gemeente IJmuiden, maar gooide rond haar dertigste „de hele mikmak” overboord en werd reiziger. Jarenlang trok ze per kameel, te paard en te voet door de woestijn in Soedan en Egypte, door het Altai-gebergte in Siberië, door Papoea-Nieuw-Guinea, en schreef erover. Tijdens die reizen besefte ze dat er „meer manieren van weten” zijn en dat je niet alleen door een wetenschappelijke of zakelijke bril hoeft te kijken. „In dat laatste blinkt Nederland uit, juist in zijn verhouding met het water”, zegt Baaijens. En het weerspiegelt zich in de taal waarmee we over de zee spreken. Die is pragmatisch, efficiënt, afstandelijk, ten slotte koud. Sinds ze dat beseft, wil ook zij weten hoe je beter kunt luisteren naar, en spreken over de zee. Ze wil, „de schutting tussen ons en de zee omverhalen” – wat je kunt lezen als ‘omvér-halen’ en als ‘óm-verhalen’. Voor die film ging Baaijens op zoek naar mensen die zo’n ‘herwilderde taal’ spreken, die de zee waarderen om wie ze is. En daarachter doemt een tweede vraag op: als we vervreemd zijn geraakt van een systeem waar we ooit deel van uitmaakten, moeten we het dan niet omkeren, de zee weer toelaten? En die gedachte uitdragen, juist bij de bestuurders en beleidsmakers. Zo ontstond Baaijens jongste boek, In gesprek met de Noordzee. De dichter, de kunstenares, de duikinstructeur en de zeehondenzangeres maken daarin een comeback, naast veel nieuwe gezichten. Baaijens zelf kijkt in een Noorse fjord een moment een langsglijdende walvis in het oog. „Wat overblijft is een ervaring, een zeker weten”, schrijft ze, het besef lotgenoten te zijn. „De walvis dat ben ik. De zee dat zijn wij.” Haar boek is ook een reisverhaal, een verslag van haar „sollicitatie naar de functie van Spreker namens alle leven in zee”. Wist u waar u aan begon? „Nee, maar daar hou ik van, waarom zou je anders aan iets beginnen? Als kunstenaar vertegenwoordig ik geen belangen en mag, gewoon nieuwsgierig zijn en de tijd nemen. Ik had gedoken in de Rode Zee en de Oosterschelde, maar ik wist bijna niets van de zee. Aan de andere kant, mariene biologen en ecologen weten wel veel en ik wil niets afdoen aan hun deskundigheid, maar toch is dat is ook een tunnelvisie, die van het meten en turven. En dat maakt je niet vanzelf een betere vertegenwoordiger van de zee, denk ik. Als buitenstaander stel je andere vragen dan een expert, kun je bevragen wat wij normaal vinden. Daar is verbeelding voor nodig en misschien ook de blik van een ontdekkingsreiziger.” Volgens u is onze conversatie met de zee gestokt. Was die er ooit? Vroeger was de zee vooral bijbelse wildernis. „De zee was een maatje te groot voor mensen, net als de woestijn voor mij destijds. Er was heilig ontzag. En nu wij zoveel manieren hebben om de zee te bedwingen, is dat weg. Bij ontzag hoort een relatie van geven en nemen. Proberen om met zo’n natuurkracht om te gaan door een gesprek te voeren. Sommige mensen doen dat nog wel, surfers, mensen die troost zoeken bij de zee omdat ze iemand verloren hebben. Maar beleidsmakers hebben zo’n relatie niet meer.” Wilt u weer ontzag bijbrengen? Het is simpeler. Vergeleken bij de mensen van mijn reizen gaan wij zo koloniaal om met de natuur. Ik hoorde een hoge ambtenaar eens zeggen dat de Noordzee ‘ons laatste lege industrieterrein’ is. Hij meende het. Ik dacht: wat is er met ons gebeurd? Ik weet nog dat ik dacht: ik moet me niet verdedigen tegen die bestuurders, het is andersom, laat hen maar uitleggen waarom het normaal is te exploiteren wat óók recht van bestaan heeft omdat het er is. Dat is mijn missie.” De walvis en u vangen elkaars blik – bijna het ‘overview-effect’ dat ruimtevaarders ervaren als ze die little blue dot zien, verbondenheid met de hele planeet. „Dat klopt. En daarna dacht ik: nu kan ik niet meer terug. Hoe het vorm krijgt, weet ik niet, maar het is nu een relatie.” U schrijft dat elke taal in zijn eigen landschap is verankerd. „Het harde bewijs is dat ik twee jaar een schrijfblokkade had voor ik mijn boek over Siberië kon schrijven [Zoektocht naar het paradijs]. Mij ontbrak de taal voor wat daar normaal is maar bij ons niet past: dingen die je niet kunt zien, maar wel merkbaar zijn, een bezield landschap. Zij noemen het natuurgeesten, maar het komt erop neer dat natuur leeft, expressief is. Ik ben bioloog en wil geen esoterie bedrijven, maar de wetenschap liet me hier in de steek en de taal die ik normaal gebruik ook.” Wat betekent ‘bezield’? „‘Ziel’ en ‘bezieling’ zijn een duizenddingendoekje geworden. En toch. Bij de nomaden werd soms een schaap geslacht. Tsjak-tsjak, je ziet die ogen en weet: de ziel is eruit. Bezield is voor mij dat het weet heeft van de wereld.” Een octopus heeft bewustzijn, heeft de zee bewustzijn? Soms lijkt het alsof mensen de onbegrijpelijkheid van een complex systeem gelijkstellen aan bezieling. „De zee is geen optelsom van alles wat je zou kunnen weten. Dan nog blijft er iets over wat je niet kunt beschrijven. Misschien kun je dat bezieling noemen. Niet in de zin van het kan zich voortplanten, wel met handelingsvermogen.” Een wil? „Dat gaat me nog net te ver.” Iets wat te groot is voor onze ideeënwereld? „In de woestijn had ik nooit het gevoel dat het een dooie boel was. Het was gevaarlijk, en je gaat ervan houden, krijgt er een relatie mee. En ja, dat iets de menselijke betekenis en maat ontstijgt. Rachel Carson [The Sea Around Us] schrijft dat niemand goed over de zee kan praten door de poëzie weg te laten.” Blijft taal, ook poëtische taal, niet toch een gevangenis? „Binnen de beperkingen van de taal kun je meer doen dan we doen. Ermee spelen, je afvragen welke wereld je wilt. Alleen al dat bevragen vind ik winst.” Het blijft taal. Biologen zitten vast in hun taal van turven en meten, zegt u. De discussie over ‘rechten voor de natuur’ is juridische taal. „De film I Am the River, the River is Me, over een kanotocht over de Whanganui-rivier in Nieuw-Zeeland, die als eerste ter wereld een rechtspersoon is geworden en zo bescherming geniet – die heb ik wel zes keer gezien. En het blijft fantastisch, want het gaat om moderne mensen die met een andere blik in het leven staan. Zie jij Nederlanders dat doen?” Hier zijn ook zulke initiatieven voor de Waddenzee, de Maas, Amelisweerd, Meijendel. En de Noordzee. „Maar ik zie mensen die besluiten over de Noordzee nemen nog geen vragen stellen aan de zee, of een ritueel uitvoeren. Misschien moet je inderdaad aansluiting zoeken bij iets waar wij goed in zijn: juridische taal, polderen. Ik zie het als emancipatie van het denken, niet gevangen zitten, maar een weg verkennen die kan leiden tot ruimte voor ander leven, dat recht van zijn heeft.” U denkt als kunstenaar én bioloog. Kan dat samengaan? „Dat is weleens lastig. Ik wil toch iets bewijzen wat zich niet laat bewijzen, maar ik wil niet gaan praten zoals veel mensen die ik niet zie zitten. En dan komt de kunstenaarsblik van pas, daarmee kun je experimenteren, zonder dat je meteen hard bewijs hoeft te leveren.” Waarin ligt de bevrediging? „O, ik vind het te gek om een avontuur aan te gaan waarvan ik niet weet hoe het afloopt. Ik ben op iedereen die ik heb geïnterviewd echt verliefd geworden. Het gevoel dat er iets te ontdekken blijft en dat je tot in de toppen van je tenen en je vingers leeft. Ik hoop dat ik iets heb verwoord wat zich moeilijk laat pakken en dat je niet denkt dat ik gek ben.” Het idee dat iets op meerdere manieren kan bestaan, spreekt meer schrijvers aan, zoals Robert Macfarlane, wiens boek Is A River Alive? binnenkort uitkomt. „Het fijne is dat de tijdgeest meezit. Tien jaar geleden had dit niet gekund, nu gebeurt het overal, deels omdat het zo duidelijk is dat de natuur eraan gaat. Kunstenaars hebben er een antenne voor en langzaam sijpelt het dan verder door in de maatschappij door.” Denk je dat zij, en u, daadwerkelijk verandering kunnen brengen? Ja. iemand als Annemieke Nijhof, die het ‘harde’ kennisinstituut Deltares leidt, doet het al. Op een symposium heeft ze al eens met de stem van de Westerschelde gesproken, gezegd dat ze droevig was door alle verontreinigingen, zoals PFAS. Of het allemaal op tijd is, weet ik ook niet. Maar ik ga gewoon door. Niet door het systeem te bevechten; ik zet er een parallelle wereld naast. Als ik al een doel heb, is dat om vierkante koppen rond te maken. Er twijfel in gooien. Mijn rolletje bestaat in de kieren van wat mogelijk is. Ik hoop dat er verzoeken komen: wil je met ons sparren? Misschien kan ik meevaren met onderzoekers die zeggen: we gaan daar- en daarheen, dan kan jij met ons en de zee in gesprek gaan.” Kan de zee wel een gelijkwaardige gesprekspartner zijn? „Nee, het kan de zee geen donder schelen. En die garnaal weet ook niet dat ik iets voor hem doe. Ik doe alles uit nieuwsgierigheid en met de vraag: hoezo zijn we hier beland?” Zwemt u in zee? „Ja, die golven die op je afkomen, dat is een soort kinds plezier, daar wil je in springen. Ook daar heb ik niet echt een woord voor, maar het is een uitnodiging.” Om op te gaan in iets groters? „Zo heb ik het nog nooit gezien, maar dat zou zomaar kunnen. Als ik dook in de Rode Zee had ik altijd gevoel dat ik in een baarmoeder terecht was gekomen. Warm [ze ademt diep in], en dan het vloeibare, hè. Toch anders dan de woestijn, hoor.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/02/03/schrijver-en-bioloog-anita-baaijens-ik-doe-alles-met-de-vraag-hoezo-zijn-we-hier-beland-a4881833</guid>
      <pubDate>Mon, 3 Feb 2025 05:28:53 +0000</pubDate>
    </item>
    <item>
      <title><![CDATA[Ludwig Volbeda: ‘Door te schrijven kon ik aan mijn eigen kritische blik ontsnappen’]]></title>
      <description><![CDATA[<p>Er valt hier een groot verhaal over genderidentiteiten en een trans jongen te vertellen, maar laten we klein beginnen. Bij kevers. „Als we een insect zien zijn we gemakkelijk geneigd te denken: ‘Oh, een kever’, en dat we het dan wel gezien hebben”, zegt Ludwig Volbeda. „Maar als je inzoomt, valt een kever uiteen in verschillende onderdelen: het schildje, de pootjes, die voelsprietjes. Allemaal fascinerend van zichzelf en dat zie je over het hoofd als je alleen naar het grote geheel kijkt.” Ludwig Volbeda (1990) zette zo’n kleine kever in het groot op het omslag van zijn jeugdboek Oever. Zodat we misschien juist oog hebben voor dat kleine. „Al weet ik ook dat veel mensen de details die ik in de tekening van het schildje heb verstopt, niet hebben opgemerkt. Maar dat past ook wel bij wat ik over die kevers wil zeggen. Ze zitten in het boek vanwege de aandacht die mijn hoofdpersoon Jip wél heeft voor het kleine, voor details. De liefde is voor mij ook vooral theoretisch, in de praktijk kan ik van echte insecten enorm schrikken.” Aandacht voor het kleine is Volbeda’s signatuur. Als illustrator van jeugdboeken onderscheidde hij zich met een superverfijnde tekenstijl, de dunste lijntjes, een haast priegelige penvoering en een duizelingwekkende mate van detail. Zijn talent bleef niet onopgemerkt, de vier boeken die hij heeft geïllustreerd, vielen allemaal in de prijzen, waaronder al tweemaal de grootste prijs voor kinderboekillustraties, het Gouden Penseel – voor zijn tekeningen in Fabeldieren (2018) van Floortje Zwigtman en Hele verhalen voor een halve soldaat (2021) van Benny Lindelauf, met wie hij voor dat boek ook de Woutertje Pieterse Prijs deelde. Maar sinds vorig voorjaar is er Oever, waarvoor hij behalve de omslagtekening ook de hele inhoud maakte: als schrijver, en waarmee hij grote indruk maakte. Volbeda’s schrijfdebuut wordt gerekend tot de beste jeugdliteratuur van afgelopen jaar, en het prijzenseizoen begon voor Oever al goed met een shortlistnominatie bij de Boon, de grote Vlaamse jeugdliteratuurprijs, begin deze maand. Wat was er eigenlijk eerder voor jou, als kind: tekenen of schrijven? „Tekenen natuurlijk, ieder kind kan toch eerder tekenen dan schrijven? Maar bij andere kinderen gaat het schrijven op den duur misschien het tekenen vervangen. Dat was bij mij niet zo: ik hield ook van schrijven, maar ik bleef tekenen. Ook om verhaaltjes te vertellen. Dan verzon ik een wezen en tekende ik er een bordje met voer bij, en dan maakte ik mezelf wijs dat die als ik terugkwam uit school het voer had opgegeten. Ik gebruikte het tekenen ook als extern geheugen, dus alle cadeautjes die we voor Sinterklaas hadden gekregen tekende ik, of alle dingen die we op een zondag hadden gedaan.” Wist je toen al dat je er talent voor had? „Nee, absoluut niet. Je moet tekenen eerst leren, hè. En je krijgt meteen feedback van jezelf, vaak negatief, want een tekening kan gemakkelijk mislukken. Makkelijker dan iets wat je schrijft. Stel, je hebt een pet gekregen, dan kun je in je dagboek schrijven ‘Ik heb een nieuwe pet’, terwijl: als je hem tekent, dan kan er zoveel verkeerd gaan. Misschien dat kinderen daardoor sneller stoppen met tekenen? Ik heb, denk ik, een soort neurose dat die pet me dwars blijft zitten, dat ik ’m precies goed wil krijgen.” Vind je dat leuk om te doen? „Niet per se, het kan ook flink in de weg gaan zitten. Dat gebeurde me een paar jaar geleden met het tekenen. Ik merkte dat ik steeds langer bleef hangen in de schetsfase, omdat ik niet tevreden was. En als er in de hoek van een tekening iets fout gaat, kun je wel verder gaan met een ander deel van je tekening, maar reken maar dat je die ene hoek niet vergeet. Je ziet dat continu. Daarvoor was schrijven de oplossing: daar kon ik aan mijn eigen kritische blik ontsnappen, juist omdat het nieuw was, omdat ik geen overzicht had, omdat het plezier erin me vertrouwen gaf. Ik dacht: misschien ben ik iets slechts aan het schrijven, maar oei wat is het leuk om te doen.” Het eerste wat hij van Oever schreef, was „een klein hoofdstukje”, zegt hij, gebaseerd op een jeugdherinnering. „Ik was een jaar of zeven en zat in een bootje, zag voor me een jongen zitten, ik keek naar zijn rug. En ik weet nog dat ik op dat moment dacht: ik weet echt niet of ik die jongen wil leren kennen of dat ik die jongen wil zijn. Die scène was een katalysator voor het verhaal.” Het is in het boek een sleutelscène, betekenisvol omdat de grotere thematiek van het boek erin vervat ligt, al is het in verhulling. Maar ook omdat het een kleine, dubbelzinnige scène is over een verlangen dat niet meteen helder is, maar wel onontkoombaar. Voelt Jip daar verliefdheid? Of is het een verlangen om een ander te zijn? Een jongen te zijn? Waarom was dat hoofdstuk de „katalysator”? Ludwig Volbeda begint te aarzelen, te zoeken naar woorden. „Die herinnering gaat over een sterke fascinatie. En het lastige is dat een fascinatie aan taal voorafgaat. Net als bij verliefdheid: eerst word je verliefd op iemand en pas later verzin je erbij waarom je die verliefdheid voelt. Dan kom je op iets als: die lichte flaporen, of de hint van een Duits accent. Dus tja, het gaat dan toch om iets wat niet in woorden te vatten is. Dat is ook het moeilijke als je wilt uitleggen wat zo’n herinnering betekent: bij dat beeld en in dat sterke verlangen kun je veel meer voelen dan je in een paar woorden kunt vatten. Woorden zijn niet zo precies: het is alsof je een spijker door de herinnering of het gevoel heen slaat. Ik merk het al nu we hierover praten. Ik wil het precies goed zeggen. Wil je nog thee?” Misschien zegt het boek zelf al genoeg. De rode draad van Oever is een schoolopdracht: de hoofdpersoon moet een zelfportret tekenen en dat kost hoofdbrekens. Naar zichzelf kijken vindt Jip moeilijk, „ik poets mijn tanden en douche met het licht uit”, omdat de buitenkant niet klopt met de binnenkant. Mensen zien een meisje. Pas aan het eind van het boek slaagt Jip erin om het zelfportret te tekenen. Dat is nog iets dat Ludwig Volbeda gemeen heeft met zijn hoofdpersoon: hij is trans. Dat is geen geheim, maar ook iets waar hij niet gemakkelijk over praat. „Dat het een thema in het boek zou worden, was niet mijn eerste intentie, niet mijn tweede en ook niet mijn derde. Ik had me heel erg voorgenomen om vanuit mijn interesses te werken, niet vanuit mijn identiteit – omdat ik me daar comfortabeler bij voel. Interesses zijn een soort zelfverlies, voor je fascinaties hoef je je meestal niet te verantwoorden. Ik vind het ook gewoon leuker om over kevers te praten dan over mezelf.” Maar toch liet je die persoonlijke thematiek wel in je werk terechtkomen. Verzette je je daartegen? „Nee, want voor jezelf moet je niet terughoudend zijn in wat je maakt. Of je ermee naar buiten treedt kun je dan later nog besluiten. Maar inderdaad, dit kwam in het boek terecht. Ik heb het een tijdje genegeerd, denk ik. Maar dat was ik ook gewend om te doen.” Je was gewend om je genderidentiteit te negeren? „Toen ik piepjong was zat dat besef al ergens tussen weten en niet-weten in mijn hoofd. Niet zo lang geleden vond ik bij mijn ouders op zolder een kindertekening van mezelf terug, een zelfportret. Waarop ik heel kort stekeltjeshaar had. En dat had ik niet. De tekening voelde meer als de werkelijkheid dan de werkelijkheid geweest was. Dat vond ik wel ontroerend: zulk concreet, tastbaar bewijs dat ik er toen al zo mee bezig was. Je kunt lang in stil verzet leven, zoals Jip ook doet, omdat er voor je probleem nog geen antwoord is – of omdat je het antwoord wel weet, maar denkt dat je het nog niet zo goed weet, of het antwoord nog niet wilt geven. Dat kan allemaal naast elkaar bestaan. „Ik had mechanismen om ermee om te gaan. Dat kan ik misschien ook uitleggen aan de hand van iets wat in mijn boek is terechtgekomen. Jip stelt zich op een gegeven moment voor dat hij alleen nog maar een hoofd is, dat de rest van zijn lichaam in beton gegoten is, dus afwezig en onzichtbaar. Dat was een van mijn manieren: ik verhuisde naar mijn hoofd. Dat was ook prettig, ik had daar een mooi onderkomen gemaakt en gevonden.” Maar dat lijkt me niet houdbaar, want dan negeer je toch een groot deel van wat je ook bent. Dat is geen volledig leven. „Dat is waar, en dat is ook een kant van het verhaal. Jip voelt ongemak bij dat lichaam. En hoe mooi het onderkomen van je hoofd ook is, het is een half leven. Maar ik heb Oever ook juist geschreven om meerdere kanten tegelijkertijd te tonen. Want er zit ook schoonheid in zijn vlucht van zijn lichaam, hij doet fantastische dingen met zijn hoofd. Hij verzint verhalen om iets niet te hoeven vertellen – dat dat omwegen zijn om iets niet aan te hoeven gaan, maakt die verhalen nog niet waardeloos.” Hoe vind je het dan nu dat Oever ook een boek over trans-identiteit is geworden? „Tja, hoe vind ik dat… Het onderwerp had niet overgeslagen kunnen worden. En het is misschien gek om over je eigen boek te zeggen, maar ik vind het pad dat Jip volgt mooi. Ik denk dat we gewend zijn om verhalen te horen over het ongeluk van opgroeien in een niet-passend lichaam, dat we dat ook sneller uit een verhaal oppikken. In het boek zegt Jip zelf dat hij bang is dat als ze hem opensnijden, ze een dood vogeltje vinden. Tegelijk vertelt hij ook dat hij daarom biologie wil studeren. Omdat hij niet het gevoel heeft dat hij volledig leeft, is hij ook nieuwsgierig naar waar dat leven zich dan bevindt, of wat leven überhaupt is. Die kevers zijn misschien een afleidingsmanoeuvre, maar ze zijn ook onderdeel van een antwoord.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/01/27/ludwig-volbeda-door-te-schrijven-kon-ik-aan-mijn-eigen-kritische-blik-ontsnappen-a4881047</guid>
      <pubDate>Mon, 27 Jan 2025 05:28:53 +0000</pubDate>
    </item>
    <item>
      <title><![CDATA[Goudsmid Anabelle Hiller: ‘De punt is het waardevolst, het is de ziel van de vulpen’]]></title>
      <description><![CDATA[<p>Zijn vulpennen ouderwets? Natuurlijk vindt Anabelle Hiller dat niet. „Ze zijn oud, maar ik denk niet dat ze ooit uit de mode raken. Net zo min als muziekinstrumenten. Een piano is ook een oud instrument, maar niet ouderwets, én heel relevant voor wie graag pianospeelt. Hoe ben jij eigenlijk geïnteresseerd geraakt in vulpennen?” En binnen twee minuten ben ik degene die zit te vertellen en liggen enkele van mijn mooiste vulpennen (een vintage Sailor, een moderne Gravitas) op tafel. Niet dat die het halen bij de prachtige exemplaren die Hiller in de loop van het gesprek nog tevoorschijn zal halen, netjes gerangschikt in de lusjes van grote, dichtritsbare leren vulpen-etuis. Een glanzende Namiki Milky Way bijvoorbeeld, met goud- en zilverstof in Japans lakwerk, en de imposante rood met gouden Symphony-pen die ze zelf heeft ontworpen. We zitten in een café in Utrecht. Als ik vraag welke inkt er aan haar vingers zit, gaat ze op forensische wijze verschillende plekken op haar handen af en noemt drie verschillende merken. Hiller (31) is goudsmid, gespecialiseerd in vulpenpunten. Ze is Oostenrijks en woont in Nederland; we spreken Engels. In Nederland is ze de enige wier beroep het is om vulpenpunten af te stellen, repareren en bijslijpen en ze is de enige ter wereld, zegt ze, die vulpenpunten met de hand maakt (de eerste partij die ze aanbood verkocht binnen een paar uur uit, de tweede binnen een paar minuten). „Ik weet dat het raar klinkt”, zegt ze beschroomd tegen het einde van het gesprek. „Maar ik ben soort van een bekend persoon, in de vulpenwereld.” Dat is een wereld die, net als bij andere hobby’s en obsessies, enerzijds leeft in fangroepen op internet (Instagram, Reddit, Discord), en anderzijds in grote bijeenkomsten over de hele wereld: pen shows. (Voor vulpenliefhebbers betekent het woord ‘pen’ meestal ‘vulpen’.) Een pen show houdt het midden tussen een fanbijeenkomst voor mensen die heel erg van vulpennen houden en een postzegelbeursachtige markt voor oude en nieuwe pennen, afgewisseld met kraampjes voor verschillende soorten inkt, vulpenvriendelijk papier en vulpenopbergsystemen. En tafels waar je je vulpenpunten kunt laten aanpassen, door nib specialists als Hiller (een nib is een vulpenpunt). Die specialisten kunnen kromme penpunten repareren, dikke pennen dunner laten schrijven en ‘droge’ pennen ‘natter’ (en andersom), en met allerlei speciale slijpmethoden kunnen ze een vulpen bijvoorbeeld met meer lijnvariatie laten schrijven of aanpassen aan hoe iemand de pen vasthoudt. Vooral op Amerikaanse pen shows krijgt Hiller klanten die penpuntspecialisten verzamelen: die willen van alle bekende nibmeisters wereldwijd een grind: een penpunt die op een specifieke manier is geslepen. Nibmeisters, zo worden de specialisten meestal genoemd, maar Hiller is niet dol op die term. Want, zegt ze, ‘nibmeister’ is een samenstelling van twee talen, ‘meister’ impliceert een niveau van bekwaamheid terwijl er geen officiële criteria voor penpuntspecialisten bestaan, en het is een mannelijk woord. „Dan gaan mensen ‘nibmistress’ zeggen, dat werkt natuurlijk niet.” (Mistress betekent naast meesteres ook maîtresse.) Op pen-shows boeken klanten meestal een half uur met Hiller. „Ze vertellen wat er met hun pen is en dan willen ze rustig toekijken hoe ik werk, maar dan leid ik ze af met vragen over hun leven.” Daar is ze goed in, merkte ik zelf al. „Ik krijg vaak hun hele levensverhaal te horen.” Het komt ook doordat een pen een dierbaar object is, zegt ze. „En daar ga ik iets aan veranderen, hopelijk verbeteren. Aan de punt, en die is het waardevolst: het is de ziel van de pen, het contactpunt met het papier. Dat resoneert in je vingers, je hand, je arm. De nib is waar de magie plaatsvindt.” Hiller is geboren in Schwetzingen, Zuid-Duitsland. „Vlak bij Heidelberg, waar Kaweco én Lamy zijn gevestigd.” Twee Duitse vulpenproducenten. „Misschien ben ik als baby door een Kaweco geprikt, in het ziekenhuis, en daardoor van pennen gaan houden.” Maar op haar derde verhuisden haar Oostenrijkse ouders met hun zoon en twee dochters terug naar Wenen en daar ademde alles klassieke muziek. „Het was Oostenrijks trots dat we Mozart en Haydn en Beethoven hadden. Zelf ben ik op mijn zevende piano gaan spelen en harp op mijn tiende. Op mijn twaalfde ging ik naar het conservatorium.” Na een zomerkamp op haar veertiende, met de nu beroemde dirigent Andrés Orozco-Estrada, wilde ze professioneel harpiste worden. „Ik hou zo van muziek. Niets verbindt je zo met mensen als samen muziek maken, omdat je allemaal aan hetzelfde denkt en op hetzelfde moment ademt.” Op haar negentiende werd ze aangenomen op het Conservatorium van Amsterdam, waar ze graag met harpiste Erika Waardenburg wilde studeren. „Ik was zo blij! En ik vond het heerlijk om omringd te zijn door jonge, creatieve mensen die elkaar hielpen en domme grappen maakten over Bach en Mozart.” En was studeren met Erika Waardenberg wat ze verwachtte? Hiller is even stil. Dan: „Ik was zelf niet wat ik verwachtte.” Ze was, dacht ze, uiteindelijk niet goed genoeg. Ook matchte haar harptechniek niet met die van de docent: „Mijn techniek was Oost-Europees en de hare Nederlands, dus ik moest een andere techniek aanleren, wat tijd kostte die ik niet had omdat ik ook een repertoire moest instuderen.” Vlak na het eerste jaar overleed ook nog een van haar beste vrienden. Tijdens een rouwperiode, in Oostenrijk, besloot ze te stoppen met het conservatorium. „Ik moest mezelf toestaan die droom te ontdromen, anders zou ik nooit gelukkig worden.” Toch ging ze terug naar Nederland. „Ik had hier al een jongen ontmoet. En ik vond het leven hier heerlijk. In Oostenrijk zijn mensen veel neurotischer, ze verwachten altijd het ergste.” Om geld te verdienen nam Hiller een baantje bij een bank, klantgegevens controleren. „Zo verbijsterend saai! Ik wist dat ik iets creatiefs moest gaan doen. En ik realiseerde me dat muziek onder andere zo moeilijk voor me was omdat ik podiumangst heb. Ik kon een half jaar aan mijn repertoire werken, het helemaal in mijn handen hebben, en dan was dat bij het optreden verdwenen. Alsof ik nooit geoefend had. Maar met andere kunstvormen kun je iets maken, en dan bestaat het. Dan maakt het niet uit of je nerveus bent bij de presentatie.” Ze hield toen al van vulpennen. Op de basisschool moest ze ermee leren schrijven. Ze laat een dikke blauw met witte plastic vulpen zien: haar eerste pen, ze was zeven toen ze hem kreeg. „Een Pelikan Junior P65. Heel lelijk, echt een kinderpen. Op de middelbare school stapten alle coole kinderen over op bic-balpennen. Maar die voelden niet prettig, je moet er zo hard op drukken. Dus ik bleef vulpennen gebruiken. En voor mijn achttiende verjaardag vroeg ik als groot cadeau een mooie pen.” Ze ging met haar moeder naar een tweedehandspennenwinkel in Wenen om een vintage pen een nieuw leven te geven. Haar oog viel op een mooie Montblanc uit de jaren vijftig. „Maar de verkopers zeiden: je bent linkshandig, dus we verkopen je de gouden penpunt niet, want die maak je toch maar kapot. Ze haalden de gouden nib eruit en vervingen hem door een glázen penpunt.” Ze is er nog steeds verbijsterd over. Natuurlijk kan een linkshandige met vulpen schrijven. De ironie ook: ze heeft inmiddels duizenden gouden penpunten bewerkt en gered. „Duizenden per jaar, misschien wel.” Ook de Montblanc heeft ze bij zich; hij ziet er mooi maar raar uit met zijn gedraaide glazen punt. Lekker geschreven heeft hij nooit. „Nadat ik deze pen had gekregen, ben ik gaan onderzoeken hoe vulpennen werken en wat voor soorten er zijn. In antiekwinkels kocht ik de pennen die er lagen, vaak voor een paar euro. Ik haalde ze uit elkaar en probeerde erachter te komen: waarom werken ze wel of niet? Welk merk is het, wat is de geschiedenis ervan? Ik dook helemaal dat konijnenhol in. Op het conservatorium was ik ook altijd het meisje met haar leren schrijfmap en haar pennen.” In het jaar dat ze bij de bank werkte, negen jaar geleden, ging ze weer meer met pennen pielen. Toen kocht ze ook eindelijk haar eerste pot niet-blauwe inkt: Pelikan Edelstein Jade, een prachtig heldere kleur zeegroen. „Daarna raakte ik, zeg maar, ontketend. Ik vroeg me af hoe ik van vulpennen mijn werk kon maken. Ik dacht: misschien als ik goudsmid word, als ik metaal leer manipuleren.” Ze ging de edelsmidopleiding doen aan de Vakschool Schoonhoven, waar ze als enige vulpenpunten wilde leren maken. In diezelfde tijd, vertelt ze, postten steeds meer mensen hun vulpennen op sociale media en ze spraken erover in online forums. In Oostenrijk kende ze niemand die zoveel van vulpennen hield. „Maar er bleek een Nederlandse vulpennengemeenschap te bestaan en die mensen kwamen af en toe bij elkaar. Dat kwam heel goed uit.” Via haar nieuwe contacten ging ze tijdens haar studie al voor vulpenwinkel Appelboom in Laren werken, als enige Nederlandse nib-specialist. En in 2020 studeerde ze af op de prachtige rood met gouden pen die ze bij zich heeft: de Symphony. Geïnspireerd op de vijfde symfonie van Mahler, een muziekstuk dat gaat over omgaan met het verlies van dierbaren. Elk element van de pen vertegenwoordigt een deel van de symfonie, legt ze uit, en voor het gouden kantwerk, met diamantjes, dat om de pen heen ligt heeft ze de harppartij uit het beroemde Adagietto van de bladmuziek overgetrokken. „Dat deel is als een liefdesbrief. Rouwen betekent dat je hebt liefgehad.” Inmiddels heeft Hiller ook haar eigen bedrijf met de prettig nerdy naam Opus Cineris: Latijn voor ‘works of ASH’, haar initialen, ze heet Anabelle Sophie Hiller. Ze maakt penpunten op maat en gaat zo’n zes keer per jaar naar pen-shows, in Utrecht, Londen en de VS. „De meerdaagse pen-shows zijn net logeerfeestjes”, zegt ze. „Het werk is heerlijk maar stressvol, je moet heel goed opletten en je werkt onder tijdsdruk. Maar ’s avonds zie je iedereen uit de pennengemeenschap weer en dan kun je gewoon samen met pennen spelen.” Het is wat ze het allerfijnste vindt aan de pennenwereld: de mensen. „Hoezeer ik ook hou van het ambacht en de kunst, uiteindelijk doe ik dit werk om de verbinding met mensen. En om ze te helpen.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2025/01/13/goudsmid-annebelle-hiller-de-punt-is-het-waardevolst-het-is-de-ziel-van-de-vulpen-a4879385</guid>
      <pubDate>Mon, 13 Jan 2025 05:28:54 +0000</pubDate>
    </item>
  </channel>
</rss>
