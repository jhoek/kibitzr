<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[
		Marinus Noordenbos: ‘Niets moet, maar het zou fijn zijn als iedereen Japans leert eten’
	]]></title>
      <description><![CDATA[<p>Het gebeurt niet vaak, als je mensen vraagt wat het leven de moeite waard maakt, dat ze zeggen: gegrilde vis. Maar dat is dus wat Marinus Noordenbos zegt, uit de grond van zijn hart. En bij hem ligt het ook wel voor de hand. Horsmakreel, daar begon het allemaal mee. Een door Nederlanders versmade vis, die in Japan veel bij het ontbijt gegeten wordt: opengesneden, geplet, gezouten, gedroogd en gegrild, met rijst, groente en een misosoepje. Een gestileerde tekening van die opengeklapte vis, gemaakt door de schoonzus van Noordenbos, is het logo van zijn visbedrijf en -restaurant. Met horsmakreel begon zijn missie om de Japanse eetcultuur te verspreiden waar hij zo van houdt en die uit zó veel meer bestaat dan alleen sushi. Noordenbos heeft me uitgenodigd voor de lunch in zijn visrestaurant Hokkai Kitchen, op een bedrijventerrein in IJmuiden, want ook tijdens het geïnterviewd worden demonstreert hij graag hoe geweldig Japans eten is. Maar eerst toont hij de grote hallen waar Hokkai Suisan (Japans voor Noordzee-visbedrijf) vis verwerkt. We moeten een plastic mutsje over ons haar als hij vertelt: op deze werktafel worden horsmakrelen gesneden, in deze grote kist liggen tonijnfilets ingevroren (bij min 80 à 90, bij hogere temperatuur wordt de vis vies bruin), in de enorme koelcel wordt zalm in zout bewaard, en black cod (gindara of zandvis) in miso. Tienduizend Japanse expatgezinnen bestellen maandelijks zulke typisch Japanse visproducten bij Hokkai Suisan. Ter ere van het dertigjarig jubileum van het bedrijf kwam begin deze maand een boek uit (ook Hokkai getiteld) met recepten en verhalen over Hokkai en Japan, in een chique koffietafel- en in een simpele aanrechteditie. Dat boek dient hetzelfde doel als het restaurant Hokkai dat Noordenbos in 2010 begon, lang vóór Japans eten echt hip was: ook in Nederland moet iedereen Japans leren eten. „Tenminste”, zegt hij, „niks moet, natuurlijk. Maar het zou wel fijn zijn als ze het even zouden proberen.” Noordenbos (51), twee meter twee, vouwt zichzelf op aan het restauranttafeltje tegenover me. Het grenst aan de keukenwerkbank waar chef-kok Kuniyoshi ‘Kuni’ Ohtawara, die eerder bij een van de toprestaurants in het Amsterdamse Okura-hotel heeft gewerkt, zijn wonderen staat te verrichten. Er verschijnen talloze kleine hapjes op tafel: makreel gemarineerd in soja en gember en dan gefrituurd, gezouten makreel, gindara in miso, tarbot gemarineerd in kombu, ingelegde makreel met shisoblad, verschillende soorten en bereidingen tonijn – en gegrilde horsmakreel natuurlijk. Tussendoor praten Kuni en Noordenbos af en toe even tegen elkaar in rap Japans. Die taal spreekt Noordenbos vloeiend sinds hij op zijn achttiende door zijn vader, reder van een vissersvloot, naar Japan werd gestuurd om horsmakreel te leren fileren. Hij was een nakomertje. Zijn oudere drie broers en twee zussen waren na het vwo allemaal gaan studeren. „Ik had daar niet zoveel mee, dat was wel duidelijk. Niemand die er nu nog aan twijfelt dat ik ADHD heb, maar dat bestond toen niet. Ik had… concentratie-issues. En toen ik klein was ook wel ongecontroleerde bewegingen. Ik was redelijk overal en nergens.” En toen stuurde je vader je naar Japan. „Ja. Wij gingen altijd op zondag naar de kerk en daarna moesten we met het hele gezin op het strand lopen.” Hij lacht: „Wat achteraf natuurlijk best leuk was maar waar niemand ooit zin in had. En toen werd min of meer meegedeeld: na school een jaar naar Japan, zou je dat wat vinden.” Op je achttiende, horsmakrelen fileren aan de andere kant van de wereld, terwijl je de taal niet sprak. „Dat voelde toen niet als een drempel. Ik vond het eigenlijk gelijk een goed idee. Ik wist toch niet wat ik wilde. En mijn vader had het volgens mij al helemaal bekokstoofd met die eigenaar van de visfileerderij daar, zijn grootste klant.” Meneer Masuda van Maruya Suisan in Numazu, 120 kilometer ten zuidwesten van Tokio. „Hij sprak geen woord Engels en mijn vader geen Japans, dat ging via tolken, maar er is toch een soort klik tussen die twee mannen geweest.” De schepen van vader Noordenbos visten toen al bijna tien jaar op horsmakreel, de vis die Nederlanders niet wilden eten omdat hij minder vet en net iets grateriger is dan makreel. De meeste Nederlandse vissers hadden er al helemaal een hekel aan: horsmakreel maakt met zijn scherpe gekartelde zijvin alle andere vis, die wél duur verkocht kan worden, al in het net kapot. Maar rond 1980 waren er Japanners bij vader Noordenbos gekomen: rond Japan raakte de horsmakreel op, kon hij ze niet voor hen gaan vangen? „Toen moest hij zijn gezicht in de plooi houden”, zegt Noordenbos grinnikend. „Opeens toonden mensen interesse in een vissoort die wij allemaal niet pruimden. Hij moest net doen of het een heel waardevol product was.” De rederij ging speciaal voor Japanners in de Noordzee op horsmakreel vissen. „Een seizoensproduct, horsmakrelen worden gevangen in september, oktober, als ze zich de hele zomer volgevreten hebben. Mijn vader exporteerde ze naar Japan en ik ben daar gaan werken, bij de fileerderij. Daar heb ik echt alles geleerd wat ik weet en wat ik kan en waar ik van hou en wat ik leuk vind.” Niet dat het makkelijk was. „In het begin had ik wel heimwee. Het was ook enorm zwaar. We werkten vijftien, zestien uur per dag, zes dagen in de week.” Als zoon van de Hollandse reder mocht hij minder werken, maar van dat privilege zag hij snel af. „Dan blijf je een buitenbeentje. We woonden in een kosthuis, en als de andere jongens thuiskwamen en ik dan al lekker aan een biertje zat… dat werkt niet. Dus gewoon zes uur beginnen en door tot het klaar is.” Eten deden ze op de zaak, er werd drie keer per dag gekookt. Ze kregen bijvoorbeeld de horsmakreel die Noordenbos verkeerd had gesneden. „Dan zag je die gasten kijken: moeten we nou alweer dit eten? Kan je nou niks? Zo voelde dat.” Ze leerden hem rustiger te snijden. Niet proberen hun tempo aan te houden. „Je wilt natuurlijk graag meedoen. Maar je blendt nooit helemaal in. Ik stak overal bovenuit.” Het werkblad was zo laag, dat op zijn werktafel een sinaasappelkistje stond met een snijplank erbovenop. En de taal? „Die kwam met woorden. Ik heb nooit een tekstboek ter hand genomen. Een bepaald woord hoor je opeens iedereen zeggen, en dan probeer je erachter te komen wat het is. Zo heb ik de taal geleerd. Vervoegen is in Japan niet zo ingewikkeld: ik lopen, jij lopen, wij lopen allemaal. En het accent is voor Nederlanders ook niet moeilijk.” Wanneer ging je eigenlijk van Japan houden? „Goede vraag. Ik heb het ook gehaat in het begin. Ik kon niet met de mensen communiceren, iedereen vond me stom, en naar Nederland bellen kostte acht gulden per minuut, dus of ik dat niet wilde doen. Ik heb veel gefaxt. Maar ik ging toch snel van Japan houden door het eten. Dat is overal lekker, waar je ook maar komt in Japan. Dat vond ik heel bijzonder. En wat ik ook leuk vond, was relaties opbouwen met mensen.” Wekelijks at hij thuis bij Masuda, de man die hij als zijn „Japanse vader” ging zien. „Samen, met een woordenboek, en heel veel bier en sake. Hij werd gaandeweg een beetje dronken en moest dan boeren. Ik moest daar ontzettend om lachen. Heel simpel. Heel gave avonden. Zijn vrouw kon fantástisch koken.” Ook op het werk ging Noordenbos met iedereen praten. „Dat vonden ze ingewikkeld, in die cultuur waar mensen gewend zijn om met omwegen te communiceren. Ze vonden mij eerst allemaal moeilijk in de omgang. Te direct. Maar ik zei: dit is hoe wij het in Nederland doen. Als er iets is, dan ga ik dat niet tegen iemand anders zeggen in de hoop dat het bij jou terechtkomt. En gaandeweg ging dat goed. Dat was echt een overwinning.” Halverwege zijn jaar in Japan, in de lente, leerde Noordenbos zijn vrouw Yukiko kennen in een disco in Roppongi, een uitgaanswijk in Tokio. „Ze had conservatorium gedaan, ze gaf pianoles aan de Yamaha Music School. En nu is ze viswijf.” Hij lacht. Toen ze naar Nederland kwam, vertelt hij, werkte hij bij een makreelrokerij in Vlaardingen. „Had mijn vader weer geregeld. Dus ik zei tegen haar: ik heb een goede baan, ga jij rustig acclimatiseren en Nederlands leren, kun daarna je misschien pianoles gaan geven. En toen was ze hier een week en werd ik ontslagen.” Terwijl hij van baantje naar baantje sappelde, in Nederland en België, vroegen hun Japanse kennissen in Nederland steeds of ze geen horsmakreel voor hen konden fileren, want dat was nergens te krijgen. En dat gingen ze toen maar doen. „In 1993 zijn we blut naar mijn ouders teruggegaan. Op mijn moeders aanrecht in Overveen hebben we toen samen ons visbedrijf gestart. Er was vraag naar, ik had verstand van dat visje, en we hadden niets te verliezen.” Ze blunderden zich door hun eerste afspraak met Nippon Suisan heen, een groot Japans visbedrijf, ze kwamen te laat, hun te vroeg ontdooide horsmakreel zag er niet uit – maar tot hun verbazing ging de directeur met hen in zee. „Hij zag iets in ons. Hij heeft ons bij veel leveranciers en klanten geïntroduceerd en mij de basis van het zakendoen geleerd. Zo iemand heeft iedereen nodig in het leven. Hij is inmiddels overleden, maar we zijn vorige maand nog bij zijn vrouw in Japan langsgeweest.” Het bedrijf groeide gestaag, Hokkai Suisan ging aan Japanse expats in heel Europa verkopen. „En op een gegeven moment kon ik het niet meer uitstaan dat Nederlanders niet wisten hoe lekker black cod in miso is, of horsmakreel. Daarom ben ik in 2010 ook dit restaurantje begonnen.” De meeste Nederlanders kennen alleen sushi, zegt hij. „Dus ik dacht: we beginnen gewoon daarmee en dan fietsen we er af en toe een gang met gegrilde vis tussendoor.” Zodat Nederlanders ook naar horsmakreel gaan verlangen. Zijn enthousiasme voor Japans eten valt tot in Japan op: in 2021 werd Noordenbos door het Japanse ministerie van Landbouw, Bosbouw en Visserij benoemd tot ‘Japanese Cuisine Goodwill Ambassador’. Ook in contacten met de Japanse overheid blijft hij Hollands direct. Laatst hield hij een voordracht bij de Liberaal-Democratische Partij in Japan. „De Japanse VVD, zeg maar. Toen heb ik gezegd: ik wil in 2030 een lintje van de keizer hebben voor het verspreiden van de Japanse eetcultuur. Ze moesten allemaal lachen. De minister zei achteraf: ‘o, dat heb ik zo geregeld’. Maar ik zei: nee, we moeten het eerst verdienen, dat is leuk. Het is natuurlijk belachelijk om zelf een lintje te gaan vragen, en het gáát ook niet om dat lintje, maar sindsdien komt er wel van alles op mijn pad.” Als hij in Japan is, wordt hij voorgesteld aan visleveranciers en aan producenten van sojasaus, miso, thee en sake, die hij zelf nooit zou vinden. „Vaak in schuurtjes. Vakidioten die het eigenlijk te spannend vinden om naar Europa te exporteren maar dat wel graag willen. Daar kan ik wel een goede brug tussen slaan, hebben ze bij het ministerie vast ook bedacht.” Zo komt van het een steeds het ander. „Ik ben nog nooit gehinderd door enige zakelijke visie”, zegt hij lachend. „Alles komt vanuit mijn eigen passie. En voor mij is dat echt het eten. Japan is qua natuur natuurlijk ook schitterend, maar daar zou ik niet zo snel vijftien uur voor in een vliegtuig gaan zitten, dat kan je in Europa ook wel zien. Maar samen koken, daar je best op doen, aandacht voor het aardewerk, en dan eten met z’n allen… Ik geloof niet dat er meer nodig is voor een mooie connectie. Alles begint daarmee.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/04/15/marinus-noordenbos-niets-moet-maar-het-zou-fijn-zijn-als-iedereen-japans-leert-eten-a4196082</guid>
      <pubDate>Mon, 15 Apr 2024 05:26:18 +00:00</pubDate>
    </item>
    <item>
      <title><![CDATA[
		Erna Sassen: ‘Doe ik niet te veel alsof seks iets moeilijks is?’
	]]></title>
      <description><![CDATA[<p>Neem nooit een beste vriend! Dat is de belangrijkste levensles van Joshua, de zestienjarige hoofdpersoon van de meest recente jeugdroman van Erna Sassen. Want een beste vriend, daar verwacht je veel van, daar wil je op kunnen bouwen en vertrouwen, maar het leven is onberekenbaar – dus komt er geheid een moment waarop die vriend je teleurstelt. „Ja, ik snap wel dat hij zo denkt. Lekker absoluut”, zegt Erna Sassen (62). Thee en koffie staan op tafel, stukjes taart ernaast, en ze brandt los. „Voor Joshua is zijn beste vriend Sergio een voorbeeld. Zelf is hij een piekeraar, maar Sergio is levenslustig, iemand aan wie hij zich kan optrekken. Maar die krijgt een oogje op Joshua’s zus, en dat gaat niet goed, want Sergio is een fladderaar, doet haar pijn – en dus ook Joshua. Dus ja, had hij dan maar géén beste vriend gehad, denkt Joshua. En hij denkt het ook over Lindsey, want hij is bang dat ze hem gaat friendzonen. Hij wil niet haar beste vriend worden, hij wil seks met haar. „Maar ik zou zeggen: neem vooral een beste vriend. Je hebt vrienden nodig, verbindingen met mensen. Weet je, mensen zeggen ook weleens dat je in een relatie niet afhankelijk moet zijn. Maar als je helemaal niet afhankelijk bent, waarom heb je dan een relatie? Je wilt toch dat iemand je nodig heeft? Er zit wel een gevaar in die afhankelijkheid, dat de mensen die jij nodig hebt toch ineens een andere kant op gaan. Of doodgaan. Ik heb een heel belangrijke vriend, George Groot – hij is mijn docent geweest en hij werd de eerste lezer van alles wat ik heb geschreven – en nu is hij ziek en zal hij niet lang meer leven. Dat is vreselijk, ik vind het moeilijk om daar al echt over na te denken, maar dat verlies gaat pijn doen. Maar het leven is leren dat je dat soort verbindingen toch niet moet vermijden. Joshua is zo’n vermijder, en ik probeer hem daaruit te trekken.” Ooit was Erna Sassen actrice en stond ze als cabaretier op het toneel – bij haar eerste solovoorstelling, zegt ze, zat de zaal vooral vol met mensen die kwamen voor verpleegkundige Suzanne Lievegoed die ze speelde in dramaserie Medisch Centrum West. Inmiddels is ze al bijna twee decennia schrijfster van kinder- en jeugdboeken, met speciaal oog voor jongeren. Als er iemand een puberfluisteraar is, is Sassen het: je zou bijna vergeten dat zij, en niet een authentieke 16-jarige, de woorden in Neem nooit een beste vriend achter elkaar zette. Voor die jeugdroman kreeg Sassen vorige maand de Vlaamse Boon voor kinder- en jeugdliteratuur, een prijs van 50.000 euro, de grootste in het Nederlandse taalgebied. Haar Haarlemse woonkamer staat nog vol bloemen – de vazen in pannen, anders trekken de katten ze omver. Het boek kreeg de prijs vanwege „zijn zwierig gewiekste compositie, zijn schijnbare gemak en flair, en de authentiek vertolkte stem van het hoofdpersonage”, aldus de jury. „Ik kan het nog steeds niet geloven, weet je dat? Waarom: het is best een grof boek. Er zit veel liefde in, maar het is ook hard en grof. Over seks, over gevoeligheden, over generalisaties. Jongeren zijn vaak zo, direct en niet genuanceerd, dat moeten ze nog leren, daar zijn ze jong voor. Maar ik dacht: dat ligt in een jury vast lastig, zoals het op scholen ook bezwaren kan opleveren dat ik de grens soms opzoek. Dat doe ik niet om baldadig te zijn, maar wel expres, omdat ik het nodig vind. Kijk, harde grappen, die máken puberjongens. En als een jongen van zestien kwaad is, zegt hij echt geen ‘potverdorie’, dan zegt hij ‘godverdomme’.” Begint een boek voor jou met zo’n personage? „Ja. Maar eigenlijk begon Joshua met Martijn.” De illustrator van Neem nooit een beste vriend, Martijn van der Linden – met wie Sassen de prijs van de Boon deelt. „Ik had eerder een boek met hem gemaakt en ik dacht: ik wil hem niet kwijt. Maar boeken voor jongeren worden bijna nooit geïllustreerd, dus ik besloot om te schrijven over een jongen die heel goed kan tekenen en dat ook de hele tijd doet, want dan kon Martijn die tekeningen maken. Dat heb ik zelf nooit gedaan trouwens, ik kan niet tekenen, ik word meteen bang dat het nergens op lijkt en dan doe ik het niet. Dat had ik als kleuter al: dan knutselde een van m’n klasgenootjes zogenaamd een fabriek, en dan dacht ik: nee hoor, dat is een Liga-doos met twee gaten waar wc-rollen uit steken.” Dat vroeg te veel van je verbeelding? „Ja, ik was altijd degene in het gezin zonder fantasie. Voor mij moest het echt lijken, een tekening moest bijna zo realistisch als een foto worden. Maar goed, ik zag wel hoe fijn dat tekenen was, bij mijn zus en mijn dochter, voor wie dat echt een manier is om zich te uiten. Dat kon ik gebruiken voor Joshua – én ik wilde een liefdesverhaal schrijven, over pubers en liefde en seks en hoe zo’n relatie dan in de realiteit gaat. Want ik lees ook wat er over jongeren geschreven wordt: dat ze preutser worden, dat ze steeds later met seks beginnen, dat ze wel al heel jong porno kijken.” Waarom trok dat onderwerp je? „Nou, omdat het heel ingewikkeld ís, het liefdesleven van jongeren. Als ik terugdenk aan mijn eigen puberteit, hoe dat ging, dan denk ik: wat deed ik ráár! Grensoverschrijdend gedrag lokte ik ongeveer uit. Maar waarom dan?” Wilde je vooral iets uitzoeken over jezelf, of over de preutse jongeren van nu? „Nou, het gegeven van je seksualiteit ontdekken is natuurlijk universeel. Als ik lees over jongeren van nu herken ik veel. Ik zag een documentaire over meisjes, zoals Lindsey in het boek, die slachtoffer worden van sextortion – dus chantage met seksueel getinte beelden – en wat voor invloed dat heeft op hun leven, op hun relaties. Zoiets is mij niet overkomen, maar ik weet wel dat onplezierige seksuele ervaringen die je meemaakt aan het begin van je ontwikkeling, je voor het leven tekenen.” Lindsey gaat zich heel sterk geseksualiseerd gedragen, omdat ze daar haar gevoel van eigenwaarde uit haalt. „Ja, ze denkt dat dat het enige is waarom ze gewaardeerd wordt, en dan gaat ze het gebruiken ook, om de macht terug te pakken. Ik heb een paar jaar geleden in mijn boek Kom niet dichterbij autobiografisch – misschien wel te autobiografisch – geschreven over mijn eigen eetprobleem, waar ik als tiener en twintiger elf jaar mee kampte. Heel veel eetproblematiek komt voort uit dingen die rond je seksualiteit zijn misgegaan – het heeft te maken met ontkennen wat er gebeurt met je lichaam, er afstand van nemen, waardoor je later niet meer goed naar je lichaam kunt luisteren.” Heb je het dan over seksueel misbruik? „Ja. Ik weet niet wat er met mij is gebeurd, ik heb daar geen herinneringen aan, maar het heeft met seksueel grensoverschrijdend gedrag te maken. Er zijn veel vrouwen bij wie iets gebeurd is toen ze nog geen woorden voor die ervaringen hadden, en bij wie die gehavende relatie tot hun lichaam doorwerkt in hun omgang met eten. Ik heb me lang tegen dat idee verzet, maar ik kan zeggen dat het hielp om in therapie erover te praten en het te accepteren. En dat het dus fascinerend en angstaanjagend is hoe dingen rond seksualiteit doorwerken.” Voor de piekerende Joshua is het vooral lastig dat hij wel giert van de hormonen, maar ook geen meisjes wil seksualiseren en ze als ‘gebruiksvoorwerpen’ beschouwen. „Dat is voor jongens van nu wel ingewikkeld – consent vragen bij elke stap, alles kan een misstap zijn, ik snap wel dat jongeren daar schuchter van worden. Dat ontzettende nadenken, in je hoofd blijven zitten, helpt natuurlijk niet. Als je de hele tijd met een regisseursoog naar jezelf blijft kijken, wordt het sowieso niks. Je moet je hoofd een beetje uit kunnen zetten – daarom speelt voor veel jongeren alcohol een grote rol, wat ook weer gevaarlijk is, want dan ben je minder ontvankelijk voor de negatieve signalen van de ander. „Seks is vaak wel een beetje ploeteren, maar lezers moeten ook zien dat dit het verhaal van Joshua en Lindsey is en niet voor iedereen opgaat. Ik denk soms: doe ik niet te veel alsof seks iets moeilijks is? Daar kan ik ook van wakker liggen, echt met dichtgeknepen keel. Dat vind ik moeilijk, dat je je verhaal niet als waarheid gaat verkondigen.” Maar dat doe je toch ook niet, je laat Joshua’s ouders benadrukken: ‘Seks is hartstikke leuk, daar moet je van genieten zoveel je kunt.’ „Ook weer ingewikkeld, want dan rennen die jongeren gillend weg, ze willen niet met hun ouders over seks praten, de gedachte alleen al, ranzig, bejaardenseks! Dus dan blijft seksuele voorlichting beperkt tot een verhaal over soa’s en zwangerschappen. En ga je op internet kijken, dan beland je bij de porno – waardoor je als jongen kunt gaan denken dat je bij dat lieve meisje haar keel moet dichtknijpen. Daarom zeg ik: je moet toch echt boeken lezen, daar kun je nog iets leren wat je met al je gevoelens moet.” Denk je weleens: ik moet oppassen dat mijn boek geen seksuele voorlichting wordt? „Ja! Wordt het niet te informatief? Er zit wel een soort noodzaak achter wat ik te vertellen heb, het is niet willekeurig, maar dat wil je ook zo leuk mogelijk verpakken. Eigenlijk wil je dat de boodschap per ongeluk binnenkomt, in een grap, in een gesprek. Eén boodschap ramt Neem nooit een beste vriend er wel in, aan het einde: ‘Praat met iemand.’ Maar ja, dat vind ik ook gewoon echt – als je ergens mee zit en je praat er niet over, woekert het en groeit het als een gek.” Je zei net dat je eerdere boek ‘te autobiografisch’ werd, wat bedoelde je daarmee? „Ja, dat zei een andere, heel goede schrijfster eens tegen me: je kunt beter niet over jezelf schrijven, want je kijkt niet met evenveel liefde en interesse naar jezelf als naar je verzonnen personages. Jezelf kén je al, dus je hoeft dat personage niet meer te leren kennen, zoals je dat bij een verzonnen personage wel zou moeten. Dat onthoud je je lezers dan ook. En dan maak je dat personage te klein, te smal.” Je verhaal wordt er dus scherper van als je het verzint? „Ja, als je een beetje afstand kunt nemen. Maar het moet niet te bedacht worden. Volwassen schrijvers die voor jongeren straattaal gaan gebruiken ofzo, dat is best tricky. Als het een truc is, is het nooit leuk, dan is het onoprecht. Maar weet je: zoals ik schrijf, zo praten en schrijven jongeren ook niet, hoor. Ik denk dat de waarachtigheid meer zit in mijn benadering, in de emotie of verontwaardiging die je kunt voelen, die bij jongeren past.” En ontlezing onder jongeren – hoe ga je om met die realiteit? „Oh, dat is zoiets moeilijks. De erkenning van de Boon kwam precies op het goede moment. Ik was net weer op schoolbezoek geweest en dat had me weer zo aan het twijfelen gebracht over waar ik het allemaal voor doe. Ik heb zó’n moeilijke doelgroep. De meesten houden al niet van lezen. Ik doe al niet veel optredens, want te veel prikkels, ik moet er dagen van bijkomen. Ik moet zeggen: deze jongeren waren ultiem goed voorbereid, ze hadden leuke vragen ingeleverd, er was een fijne interviewer. Maar wat me toch dwarszit: het enige wat je van die jongeren terugkrijgt, zijn hele kleine knikjes. Of een lachje, dan vinden ze de grap leuk. Maar meer niet, ze schamen zich overal voor, dus je krijgt geen contact. En dat is toch waarom ik schrijf: om contact te maken. Je wilt dat mensen herkennen wat je bedoelt. „Maar goed, ik weet het ook niet, want ik ben er niet bij áls ze zitten te lezen. En dat is het moment waarop het contact plaatsvindt.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/04/08/erna-sassen-doe-ik-niet-te-veel-alsof-seks-iets-moeilijks-is-a4195422</guid>
      <pubDate>Mon, 8 Apr 2024 05:26:19 +00:00</pubDate>
    </item>
    <item>
      <title><![CDATA[
		Oorlogsfotograaf Eddy van Wessel: ‘Tranen helpen mij niet een goede foto maken’
	]]></title>
      <description><![CDATA[<p>‘Sommige mensen die mijn foto’s zien, leggen gek genoeg de link met de werkelijkheid niet. Ze kijken naar de beelden, en die zijn poëtisch, emotioneel, soms heel rauw. Door die documentaire, bewegend beeld, in kleur, realiseren ze zich veel meer dat het dus écht is, al die verwoesting en al die ellende in Oekraïne. Dat het gaat om echte mensen.” Eddy van Wessel (59) krijgt soms emotionele reacties na de vertoning van de documentaire Eddy’s oorlog, waarin regisseur Joost van der Valk de fotograaf volgt tijdens meerdere reizen naar Oekraïne. Van der Valk filmt hem als hij aan het werk is in een kapotgeschoten Bachmoet. Na een dramatisch bombardement op een pizzeria in Kramatorsk. Als hij over een verwoeste brug klimt die vaak onder Russisch vuur ligt. We zien tanks, artillerievuur, drones met granaten. Kermende gewonde soldaten, gedode burgers die op straat liggen, rouwende moeders. ‘Welkom in de hel’, lezen we op de muur van een huis waar nauwelijks nog iets van over is. De documentaire draaide de afgelopen weken in verschillende filmtheaters in het land, vaak gevolgd door een Q&amp;A met de fotograaf. „Mensen zijn geraakt. Boos soms ook”, zegt Van Wessel. „Ik vertel in de documentaire dat ik niet voor of tegen Oekraïne of Rusland ben, maar gewoon tegen oorlog. ‘Ik kan dat niet uitstaan, dat je uitspreekt dat je niet voor Oekraïne bent’, zei een vrouw die Oekraïners in haar huis had opgenomen. Maar het ligt voor mij zoveel genuanceerder. Het gaat mij om de mens. Aan beide kanten vechten soldaten die er in de meeste gevallen ook niet zelf voor kozen daar te zijn.” Van Wessel vertelt aan de tafel in zijn studio annex appartement boven een autogarage in Huizen. Hier verblijft hij als in hij in Nederland is – sinds zestien jaar woont Van Wessel met zijn vrouw Marianne en hun drie kinderen (Marc, 28, en de tweeling Wouter en Merel, 23 – zij zijn inmiddels het huis uit) in Zweden, in een groot houten huis met een uitgestrekt gazon aan de rand van een meer. In zijn geboorteplaats Huizen parkeert hij doorgaans zijn auto als hij terugkomt uit Oekraïne. Hier hangt hij de kogelvrije vesten weer op een haakje, legt de helmen en het gasmasker op de kast. Er is een werkhoek met computers en scanners, een vitrine met tientallen camera’s, er hangen eigen foto’s van eerdere reizen aan de wand. Niet tegen Rusland of voor Oekraïne? Best een opmerkelijke uitspraak. „Natuurlijk ligt mijn sympathie bij het land dat binnengevallen is door een vijand. Maar het gaat niet over politiek in mijn werk, het gaat over mensen. Op het moment dat je daar aan de frontlinie staat, verandert alles. Dan is er dat grote, grijze gebied waarbij soldaten aan de ene kant van die lijn net zozeer slachtoffer zijn als die aan de andere kant. Aan beide kanten zie je wat zo’n oorlog met mensen doet, hoe ze veranderen, welke wrede mechanismen er op gang komen. Terwijl ze misschien ook liever gewoon nog voor de klas hadden gestaan. Het is niet aan mij om een keuze te maken. Het is mijn taak om alles te fotograferen wat ik zie. Als journalist zie ik mezelf veel meer als een geschiedschrijver. Dan moet je een volledigheid optekenen, zo neutraal mogelijk.” Krijg je daar in Oekraïne de ruimte voor? „Er zijn collega’s die er niet meer heen gaan omdat ze de controle van de overheid daar te beperkend vinden. Oekraïne is sterk in zijn pr. Er is een militair regime, alles staat in het teken van de oorlog. Die belangen staan bovenaan. En dan komt persvrijheid in het geding. Ze bepalen soms wat je wel en niet te zien krijgt. Ik vind de situatie te belangrijk om te zeggen: ik ga niet. Ik wil laten zien wat er gebeurt. En ik denk dat ik daar met mijn werkwijze toch een eigen draai aan kan geven.” Die werkwijze, zo zien we in de documentaire, is er een van doorpakken, doorduwen, persoonlijk contact maken met de plaatselijke bevolking. Uiterlijk onbewogen en hypergefocust struint Van Wessel langs kapotgeschoten gebouwen en spreekt met soldaten en burgers. Als dat niet via een fixer kan, een lokaal iemand die vaak zorgt voor vervoer en contacten, dan met handen en voeten – Van Wessel spreekt de taal niet. „Dat klinkt misschien gek maar dat vind ik soms juist wel prettig. Ik kijk liever mensen aan. Dan heb je gelijk een connectie. Met een gebaar zeggen ze: kom maar binnen. Ze wijzen: kijk, daar in die stoel in de woonkamer stierf mijn vrouw na een raketinslag. Ineens sta je midden in iemands leven.” Eddy van Wessel is de enige fotograaf die viermaal de Zilveren Camera won (in 2013, 2015, 2019 en 2022). Hij werkte in landen als Tsjetsjenië, Afghanistan, Syrië en Irak, en publiceerde zijn werk onder meer in Trouw, Der Spiegel, de Zweedse krant Svenska Dagbladet en internationale tijdschriften als Paris Match en The Washington Post Magazine. Ook won Van Wessel een aantal internationale prijzen. In februari kreeg hij tijdens de uitreiking van de Zilveren Camera (waar hij dit jaar niet aan meedeed) uit handen van demissionair staatssecretaris Fleur Gräper-van Koolwijk (cultuur en media) een lintje voor zijn werk als fotojournalist in conflict- en rampgebieden: hij is nu Ridder in de Orde van de Nederlandse Leeuw. Wat doet dat met je, al die heftige dingen die je ziet? „In de documentaire zie je mij toch een soort van pragmatisch door zo’n gebied gaan. Dat vond ik achteraf best confronterend. Terwijl er natuurlijk van binnen bij mij wel van alles gebeurt. De emotie die misschien niet zichtbaar is aan de buitenkant, zie je terug in mijn foto’s. Kijk naar het beeld van de begrafenis van die tweeling [bij de aanval op de pizzeria in Kramatorsk verloor een moeder haar beide dochters, red.], dat is zo emotioneel. Die moeder moesten ze letterlijk dragen. Het heeft geen zin als ik daar met mijn ogen vol tranen sta, dat helpt mij niet om een goede foto te maken.” Wat is voor jou een goede foto? „Je kent die beroemde uitspraak van Robert Capa wel: als je foto’s niet goed genoeg zijn, dan sta je niet dichtbij genoeg. Ik maak bijna elke foto binnen een afstand van drie meter. Dat schept een enorme intimiteit. Dan stap je als het ware ook zelf die scène in. Ondanks het feit dat er iets gebeurt waar je misschien niet naar wil kijken, omdat het zo erg is, zo verdrietig of gruwelijk, wordt je er toch in gezogen.” Daar hebben mensen misschien niet altijd zin in, dat jij zo dichtbij komt. „Nee, dat moet je wel aanvoelen. Het is koorddansen. Soms moet je juist even géén foto maken. Ik was in 2012 ter plekke bij een bomaanslag in Bagdad, Irak. Omstanders begonnen wanhopig mensen onder het puin vandaan te trekken. Toen heb ik de camera over mijn schouder gegooid en ben ik gaan helpen. Er hing zo’n razend gevoel van onmacht – was ik gelijk was gaan fotograferen, dan had zich die tegen mij gekeerd. Je moet niet de westerse journalist zijn die alleen maar even iets komt halen. Maar uiteindelijk pak ik altijd mijn camera.” Waarom werd je oorlogsfotograaf? „Ik begon bij een kleine studio in Baarn. Bruiloften, de lokale krant, commerciële fotografie van objecten, gebouwen. Een ideale leerschool. Maar voor een baas werken was mijn ding niet. Toen ben ik de Fotovakschool gaan doen. Begin jaren negentig ging ik met een vriend mee naar Bosnië, met een oude Land Rover gingen we hulpgoederen brengen. Dat was mijn eerste kennismaking met oorlog.” Je was gelijk als een vis in het water? „Nee, nee. De eerste keer aan de frontlinie vond ik heel moeilijk. Ik ontmoette een groepje jonge soldaten in volle uitrusting, geweer over de schouder, heel heroïsch en stoer. Toen ik even later weer op die plek terugkwam, was een van hen dodelijk geraakt en lag bloedend op de grond. Zo schokkend. Net stonden ze nog te kletsen met elkaar. Ik besefte: dit gaat over leven en dood. Dit is geen film op tv. Het was een enge situatie.” En toch bleef je teruggaan. „Wat ik ook merkte, was dat ik onder zulke omstandigheden rustig bleef en kon focussen op de foto’s die ik wilde maken. En de intensiteit, de helderheid van zulke situaties vond ik gelijk fascinerend. Op dit soort plekken is er maar een dunne lijn tussen leven en dood. Terwijl je je zo kwetsbaar voelt, voel je je tegelijkertijd zo lévend. Je ziet de mens in z’n meest rauwe werkelijkheid; het echte ‘zijn’. In de eerste jaren was het de spanning die me dreef, naast de wil om te begrijpen hoe dit toch kon; dat mensen dit elkaar maar blijven aandoen.” Is dat in de loop van de ruim dertig jaar dat je als oorlogsfotograaf werkt veranderd? „Als fotograaf ben ik niet veranderd, wel als mens. Ik stelde mezelf eerder veel meer centraal, nu gaat het vooral om iets doorgeven. Vandaar dat woord ‘geschiedschrijver’; ik maak mijn foto’s niet voor de krant van morgen maar hoop dat ze over honderd jaar nog steeds relevant zijn. Ik wil de wereld laten zien wat er gebeurt in een oorlog. Ik wil een verschil maken. Dat is wat voor mij belangrijk is in het leven: dat je iets toevoegt, dat de wereld rijker en wijzer wordt door jouw bijdrage.” Hoe kan een foto van oorlog het verschil maken? „Misschien word je je bewust van hoe erg oorlog is. Misschien word je milder naar de mens als vluchteling. Ik maak me zorgen over het populisme van politici als Wilders en Trump. Ik weet hoe het eruitziet als je de beschaving afschaft. Ik maak me zorgen als ik Macron hoor zeggen dat hij Europese troepen in Oekraïne niet uitsluit. Worden we dan die oorlog in gezogen? Ik ben geen politiek dier, ik weet ook niet of ik ervoor of -tegen moet zijn, maar ik zie wel het gevaar van dit soort uitspraken. Ik ken de realiteit van oorlog.” Hoe kom je thuis na zo’n reis? „Kapot! Ik slaap als ik in Oekraïne ben meestal maar een paar uur per nacht. In een shabby pensionnetje, bij mensen thuis, tussen een bataljon soldaten of in m’n auto, een fourwheeldrive Subaru – zo’n hoestbui op wielen. Nu met de filmcrew van Joost erbij was het luxer: een hotel, een echt ontbijt op echte borden. Over het algemeen rij ik naar de eerste de beste benzinepomp, koop ik drie Snickers en koffie uit de automaat en is mijn dag begonnen. Als ik naar huis ga, rij ik eerst naar Huizen, dump m’n spullen, doe mijn films in m’n tas en pak het eerste vliegtuig naar Zweden. Daar loop ik nog twee dagen te stuiteren en dan zakt alle energie weg. Dan slaap ik een paar dagen bijna de hele tijd.” Hoe verwerk je wat je zag? „Na een paar dagen uitrusten begin ik met films ontwikkelen in de doka. Die hang ik te drogen, ze gaan op een lichtbak, en dan ga ik ze met een loep bekijken, of printen, of scannen. Al die beelden komen weer voorbij, een voor een, en dan begint het te bezinken. Als de foto’s dan de wereld in gaan, naar kranten, naar magazines, kan jij zien wat daar gebeurt, en ben je hopelijk geschokt dat het zo heftig is. En dan kan ík het loslaten. Als ik een verhaal niet publiceer, krijg ik daar last van. Mensen vertrouwen mij in de meest kwetsbare situaties, ze gaan ervan uit dat ik hun stem ben. Dat beeld móét gezien worden. Daarna komt het praten, de Q&amp;A’s na de vertoningen van de documentaire nu, de interviews met kranten, lezingen. Het helpt allemaal om het een plek te geven.” In de documentaire vertel je dat je overal briefjes voor je vrouw achterlaat als je weggaat. Wat staat daarop? „Kleine dingen: weet je nog, ik hou van je, ik doe voorzichtig, sorry dat ik alweer op reis ben.” Zou Marianne niet liever hebben dat je stopt? „Ja, ze zou het liefst hebben dat ik er gisteren mee stopte. Maar ze weet ook dat ik dan niet meer de persoon ben die ik nu ben. Het is voor mij zó belangrijk het verschil te kunnen maken. Als ik iets anders zou vinden waarmee ik datzelfde gevoel zou hebben, waar ik al mijn energie in kan stoppen, wie weet, ooit.” Je zoon studeert fotografie in Den Haag, richting documentaire. Wat zou je ervan vinden als hij oorlogsfotograaf wil worden? „Ik zou het wel begrijpen maar een journalist is toch een doelwit. Ik zou het geen goed plan vinden.” Eddy’s Oorlog, een documentaire van Joost van der Valk, is donderdag 28 maart om 22.15 uur te zien bij BNNVARA op NPO 2. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie .</p>]]></description>
      <guid>https://nrc.nl/nieuws/2024/03/25/tranen-helpen-mij-niet-een-goede-foto-te-maken-a4194163</guid>
      <pubDate>Mon, 25 Mar 2024 05:26:19 +00:00</pubDate>
    </item>
    <item>
      <title><![CDATA[
		Anja Machielse onderzocht 25 jaar lang eenzaamheid: ‘Ik geloof niet dat iemand écht geen contact wil’
	]]></title>
      <description><![CDATA[<p>‘Ik ga niet aan een tafel zitten bij iemand die vlees eet.” De opmerking, uit de mond van een overtuigd veganist, viel eens tijdens een etentje dat Anja Machielse had georganiseerd voor een vertrekkend collega van de vakgroep. En ze weet nog dat ze dacht: ho, wacht. Want natuurlijk, het is een zegen dat elke generatie het beter voor elkaar heeft dan de vorige. Meer kansen om te grijpen, meer vrijheid om je eigen leven vorm te geven, te bedenken wie je zelf bent, wat je zélf belangrijk vindt. Alleen… In het gezelschap ontspon zich een discussie waarin een andere collega opmerkte: „En ík vind het heel vervelend om naast iemand te zitten die alleen maar groente op zijn bord heeft”. Dit kan toch niet de bedoeling zijn, besefte Machielse. En als ze er nu op terugkijkt – het etentje is alweer even geleden – moet ze denken aan de conferentie met architecten die ze gisteren bijwoonde. Die ging over eenzaamheid en de gebouwde omgeving. Over de vraag wanneer je je thuis voelt op een plek en wat dat bijdraagt aan de betekenisgeving van je leven. Een van de congresgangers haalde er oude plattegronden van Rome bij. Al die rommelige straatjes en pleintjes, een wirwar waarin je maar wilt blijven dwalen omdat je nooit weet welke verrassing om de volgende hoek wacht. Die oude stadscentra, was de consensus, zijn levendiger en gezelliger dan de wijken van nu met anonieme flats en kaarsrechte straten. Wat zo’n overzichtelijke omgeving vooral mist, klonk op het congres, is de toevalligheid van een onverwachte ontmoeting. Een doorkijkje naar andere levens, mensen anders dan jijzelf. Zodat je nog eens verrast kunt worden door de gedachten van een ander, leert openstaan voor die gedachten en bewust raakt van je eigen gedachten. Zodat je niet almaar in je eigen gelijk blijft hangen, in je eigen bubbel met mensen die er precies hetzelfde over denken als jij, omdat niemand die gedachten ter discussie stelt. Een verarming van het leven, vindt Machielse. Dus nee. „We blijven met z’n allen zitten aan één tafel”, had ze op het etentje gezegd. O wacht, de thee. Anja Machielse had thee beloofd, thuis in Breda, maar het water in de ketel is alweer afgekoeld. Er is veel om te vertellen. Tot eind vorig jaar was Anja Machielse, 67 jaar, hoogleraar sociale weerbaarheid aan de Universiteit voor Humanistiek in Utrecht. En ze is nu met pensioen, maar het lijkt er nog amper op. Congressen, lezingen, er moeten nog artikelen af en ze denkt aan een boek, werktitel De Buitenstaander. 25 jaar lang deed Machielse, filosoof van origine, onderzoek naar eenzaamheid. Al die jaren omringde ze zich met afhakers in onze samenleving. Letterlijk. Ze legde talloze huisbezoeken af bij mensen die niet mee willen of kunnen doen, omdat ze het gevoel hebben niet te passen in de maatschappij, of bezweken onder de sociale druk, angstig zichzelf te verliezen. Mensen die in enquêtes bij de vraag ‘hoeveel persoonlijke contacten heeft u?’ invullen: nul. Nul? Machielse: „Ja, gewoon nul. Dat kwam 25 jaar geleden al uit het eerste grote bevolkingsonderzoek naar welzijn waaraan ik als onderzoeker deelnam: zo’n 8 tot 10 procent van de bevolking – een stabiel percentage in de tijd – leeft volledig sociaal geïsoleerd. En dat vond ik toen al zó intrigerend. Omdat het mij zo vanzelfsprekend leek om vrienden en familie om je heen te hebben.” Jij wilde weten: wie zijn deze mensen? „Ik dacht eerst: dit klopt niet. Sommige geënquêteerden hadden hun adres opgegeven, dus toen ben ik maar gewoon gaan aanbellen. Heel spannend vond ik dat. Ik ben filosoof, had zoiets nog nooit gedaan.” Wat trof je aan? „Een van de eersten die open deed was een Amsterdamse mevrouw in blauwe peignoir die gelijk zei: ‘ik wil met niemand praten’. Ja, dan houdt het op. Maar er bleken er genoeg die juist behoefte hadden aan sociaal contact. Mensen die gelijk zeiden ‘o kom maar binnen’ en niet meer ophielden met praten, urenlang. Ik trof mensen die van hun huis een paleisje hadden gemaakt, of juist één vieze bende. Sommigen waren niet meer gewend om iemand te ontvangen. Bleef de tv keihard aanstaan, of ze boden geen drinken aan, lieten je staan.” Jij was de eerste die ze spraken in lange tijd? „Vaak wel ja. Kijk, iedereen gaat anders met eenzaamheid om. Er zijn mensen die vier keer per dag naar de supermarkt gaan voor een praatje. Die weten precies welke caissière bij de Albert Heijn op welk moment achter de kassa zit. ‘Die vind ik aardig, die stelt nog eens een vraag’.” Voelen deze mensen zich zelf een buitenstaander? „‘Het lijkt wel alsof ik aan de rand van het zwembad sta’, zei iemand eens. ‘Iedereen doet daar van alles in, maar ik doe niet mee.’ Velen voelen zich niet passen in deze maatschappij. Of ze wíllen deelnemen, maar zijn zo vaak teleurgesteld en afgewezen dat ze geen contact meer durven leggen. Sommigen weten gewoon niet meer hoe het moet.” Niet elke geïsoleerde is eenzaam, zoals niet elk groepslid zich verbonden voelt. Zo sprak Machielse eens een jonge vrouw uit een groot christelijk gezin die zich zoekend naar een vlucht uit het geloof zó eenzaam voelde, maar tijdens het gesprek alle moeite moest doen om alleen te zijn. „Haar nieuwsgierige zusjes kwamen telkens de kamer binnenvallen.” Andersom spreekt Machielse al zo’n vijftien jaar regelmatig af met een nu tachtigjarige „hele geestige” man. Dinsdagmiddag 14.00 uur stipt, als Machielse hem per brief – hij heeft geen telefoon – heeft aangekondigd te komen. Haar visitekaartje ligt steevast bij hem op tafel zodat als hij ooit thuis dood wordt aangetroffen, mogelijk na dagen of weken, instanties weten wie ze kunnen bellen. Eenzaamheid, leerde Machielse, is een gevoel, een subjectieve ervaring die hoort bij het leven. De helft van de Nederlanders – jong en oud – is volgens onderzoeken regelmatig eenzaam. Meestal tijdelijk, zoals wanneer je in een nieuwe omgeving je weg zoekt. Of langduriger, zoals soms na verlies van een partner. Eenzaamheid kan een trigger zijn om de situatie te veranderen. Nieuwe vrienden maken, vrijwilligerswerk doen, naar de kaartclub. Maar diepe eenzaamheid, waaruit mensen geen uitvlucht meer zien, is anders. Dat kan voelen als fysieke pijn, zo sterk dat sommigen hopen de volgende dag niet meer op te hoeven staan. „Ik spreek mensen die zich bij het afscheid vastklampen en niet meer loslaten.” Hoe gaan zij met zo’n diepe eenzaamheid om? „Ze ontwikkelen allerlei strategieën. Jongere mensen zoeken de oorzaak liever buiten zichzelf. ‘De samenleving deugt niet.’ ‘Ligt aan de politiek.’ Oudere mensen neigen meer naar reflectie op hun leven. Die willen de puzzel leggen. ‘Waar is het fout gelopen?’ ‘Waarom heb ik toen die keuze gemaakt?’ Hun jeugd is vaak bepalend. Moeizaam contact met moeizame ouders. Eenzaamheid is vaak intergenerationeel.” Je leest weleens in de krant over mensen die jarenlang dood in een huis hebben gelegen en dat de buren er niet van wisten. Dan klinkt verontwaardiging: ‘waarom lette niemand op?’. Maar sommige eenzamen, weet Machielse, wíllen geen contact. Die zijn gesteld op hun privacy, bang voor bemoeienis. „Veel geïsoleerden keren zich af van de samenleving.” Machielse glimlacht. De laatste keer dat ze bij die tachtigjarige meneer was voor een praatje, stonden ze voor zijn deur en kwam plots de overbuurman langs. ‘Goh, lang geleden dat ik je gezien heb! Je weet dat je altijd een beroep op me kan doen hè!’. Maar de buurman werd door de tachtigjarige volkomen genegeerd. „Daar zat hij dus helemaal niet op te wachten.” Klinkt als een zelfverkozen isolement. „Ja. Maar is het echt iemands diepe wens om geen contact te hebben? Ik geloof dat niet. Ik denk dat zoiets altijd voortvloeit uit een negatieve motivatie. Iemand heeft het opgegeven om contact te maken, zich te passen in de samenleving. Die gaat bij gebrek aan feedback op zijn gedachten leven in zijn eigen waarheid. Die gaat de buitenwereld als een bedreiging zien.” Het bevolkingsonderzoek naar welzijn dat begin jaren 90 de ogen van Machielse opende, toonde nog een opvallende uitkomst. Tot dan toe dacht de overheid dat een gezonde leefstijl de belangrijkste voorspeller was van welbevinden. Niet roken, matig drinken. Maar de factor sociale relaties bleek van nog grotere invloed op de verwachte levensduur. Eenzaamheid maakt ziek. Het werkt depressies in de hand, verzwakt het immuunsysteem, vergroot de kans op hartziekten. De need to be rooted, geworteld zijn, blijkt levensbehoefte nummer één. In haar afscheidsrede als hoogleraar haalde Anja Machielse er onlangs tal van filosofen bij om dit fenomeen te verklaren. Wie je bent en wat je belangrijk vindt, is het idee, wordt bepaald in relatie tot anderen. Pas als je weet hoe de ander je ziet, kun je bewust kiezen wie je zelf wilt zijn en bepalen wat het leven voor jou de moeite waard maakt. Alleen in relatie tot anderen, kortom, kun je uitgroeien tot een autonoom individu. Maar dit belang van sociale relaties drong in de jaren 90 nog niet gelijk door tot de overheid. Die zag in het tegengaan van eenzaamheid geen rol voor zichzelf weggelegd. Of iemand geworteld is, vond ze, is een individuele keuze. Machielse was het daar helemaal niet mee eens. Want Machielse, zelf liefdevol opgegroeid op een boerderij in Brabant, was de eerste van haar familie die ging studeren. Filosofie nog wel. En al ervoer ze steun van haar ouders, ze ervoer hoe moeilijk het kan zijn om in een sociale omgeving je eigen keuzes te maken. De overheid is wél verantwoordelijk om eenzaamheid te bestrijden, vond Machielse. En dat werd haar grote drijfveer: bewustwording creëren. Ze is ooit vijf jaar voorzitter van het PvdA-bestuur in Breda geweest, maar Machielse merkte dat ze als onderzoeker veel meer kon bereiken dan in de politiek. Ze raakte betrokken in vele gemeenten bij de opzet van pilots tegen eenzaamheid. Ze werkte mee aan talloze campagnes en aan landelijke actieprogramma’s zoals ‘Een tegen Eenzaamheid’, ‘Kom erbij!’, ‘Week tegen eenzaamheid’. En ja, soms voelt Machielse zich meer actievoerder dan onderzoeker. Maar dat mag, vindt ze, als humanist. „Dan heb je een normatief idee over het verbeteren van de wereld.” En, heb je iets kunnen verbeteren? „Ik weet nog dat we tien jaar geleden op zo’n conferentie drie managers van een zorginstelling aan het woord lieten. Presentatrice Anita Witzier had vlak ervoor bewoners geïnterviewd die openlijk over hun eenzaamheid vertelden. En toen werd die drie managers zelf gevraagd of ze wel eens eenzaam waren geweest. ‘Ik? Nee hoor… echt nooit’. Stuk voor stuk. Alsof eenzaamheid alleen zielige kwetsbare mensen treft. Ik werd er zó….” Kwaad van? „Ja. Ik dacht: dit kán gewoon niet. Maar nu, dat weet ik zeker, zouden die managers dit niet meer zo zeggen. De bewustwording is gegroeid, de schaamte is minder. Ook onder jongeren. Met dank aan die programma’s, maar ook aan de coronatijd, toen we plots allemáál geïsoleerd raakten.” Maar het aantal mensen dat eenzaamheid ervaart lijkt in al die jaren eerder gestegen dan gedaald, volgens bevolkingsonderzoek. Doorgeschoten individualisering, de prestatiemaatschappij, technologie die voorziet in minder offline contact; dat zijn enkele verklaringen. En Anja Machielse ziet het ook: steeds meer mensen haken af. Ouderen die het gevoel hebben vooral een last te zijn. Jongeren die zich niet gehoord voelen in beleid en politiek. Mensen met gezondheidsproblemen die een achterstand hebben op de arbeidsmarkt. Migranten die zich niet gezien voelen. „Het tempo in de samenleving ligt hoog.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Ze hoort het terug in de gesprekken met eenzamen. „Ouderen zeggen: ‘de samenleving is zó veranderd, ik snap ’r niet meer’. Nou, dat hoorde ik niet in de jaren 90.” En wat ze ook hoort: dat mensen geen tijd meer voor elkaar hebben. „Ze doen hun boodschappen, gaan naar thuis, trekken de voordeur dicht, en dat was het dan. Niet meer even groeten op straat, ‘hoe was je dag?’. En mensen doen daar vaak lacherig over: het praatje bij de kassa. Maar vluchtige contacten zijn voor eenzame mensen juist heel belangrijk. Die geven hun een thuisgevoel. ‘Ik hoor ergens bij’.” Het aantal vluchtige contacten neemt af, blijkt ook uit onderzoek. Het gevolg, zegt Machielse, is vervreemding. Hup, de voordeur dicht. Of je eigen bubbel in, zoals de overtuigd veganist. Je verschansen in de groep die het meest op je lijkt. Zo’n bubbel is eigenlijk net zo geïsoleerd als het eenzame individu dat jij in je onderzoeken beschrijft. „Ja inderdaad! En je ziet dat een bubbel ook dezelfde strategieën hanteert om ermee om te gaan. Steeds meer geloven in het eigen gelijk en alles buiten de groep als een bedreiging zien. Terwijl, we kunnen ons pas thuis voelen in een samenleving als we ook de ander kennen, die níét op ons lijkt.”</p>]]></description>
      <guid>https://nrc.nl/nieuws/2024/03/18/anja-machielse-onderzocht-25-jaar-lang-eenzaamheid-ik-geloof-niet-dat-iemand-echt-geen-contact-wil-a4193412</guid>
      <pubDate>Mon, 18 Mar 2024 05:26:20 +00:00</pubDate>
    </item>
    <item>
      <title><![CDATA[
		‘Ik ben sinds mijn tiende niet veel veranderd’
	]]></title>
      <description><![CDATA[<p>In 2015 won Alice Hoogstad het Gouden Penseel voor Monsterboek, een prentenboek over een meisje dat met kleurkrijtjes in de zak van haar jurkje door de stad loopt. Ze kreeg het bericht over de prijs toen ze met vakantie was, op een plek zonder internet. „En je gelooft het natuurlijk niet als je zo’n prijs krijgt. Ik kon de mail lezen in het dorp, daar hadden ze wel internet. Maar toen reden we terug en dacht ik: ik heb het vast niet goed gezien. Gingen we later toch weer kijken: is het echt waar?” Ze vertelt het terwijl we door Museum Kranenburgh in Bergen lopen, waar een tentoonstelling is van haar werk. We zijn met z’n drieën, Alice Hoogstad, Laura Eijpe, die de tentoonstelling heeft samengesteld, en de verslaggever. „Toen ik je vroeg voor de tentoonstelling reageerde je ook zo”, zegt Laura Eijpe. „Je kon het gewoon niet geloven, je was verbaasd dat je hier mocht hangen met je werk.” Alice Hoogstad: „En toen werd de tentoonstelling ook nog een paar maanden uitgesteld. Ik dacht: zie je wel, het gaat niet door. Ze hebben zich vergist, ze moeten iemand anders hebben.” Je vond het ook vreemd dat ik je mailde voor dit interview. „Ik begreep niet waarom je met mij wilde praten. Ik kan dingen moeilijk onder woorden brengen – ja, in mijn hoofd. Daar maak ik hele volzinnen. Of op papier. Dan kun je beeldhouwen, je kunt net zo lang woorden verplaatsen tot er staat wat je wilt.” Zoals bij tekenen. „Ja, tekeningen gaan ook pas de deur uit als ze goed genoeg zijn.” Alice Hoogstad (67, ze is getrouwd en heeft een volwassen dochter) heeft illustraties gemaakt voor meer dan tweehonderd boeken. Ze tekende bij verhalen van Guus Kuijer, Paul van Loon, Rindert Kromhout, Lydia Rood, Sjoerd Kuyper, Erik en Elle van Lieshout. Omdat veel van die boeken zijn vertaald, zijn haar illustraties te zien van Finland tot Italië en van Argentinië tot China en Zuid-Korea. Sinds 2005 maakt ze eigen prentenboeken: Bolder en de boot, Nino en Nina, Monsterboek, Mijn oma is een ooievaar. Wanneer is goed goed genoeg? „Het vervelende is: er kunnen nog zoveel mensen zeggen dat ze het geweldig vinden, als ik dat zelf niet vind, krijg ik toch die endorfine niet. Begrijp je dat?” Niet helemaal. Een prijs of tentoonstelling is toch waardering? „Ja, maar dat geloof ik dan dus niet. Ik ben er wel beter in geworden, hoor. Het fijne van ouder worden is dat je eindelijk kunt zeggen: dit is het beste waartoe ik in staat ben. Ik was er altijd mee bezig dat het beter moest – weer beter, nog weer beter. Nu denk ik: natuurlijk zijn er mensen die beter zijn dan ik, so what. Dit is het beste wat ik kan maken. Want het beste maken wat ik kan, dat wil ik wél – ik werk nog steeds als een bezetene.” Alice Hoogstad groeide op in Rhoon (bij Rotterdam). Haar vader was architect, het gezin telde vijf kinderen en veel huisdieren: kippen, katten, geiten, konijnen, paarden. „De geur van mijn jeugd is de geur van nat beton en paardenmest. We hadden kunst in huis, er stonden zelfs designstoelen, maar er kon ook een pony naar binnen komen – of geiten. Mijn zusje heeft een houten eettafel waar nog de pootafdrukken van een geit in zitten, toen waren we circusje aan het spelen.” Dat ze naar de kunstacademie zou gaan, stond eigenlijk al vast sinds ze als klein meisje op straten en muren tekende. Monsterboek is daar een herinnering aan: in een stad zonder kleur tekent een meisje een lange, rode draad op de weg. Dan tekent ze vrolijke, aaibare monsters, die haar helpen met kleuren. Daarna beginnen ook andere kinderen mee te kleuren. En dan, als de hele stad is ingekleurd, zeggen de volwassenen tegen de kinderen dat ze de kleuren weg moeten schrobben. Alice Hoogstad: „Als kind had ik op weg naar school altijd stoepkrijtjes bij me. En daar tekende ik dan de muurtjes mee vol, vaak als een lange lijn. De volgende dag waren die lijnen weer weg. Elke keer dacht ik: wat fijn, ze hebben het schoongemaakt – en dan tekende ik die muurtjes opnieuw vol. Tot de meester mij op een dag uit de klas haalde en ik alles met een borsteltje weg moest halen, de hele weg van school naar huis.” Nu is in Museum Kranenburgh één van de ruimtes van de tentoonstelling Alice Hoogstad: Monsters en Krokovaars ingericht voor kinderen. Over vier witte muren heeft ze de stad uit het boek getekend, op een lange tafel midden in het vertrek liggen papier, krijtjes en scharen waarmee je je eigen monster kan maken, uitknippen en ergens in de stad plakken. Zo’n tweeduizend kinderen hebben dat de afgelopen maanden gedaan, de tentoonstelling opende in oktober (en is verlengd tot begin april). In de tijd dat je naar de kunstacademie ging, was er vooral waardering voor abstracte kunst. „Ja, dat was lastig. Nu is het normaler dat je verhalen tekent, maar eind jaren zeventig maakte je vooral grote, abstracte kunstwerken – en ik hou van schilderen, maar ik ben illustrator in hart en nieren. Op een gegeven moment dacht ik: voor mijn eindexamen maak ik een serie abstracte werken die allemaal ongeveer hetzelfde zijn, dan is het vast wel oké. En dat was ook zo. Het was prima. Tegenwoordig denk ik soms: ik zou het over willen doen. Met alles wat ik nu weet, zou ik er meer uit halen. Ik was ook eigenlijk te jong, zeventien toen ik begon. Ik durfde weinig te vragen en te bespreken. Je moet anderen durven laten kijken.” Het was ook een opleiding tot vrij kunstenaar, denk ik? „Ja. En je wilt liever ergens een schakeltje zijn.” Een schakeltje? „Dat alleen zitten… Ik ben graag alleen hoor… Maar je wilt onderdeel zijn van de wereld. Je leert ervan als je meer mensen ziet, als je hoort wat ze vinden. En dat gebeurt veel meer als je samen iets maakt dan als je alleen bent. Maar er werd neergekeken op werken in opdracht, dat was commercieel. Zelf ben ik op een gegeven moment gestopt met vrij werk maken, omdat ik een soort gespletenheid voelde: de ene helft wilde schilderen, de andere illustreren. En dan kijk je naar je vrije werk of andersom en dan klopt dat niet meer. Toen heb ik ervoor gekozen om te illustreren voor kinderen: één ding bij de kop pakken.” En hoe was dat? „In het begin moest ik erg wennen. Ik had moeite met lieve tekeningen maken, dat had ik niet in de vingers. Maar goed, dat heeft ook twee kanten: na verloop van tijd kreeg ik alleen nog maar griezelboeken om te illustreren.” Heb je voorkeur voor een bepaald soort boeken? „Ik moet niet te veel van hetzelfde achter elkaar hebben. Een tijdlang had ik steeds boeken waarin ouders uit elkaar gingen, of met kinderen aan de drugs. Ik kon het achterstevoren op zijn kop met de ogen dicht tekenen. Ik zei tegen mijn uitgever: ik wil iets anders, geef me een ander soort verhaal. Toen kreeg ik Guus Kuijer. Guus Kuijer! Met hem ben ik gaan lunchen, want hij wilde kennismaken. Daar heb ik drie nachten van wakker gelegen: wat zou hij van mijn werk vinden? Later kreeg ik een brief van hem, dat hij blij was met mijn tekeningen. Fantastisch, die brief heb ik natuurlijk bewaard. Soms gaat het zo, dan wordt iets je in de schoot geworpen.” Je illustreerde al twintig jaar toen je met je eerste eigen boek kwam, ‘Bolder en de boot’. Vond je jezelf daar toen pas goed genoeg voor? „Ik was nieuwsgierig: zou ik dat kunnen? Maar het was ook omdat je algauw in een paar hokjes zit. Ik heb altijd voor verschillende uitgeverijen gewerkt, maar toch: je wordt gevraagd omdat ze al iets van je kennen, omdat ze weten dat je met een bepaald onderwerp uit de voeten kan. En er was nooit een opdracht voor een prentenboek voor de jongste kinderen. Dus ik wilde laten zien: dit is ook mogelijk.” Is er verschil tussen werken vanuit je hoofd en werken vanuit een tekst? „Als ik een tekst lees, speelt zich in mijn hoofd meteen een film af. Maar een eigen boek, een eigen film zit dichterbij. Die ontstaat uit zichzelf. Als je tekeningen maakt bij een bestaand verhaal, dan ben je meer je vak aan het uitoefenen.” Is het nodig om kinderen in de buurt te hebben? „Ik denk dat het niet per se hoeft. Van mezelf heb ik het idee dat ik sinds mijn tiende niet veel ben veranderd, ik heb nog dezelfde verwondering, dezelfde verbazing in het leven. Maar je moet oppassen dat je niet alles uit je duim zuigt. Je moet ook de wereld in om op ideeën te komen. En kinderen brengen je heel veel, hun opmerkingen, wat ze zien.” Enkele jaren geleden kreeg ze een paar keer een tia, een lichte beroerte. Je kunt het zien, aan een kant is haar gezicht een beetje scheefgetrokken. Ze is minder hard gaan werken. „Je wordt met de neus op de feiten gedrukt: even een beetje rustig aan, wat meer genieten van de dingen. Als het nu mooi weer is, ga ik zwemmen in zee – vroeger zou ik doorwerken. En ik wíl er ook meer van genieten. Dat ik mezelf eindelijk goed genoeg vind is zo’n fijn gevoel.” Maar minder werken is niet hetzelfde als stoppen met werken. In de eerste zaal van de tentoonstelling hangen prenten uit De nachtlantaarns van meneer Makkelie, dat vorig jaar uitkwam. Surreële taferelen staan er in het boek: een bed dat omgekeerd tegen een plafond hangt, een vliegende vis in een stad bij nacht, een danser wiens rok een met vogels gevulde kooi is. „Ik wilde even helemaal stoppen, rust nemen. Maar het ging toch kriebelen. Ik had heftige dromen in die tijd, verhalen die ontstaan zonder dat je er vat op hebt. Daar heb ik toen deze prenten van gemaakt.” Bij alle prenten is een verhaal gemaakt door auteurs als Sjoerd Kuyper, Paul van Loon, Marjolijn Hof of Dolf Verroen. Hoe dat tot stand kwam? „Ik heb een beetje baldadig gezegd: als er verhalen bij komen dan wil ik ook echt de beste schrijvers. Ik dacht dat ze het wel zouden weigeren, maar ze zijn het bijna allemaal gaan doen. Ze zaten ook vaak te gissen: wat is je bedoeling met die tekening. Maar ik heb niks gezegd, het was een verrassing waar ze mee kwamen. Dus voor dit boek waren de rollen nu eens omgedraaid. Ik begon, zij volgden.” En misschien is dat ook wel de boodschap van veertig jaar illustreren. „Het is niet allemaal vast omkaderd, dingen kunnen als vanzelf ontstaan. Je moet jezelf blijven verrassen, dat maakt het ook leuk. En dat het betekenis heeft voor kinderen. Want alles begint bij de kinderen.” Alice Hoogstad, Monsters en Krokovaars, Museum Kranenburgh in Bergen, t/m 7 april. Info: kranenburgh.nl We leven, zo goed en zo kwaad als het gaat. Maar wat maakt het allemaal de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie gesprekken met kunstenaars, schilders, dichters, musici en wetenschappers.</p>]]></description>
      <guid>https://nrc.nl/nieuws/2024/03/11/ik-ben-sinds-mijn-tiende-niet-veel-veranderd-a4192709</guid>
      <pubDate>Mon, 11 Mar 2024 05:26:21 +00:00</pubDate>
    </item>
    <item>
      <title><![CDATA[
		Aziz Kawak vluchtte uit Syrië: ‘In de ogen van veel Nederlanders ben ik hoe dan ook geen Nederlander’
	]]></title>
      <description><![CDATA[<p>O, die machteloze maanden in Musselkanaal! Acht kilometer fietsen van het azc naar school door dat genadeloos platte, Groningse land. En dan een klas inlopen met jonkies van dertien – Aziz Kawak zelf was zeventien toen. Hij snapte de wis- en scheikunde al te goed, maar kon dat niet duidelijk maken want hij sprak de taal nog niet. En het ergste was die dag, terug van school, dat zijn zusje van haar fiets viel en tegen de grond smakte. Ze huilde hard. Thuis in Damascus had hij gewoon iemand gebeld en om hulp gevraagd. Een oom, een neef, een van de zes zussen van zijn moeder. Maar nu? Hij had geen idee. Hij stond daar maar. Langs een kille akker. En hij bedacht: dit is het dus. Hier moet je het mee doen. Ik moet mezelf hier zien te redden. Hij stortte zich op het Nederlands. Maar echt. Zijn taalcoach, een oude vrouw, nodigde hem thuis uit. Hij hielp in haar tuin en speelde met haar twee kinderen. Hij bestudeerde het woordenboek. Keek Zondag met Lubach, snapte duizend woorden niet, bleef kijken. Ook legde hij het leven in het azc vast, Aziz Kawak had een camera bij zich. In Utrecht, waar het gezin een huisje kreeg toegewezen, fotografeerde hij door. Hij regelde een tentoonstelling, ontmoette een Nederlandse journalist en zijn studiekeus was gemaakt: een mediabachelor in Utrecht. Nu ging het hard. In 2019, hij was twintig en nog geen vier jaar in Nederland, schoot hij een documentaire over het leven van Syriërs in een Libanees vluchtelingenkamp op een kilometer van zijn vaderland. Hij fotografeerde in kampen in Calais, in Griekenland. Maar hij wilde méér doen. Hélpen. Hij regelde een vrachtwagen vol spullen en reed naar een kamp in Duinkerke. Belandde via een Amsterdamse ngo bij Vluchtelingenwerk Nederland. Werkte zich binnen anderhalf jaar omhoog tot teamleider in Gouda. Afgelopen oktober maakte Aziz Kawak, 25 jaar oud, de overstap naar het landelijk bureau van Vluchtelingenwerk. Nog geen negen jaar na de hereniging van zijn gezin in Musselkanaal praat hij met COA, IND en ministerie over, onder meer, procedures rond gezinshereniging. Dat doet hij in Nederlands zo vlekkeloos dat het maken van een compliment misplaatst voelt. Hij heeft er ook helemaal niks mee, zo’n compliment. Hallo, denkt hij dan, ik ben geen nieuwkomer meer! Waarom besloot je in 2019 een documentaire te maken in een kamp in Libanon? „Ik was een jaar daarvoor ook al kort in Libanon geweest, voor een schoolopdracht. We moesten een fotoproject in het buitenland doen. De meeste klasgenoten kozen voor België of Duitsland, maar daar had ik niets mee. Ik was drie jaar in Nederland en verlangde terug naar het Midden-Oosten. Via via kwam ik in dat kamp voor Syrische vluchtelingen, en toen dacht ik: hier valt nog veel meer over te vertellen. Dus een jaar later ging ik er anderhalve maand heen.” Wat wilde je vertellen? „Ik wilde een verhaal maken samen met de vluchtelingen. Vanuit hún perspectief. Dus niet zo’n verhaal dat een westerse journalist maakt, over de ellende van het wonen in een tentenkamp, maar echt over het leven daar. Ik ging één Syriër volgen, Abdulhadi, toen 27 jaar oud. Wat betekende zijn tent voor hem, waar hij al zes jaar woonde? Hoe bracht hij zijn dagen door? Wilde hij terug naar Syrië? Eerst maakte ik alleen foto’s, detailshots van zijn kind, zijn vrouw, zijn tent, maar ik dacht: zo komt zijn verhaal niet echt over. Ik had nog nooit eerder een film gemaakt, had voor geluidsopnames alleen een microfoontje van 50 euro bij me, en ben die documentaire gaan maken.” Abdulhadi verlangde voortdurend terug naar Syrië, vertelt hij jou in de film. Gold dat ook voor jou? „Nee. Ik zat ook toen al in de fase van: mijn toekomst is hier in Nederland. Hier blijf ik. Het verschil tussen hem en mij was emotioneel voor mezelf. Ik was goed opgevangen, in Nederland, en hij had de pech dat hij in Libanon in een tent zat.” Ging je anders naar jezelf kijken? „Ja, dat ik het beter had, dankzij mijn vader [die vluchtte in 2014 zonder zijn gezin van Syrië naar Nederland]. Ik besefte: ik had óók in hun situatie kunnen zitten. En juist daarom wilde ik mijn positie, mijn machtspositie zeg maar, omzetten in het vertellen van hun verhaal.” Stemde het nederig, daar te zijn? „Ik voelde me schuldig. Ik was daar, met Abdulhadi en zijn gezin, maar ik wist: over een paar weken kan ik terug naar het goede leven. Terug in Nederland vond ik het nog weken lastig om uit eten te gaan en leuke dingen te doen. Bij het monteren van de film schakelde ik mijn emoties uit. Maar kort voor de première, in een klein theater in Utrecht, gingen we het geluid testen en zag ik Abdulhadi groot op een bioscoopscherm. Ik barstte in tranen uit. Ik dacht: waarom heb ik het recht zijn leven zometeen aan tweehonderd mensen te laten zien? Het is zijn privacy, zijn verhaal, en mensen keken toe vanuit hun goede bioscoopstoelen, terwijl hij nog steeds in dezelfde situatie zat. Natuurlijk, je creëert bewustwording en hoe je een verhaal vertelt doet ertoe, maar ik had het liefst gehad dat hij ook in de zaal zat. Maar hij zit nu nog steeds in dat kamp.” Heb je nog contact met hem? „Niet zo actief meer. Een paar keer per jaar. Op een gegeven moment heb ik het echt losgelaten. Bewust, ja. Ik had heel veel gedaan. Te veel, kun je zeggen. Had de lat heel hoog liggen. Verhalen over vluchtelingen op allerlei plekken, fotografie, film. Ik wilde echt de wereld redden op een gegeven moment. Naast het student-zijn en iemand die werkte aan zijn integratie wilde ik als verhalenverteller de top bereiken. Overal waar een ramp was, wilde ik heen, als een soort Syrische Eddy van Wessel [Nederlandse oorlogsfotograaf].” Maar je belandde uiteindelijk bij Vluchtelingenwerk, eerst in Gouda. „Ja, want ik besefte: eigenlijk bereikte ik met die verhalen niet het doel dat ik wilde. Mensen echt helpen. Het interessante was, elke keer als ik een verhaalproject deed, kreeg het best veel media-aandacht, en raakte ik in gesprek met ngo’s en ook met politici. Ik kreeg door dat ik een bepaalde expertise had door wat ik had gemaakt en zelf had meegemaakt, en de mensen vonden dat interessant. Dus ik dacht: volgens mij kan ik meer dan alleen iets maken. Ik kan invloed uitoefenen.” Was je denk je ook zo ambitieus geworden als er in Syrië geen oorlog was geweest? „Daar ben ik zelf ook heel benieuwd naar, hoe mijn toekomst eruit had gezien. Ik weet wel dat ik niet zou zijn wie ik nu ben. Dat ik minder betrokken was geweest, minder empathisch denk ik. Ik denk dat ik heel erg in m’n bubbel zat. Van een gezin in Damascus dat het goed had.” Waar komt jouw drive vandaan? „Wat ik doe, wil ik goed doen. Ik wil alleen maar blijven doorgroeien, me ontwikkelen. En ik denk ook dat ik heel veel heb gedaan voor m’n ouders. M’n ouders zijn gevlucht om ons een betere toekomst te geven. Die kans heb ik gekregen, en daar moet ik het maximale uithalen.” Waarom is groei, doorgroeien, voor jou een waarde op zich? „Ik heb gezien dat ik bepaalde talenten heb – projecten opzetten, verhalen vertellen, netwerken – en die wil ik goed inzetten.” Waarom wil je dat? „Om een goede invloed te hebben op mijn omgeving.” Want? „Want wij leven in best wel een gevaarlijke, verdrietige, lelijke wereld, en wij zitten eenmaal op deze aarde, dus ik wil proberen om zo goed mogelijk voor mezelf te kunnen zorgen, voor m’n omgeving, en nooit spijt te krijgen van kansen die ik niet heb benut.” Hoe definieer jij je omgeving? „M’n directe omgeving. Maar ook m’n mede-statushouders, wat ik ook ben geweest. En m’n mede-Nederlanders, om mijn kennis – over asiel, migratie, vluchtelingen – met hen te delen.” Heb jij jezelf hier in Nederland moed moeten inpraten? „Ja! Echt heel erg ja.” Zei je dan bepaalde dingen tegen jezelf? „Ja: gewoon doorgaan. Ook als ik weleens dacht: ik wil even stilstaan, even niks doen, zoals studiegenoten deden, die gingen bijvoorbeeld backpacken, deed ik dat niet. Dat ging gewoon niet. Het was als een trein die aan het rijden was, en je stapt erin, en je moet blijven doorgaan.” Er was nooit een leuk land waar je heen wilde? „Nee. Bij Vluchtelingenwerk in Gouda, vorig jaar, had ik een stagiair, van mijn leeftijd. Hij was ook Syrisch, Syrisch-Irakees. Maar hier geboren. Ik vroeg wat hij ging doen na zijn studie. Weet ik niet, zei hij. Misschien een tussenjaar, reizen, en dan een master. Terwijl: ik was inmiddels teamleider en oriënteerde me op een koophuis. En ergens was ik jaloers op hem. Of jaloers… Ik dacht in elk geval: waarom kan ik ook niet even zijn wie hij is? Als ik niet gevlucht was, bedacht ik me, was ik misschien ook wat meer zoals hij.” Door het contrast met hem merkte je ineens wat jouw pad was geworden. „Ja. Maar ik dacht ook: waar ga ik over zeiken? Ja, ik draag veel verantwoordelijkheid, maar ik ben jong, ik kan dit. Doorzetten. Want je hebt soort van de plicht om jezelf in te zetten om anderen te helpen.” Voel jij je nog weleens vluchteling? „Ja, als mensen zeggen: wat spreek je goed Nederlands. Of: waar kom je vandaan?” Gebeurt dat vaak? „Minder dan eerst, maar nog steeds regelmatig ja. En als ik zeg: ‘ik ga trouwen met mijn vriendin’, dan vragen sommigen: ‘wordt het dan mannen en vrouwen apart? En als ik een biertje bestel: ‘drink jij alcohol?’ Ik voel me dan misschien niet per se vluchteling, maar wel anders.” Hoe was het voor jou dat de PVV de grootste werd? „Een schok. Een bevestiging dat ik niet thuishoor in Nederland.” Een bevestiging dat je hier niet hoort? Dat is een heftige conclusie. „Alles wat ik doe heeft te maken met vluchtelingen en migratie. En al je harde werken, al het je best doen, is in één klap… Heel veel mensen zijn het er niet mee eens dat ik hier ben, direct of indirect. In de ogen van veel anderen ben ik hoe dan ook geen Nederlander.” Loop je nu anders rond in dit land? „Nee. Ik laat het los, ik parkeer het.” De sky lijkt the limit, in jouw loopbaan. Wat is je droom, je ambitie? „Over tien jaar, als ik 35 ben, dan heb ik graag een leidinggevende of bestuurlijke functie bij een ngo, ik hoop Vluchtelingenwerk, in combinatie misschien met een politieke positie. Ik heb een politieke ambitie inderdaad. Om de beeldvorming rond vluchtelingen te verbeteren. Te zeggen waar het op staat. Te laten zien hoe het echt zit. Op te komen voor mijn medevluchtelingen.” En hoe ziet de wereld eruit, als jij 35 bent? „Ik ben niet zo optimistisch. Alle oorlogen, honger, klimaatverandering: het gaat mis. Daar ben ik heel realistisch in. Maar daarom wil ik juist in mijn eigen omgeving kleine, goede dingen doen.” Veel mensen denken: de problemen zijn zo groot, ik kan niets doen. „Vorig jaar was die aardbeving in Turkije en Syrië. Ik heb toen in Gouda een spreekuur opgezet voor Nederlandse familieleden van de mensen daar. Ik kon weinig doen, maar ik kon ze wel aanhoren, meedenken, troosten, empathisch zijn. Kijk, toen mijn zusje van haar fiets viel toen in 2015, had ik niemand, daar langs de kant van de weg. En ik wil iemand zijn voor degene die niemand heeft. Dat maakt voor mij het leven de moeite waard.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.</p>]]></description>
      <guid>https://nrc.nl/nieuws/2024/03/04/ik-wil-opkomen-voor-mijn-medevluchtelingen-a4192000</guid>
      <pubDate>Mon, 4 Mar 2024 05:26:21 +00:00</pubDate>
    </item>
    <item>
      <title><![CDATA[
		‘Het helpt geen snars om straatkinderen zielig te vinden’
	]]></title>
      <description><![CDATA[<p>Ze is een beeldend kunstenaar die nooit van plan is geweest kunstenaar te worden. Ze heeft, zegt ze, „goed verkocht” in Italië, in Spanje, in Argentinië, in Brazilië, in New York – zonder ooit de deur plat te lopen bij galeries, vernissages, in artistieke kringen. Hetty van der Linden heeft een levensmotto: ‘Ik heb geen doel. Ik ben bedoeld.’ Het staat op de omslag van een schetsboek, dat voor haar ligt op tafel. Ze bedoelt dit: „Ik was een kind dat er weinig van bakte op school. En toch heb ik m’n weg gevonden – zonder die te zoeken. Toeval en geluk hebben mijn leven bepaald. Kennelijk is dat de bedoeling geweest. Althans, zo zie ik dat.” Haar atelier beslaat honderden vierkante meters, in twee zalen, gevuld met zo’n vierhonderd schilderijen. Ook het uitzicht is een kunstwerk: het Amsterdamse IJ, pal achter het Muziekgebouw. Gure dag, af en toe felle zon, jagende wolken en striemende buien. Een drukbevaren rivier. Dure plek? Nee, tijdelijk contract. Al bijna 25 jaar stelt Van der Linden haar kunstenaarschap in dienst van kinderen. Ze reist naar stadswijken en afgelegen dorpen in Argentinië en Brazilië, naar dorpen langs de kust van Tunesië, in Zuid-Afrika, in Bosnië, op Madagaskar. Voor een tocht van zestien uur door de Andes, naast of op een ezel, schrikt ze niet terug. Slapen op een deken, op een harde vloer – geen probleem. Op talloze plekken in de wereld ontmoet ze kinderen, met wie ze tekeningen maakt, plakkaatverf op pakpapier. In vakantieoorden brengt zij vervolgens kunstenaars uit alle uithoeken van de wereld bij elkaar. Zij maken kunstwerken, waarin ze de kindertekeningen als collage verwerken. Zo wordt de tekening van een kind opeens 2.000 tot wel 20.000 euro waard. De verkoopopbrengst van deze werken gaat rechtstreeks terug naar lokale gemeenschappen: voor de bouw van een schooltje, een speeltuin bij een weeshuis, opleidingen voor kinderen, de bouw van een dovenschool, hoorapparaten, een bijenfarm – te veel om op te noemen. Dit is de kortst mogelijke samenvatting van Van der Lindens werk. Ze heeft een eigen stichting, Paint a Future. „Met niemand in dienst, niemand die salaris krijgt. Geen cent blijft aan de verfkwast hangen.” Ze doet veel meer. Dat blijft hier terzijde. Toch één aanvulling: samen met kinderen beschildert ze ook versleten zeilen, van klippers, van wedstrijdschepen – Sail a Future. Het lot van kinderen roert en beweegt haar. „Voor mij is dat logisch. Ik vind het onbegrijpelijk als je je dit niet zou aantrekken. Weeskinderen, na een verschrikkelijke oorlog. Straatkinderen. Dat wil je toch niet?” Een beter leven voor kinderen – maakt dat uw leven de moeite waard? „Eerlijk gezegd denk ik nooit zo diep na over dit soort vragen. Alléén achteraf, soms tientallen jaren later, kan ik zeggen wat van waarde is geweest in mijn leven. Dan herinner ik me momenten die moeilijk waren, waarop ik keuzes moest maken. Pas later besef ik: het is goed geweest dat het zo gelopen is.” U bent een doorzetter? „Dat zou ik niet gauw zeggen van mezelf. Ik heb fantastische ouders gehad, die verstandige keuzes voor mij hebben gemaakt. Ik ben opgegroeid in een gezin met vijf broers. Daar word je vanzelf een beetje stoer van. „Op school haalde ik alleen voldoendes voor Frans, gym en tekenen. Ik had een fantastische leraar Frans: Charles Aznavour. Zijn chansons heb ik duizenden keren gehoord, op m’n koffergrammofoon. Ik was goed in kijken, observeren. In de tekenles had ik een keer een gezicht geschetst, met een groene schaduw bij de neus. De leraar zei: ‘Goed gezien, bij die lichtval is de schaduw inderdaad een beetje groenig.’ Kreeg ik ook eens een complimentje op school. Ik denk soms: uiteindelijk ben ik in de beeldende kunst terechtgekomen, omdat ik verder nergens geschikt voor was.” Haar eerste betaalde baan kreeg Hetty van der Linden op haar negentiende, nadat ze in de trein tussen haar woonplaats Den Bosch en Utrecht een advertentie had gelezen. Het was een vacature voor assistente van schooltandartsen in de provincie Utrecht, inclusief de vereiste opleiding. Een mobiele praktijk, in een vrachtwagen, reed langs basisscholen. De assistente moest die besturen: ze kon een zogenoemd groot rijbewijs halen, voor het rijden in trucks en bussen. Vooral dit laatste trok haar aan. Haar vader was aannemer, met eigen vrachtwagens. „Als kind mocht ik vaak mee met de bouwvakkers. Vóór mijn achttiende had ik al leren rijden, van Toon, een van onze vrachtwagenchauffeurs.” Na drie jaar rondtoeren in de provincie Utrecht wilde ze haar horizon verbreden. Ze vond werk als reisleider in het Spaanse Torremolinos. In Spanje ontmoette ze haar toekomstige echtgenoot. Ze kregen drie kinderen. Het gezin woonde op verschillende plekken in Spanje en Nederland. Inmiddels beschouwt ze alle Spaanstalige landen, ook die in Zuid-Amerika, als haar tweede vaderland. In een eerder interview, met het Brabants Dagblad, zei ze eens: „Ik ben twee keer geboren, waarvan één keer in de latino-cultuur.” Ze was het zelf vergeten, ze is blij met de herinnering hieraan: „O ja, ik hou van het zuidelijke licht, met al die kleuren, van dans en expressie, van gastvrijheid. Positieve energie. Dat zit ook allemaal in mijn werk. Sombere dingen maak ik niet.” Ergens in die jaren is ook de beeldende kunst op uw pad gekomen? „Ja, dat was op een ochtend in Toledo, de eerste schooldag van de kinderen in hun nieuwe woonplaats. Toen ik hen wegbracht, zei de juf: u kunt ze vanmiddag om vijf uur weer ophalen, ze krijgen een warme maaltijd als lunch. Ik wist niet wat me overkwam: opeens had ik weer lange dagen voor mezelf. „Ik ging de stad verkennen. Ik parkeerde bij een monumentaal gebouw, waar jonge mensen naar binnen stroomden. Ik liep achter hen aan. Het bleek een kunstacademie te zijn. Bij de receptie vroeg ik of ik er lessen kon volgen. De directeur werd erbij geroepen. Hij informeerde naar m’n vooropleiding. Ik zei: die heb ik niet. Toen stelde hij voor: als je vanochtend meedoet met de tekenles en vanmiddag aanschuift bij de boetseerles, dan hoor ik daarna van de docenten wel of je talent hebt. Zo ben ik erin gerold. Het was echt puur toeval.” Het zou nog een jaar of vijftien duren voordat haar leven als professioneel beeldend kunstenaar een vlucht nam. Gaandeweg ontwikkelde ze haar eigen stijl. Felle kleuren, met wild bewegende figuren (mensen en dieren), op groot doek. De verkoop begon dusdanig goed te lopen dat Van der Linden een atelier kon laten bouwen in de achtertuin van haar huis in Amstelveen. In die jaren was ze, rollerskatend in New York, een Spaanse galeriehouder tegengekomen, wat de weg had geopend voor exposities in zowel Noord- als Zuid-Amerika. Een bevriende kunstenaar uit Amsterdam bracht haar in contact met een invloedrijke kunsthandelaar in Italië. „Die kocht zo’n beetje alles wat hij te pakken kon krijgen van de Cobra-groep.” Amstelveen, stad van het Cobra Museum: uw werk lijkt inderdaad in die traditie te passen. „Is dat zo? Ik weet amper iets over Cobra-kunstenaars. Naar werken van oude meesters kan ik urenlang kijken, maar dan het liefst in kunstboeken. In een museum zul je mij niet zo vaak tegenkomen. Ik vind het er al snel te druk.” Geeft werken met kinderen u méér voldoening dan zelf kunst maken? „Inmiddels wel. Omstreeks het jaar 2000 raakte ik in Buenos Aires in gesprek met straatkinderen. Die ontmoeting is een keerpunt in mijn leven geweest. Ik was daar voor de opening van een expositie van mijn werk, op een hele deftige plek, het Centro Cultural Recoleta. Ik verdiende er behoorlijk aan. Ik weet nog dat ik toen dacht: dit klopt echt niet – een mevrouw uit Nederland verkoopt haar werk voor veel geld aan rijkelui, terwijl kinderen hier op straat liggen.” U gaf de opbrengst van uw Argentijnse expositie aan deze straatkinderen? „Nee, uit de gesprekken leerde ik dat deze kinderen weliswaar een zwaar leven leiden, maar ook dat ze vol energie en humor zitten. Het helpt geen snars om ze zielig te vinden en zomaar geld toe te stoppen.” Wat kan wel helpen? „Hierop is geen simpel antwoord te geven. In de loop der jaren heb ik geleerd dat je kinderen het beste kunt vragen naar hun dromen. Je moet hun fantasie prikkelen. „Ze kunnen niks met een vraag als: ‘Wat wil je later worden?’ Dat is typisch iets voor Hollandse oma’s en ouwe tantes. Een beroep, een loopbaan? Dat zegt ze weinig. Als ik schilder met kinderen krijgen ze allemaal een penseel in de hand: ‘Ogen dicht en zwaaien met je toverstaf! We gaan dromen, met z’n allen.’ Na een paar minuten gaat iedereen schilderen wat-ie voor zich zag. Op de tekeningen laten de kinderen hun dromen uitkomen.” In Buenos Aires bent u voor de eerste keer met straatkinderen gaan schilderen? „Nee, dat begon iets later. Van Argentinië reisde ik naar Split, in Kroatië. Een echtpaar dat daar een weeshuis leidde, had een groep kunstenaars uitgenodigd om een week te komen schilderen. Dat deden ze jaarlijks. De werken werden verkocht om het weeshuis financieel te steunen. „In Split had ik een dag staan schilderen met kinderen om me heen. Ik had ze wat vellen papier en verfspullen gegeven. Vlak voor het eten stond ik nog wat te prutsen aan mijn eigen doek, toen ik aan tafel werd geroepen. De tekeningen van de kinderen lagen nog verspreid over de vloer. Ik dacht: gauw nog even de boel opruimen – en ik plakte wat van die tekeningen zomaar op mijn doek, dat nog nat was. De volgende dag kwam de groep kunstenaars die zaal weer binnen, en riep: ‘Hetty, dit is briljant, wat een vondst dit!’ Zo is de kiem gelegd voor Paint a Future.” Wanneer u nu, hier, uw eigen droom zou schilderen, hoe zou u die dan verbeelden? „Ik heb zelf een omgebouwde oude bibliotheekbus, waarmee ik door Europa reis. Al tijden droom ik ervan hiermee de hele kust van de Middellandse Zee langs te rijden. Met een doek van een paar kilometer, dat rondom twee stokken is gewikkeld, zoals een joodse thora-rol. Overal ga ik dan kunstenaars zoeken, om te vragen of ze een meter van het doek willen beschilderen. Als ik de hele tour heb gemaakt, wil ik het werk uitrollen en tentoonstellen op het Sint-Pietersplein in Rome.” Wat zou u hiermee tot uitdrukking willen brengen? „Als ik dat nu al wist, hoefde ik er niet aan te beginnen. Uit kunst ontstaat altijd iets wat je nog niet wist, of nooit eerder zag. Dat maakt het tijdloos, en grenzeloos de moeite waard.” Filmverslagen van de reizen en projecten van Hetty van der Linden zijn te zien op het YouTube-videokanaal van Paint a Future. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.</p>]]></description>
      <guid>https://nrc.nl/nieuws/2024/02/19/het-helpt-geen-snars-om-straatkinderen-zielig-te-vinden-a4190587</guid>
      <pubDate>Mon, 19 Feb 2024 05:26:22 +00:00</pubDate>
    </item>
    <item>
      <title><![CDATA[
		Wat kun je zeggen als iemand niet lang meer heeft?
	]]></title>
      <description><![CDATA[<p>Drie fragmenten uit gesprekken op een intensivecareafdeling (IC) van het Amsterdam UMC tussen arts(en) en familieleden van patiënten die zelf niet, of niet meer, in staat zijn hun wensen kenbaar te maken. Familielid: „Laten we dan nog twee of drie dagen wachten voordat we zijn behandeling staken.” Arts: „Twee of drie dagen is niet, eh, ik geloof niet dat we dat tegenover hem kunnen verantwoorden.” De arts zegt dat de kans op succes bij voortzetting van de levensondersteunende behandeling klein is en stelt voor om deze te stoppen. Moeder: „Terwijl ik niet weet – kijk, mijn vriendin heeft een kindje van twaalf nu.” Arts: „Eh.” Moeder: „Daar hebben ze het ook op tien procent geschat. En dat kind loopt gewoon vrolijk rond. Dus. Ik hou me overal voor open.” Arts: „En hoe …” Moeder: „En heel veel mensen zeggen dat ook tegen mij. Ik ken heel veel mensen die ook hier hun kinderen […] hebben gehad die dit hebben meegemaakt.” Vrouw: „Ja, want anders raken we ’m dan kwijt?” Arts 1: „Ja.” Arts 2: „Ja, dat is zo.” Arts 1: „Want dat is ’t.” Vrouw (huilt): „En ik wil ’m niet kwijt.” Arts 2: „Nee.” Arts 1: „Nee.” Vrouw: „Ik wil hem niet kwijt en ik weet dat jullie dat niet kunnen garanderen, maar ik kan ’t niet zonder ’m.” ‘Wat maakt het leven de moeite waard’ is de naam van deze interviewreeks. De antwoorden op die vraag variëren per interview, en soms moet je het tussen de regels zoeken. Maar aan het einde van ‘een IC-traject’ lijkt een antwoord helemaal niet meer voorhanden. Hoelang moet je iemand blijven beademen? Moet je iemand überhaupt aan een beademingsmachine leggen als dat de longen (verder) kan beschadigen? Moet je een terminale patiënt reanimeren na een crisis? Wat betekenen ‘waard’ en ‘waarde’ eigenlijk? Vaak weet niemand precies of je nog iets kunt doen of niet, zegt Eduard Verhagen, hoofd kindergeneeskunde van het UMC Groningen, in de podcast Op leven en dood (2021) over dilemma’s van artsen en families bij het besluit een IC-behandeling te staken of voort te zetten. Dan, zegt hij, is het erg belangrijk dat je bij elkaar gaat zitten, ook met de ouders, om van hen te horen of zij dat nog zouden willen. Zulke gesprekken worden gevoerd in „een grijze zone” van onvolledige kennis over relatieve voor- en nadelen van de laatste opties, zegt ook Aranka Akkermans. „Wat kunnen we nog? En wat willen we nog, ook met het oog op kwaliteit van leven?” Bijna zes jaar deed Akkermans (1992) als communicatiewetenschapper onderzoek in het Amsterdam UMC naar zulke gesprekken op de IC-afdelingen voor pasgeborenen, voor kinderen tot achttien jaar en voor volwassenen. Ze wilde weten of en hoe artsen in de praktijk familieleden betrekken bij ultieme medische beslissingen. En waarom artsen en familieleden soms langs elkaar heen praten, en waarom te midden van de angst en onzekerheid zelfs conflicten ontstaan. Daartoe nam ze in totaal meer dan honderd gesprekken tussen artsen en naasten van IC-patiënten op. Die opnames werden woord voor woord getranscribeerd en geanalyseerd (de voorbeelden hierboven zijn uit die opnames afkomstig). Bovendien sprak Akkermans ook zelf met artsen, verpleegkundigen en familieleden. In december vorig jaar is ze op haar onderzoek gepromoveerd aan de Universiteit van Amsterdam. Het plan voor dat onderzoek – het is nooit eerder zo gedaan – maakt deel uit van een groter project in samenspraak met verschillende UMC’s, zegt Akkermans. Medische communicatie had al langer haar belangstelling „omdat iedereen er mee te maken kan krijgen”, en na haar onderzoeksmaster communicatiewetenschap – ook met een medisch onderwerp – kon ze invoegen als promovendus. „Artsen vonden zelf dat er zoiets moest gebeuren. Ze weten hoe belangrijk die gesprekken zijn voor de naaste familie en tegelijkertijd vinden ze het zelf ook lastig om ze te voeren. In hun opleiding is er maar beperkt aandacht voor, dus het is echt learning on the job. En daar staat alles onder druk en is er weinig tijd om onderling te sparren, te reflecteren. Dus is het moeilijk om er beter in te worden.” Wat heb je ontdekt? „Artsen proberen het echt goed te doen, maar hebben ook de neiging vast te houden aan hun eigen methode en dan in te vullen, intuïtief, wat bij een bepaalde familie werkt. Zonder expliciet te vragen naar de behoefte aan de andere kant.” Staan artsen meer op zenden? „Deels. En voor de arts zelf is het ook spannend. Artsen verwachten dat families verwachten dat zij weten wat ze aan het doen zijn. En ze vinden het moeilijk om te vragen: hoe zien jullie dit voor je?” Akkermans’ onderzoek leverde al materiaal op voordat het echt was begonnen, vertelt ze. Voorgesprekken met naasten, waarin ze het onderzoek toelichtte en om toestemming vroeg voor de opnames, werden vaak al breder. „Veel familieleden vonden het fijn hun verhaal kwijt te kunnen. Bijvoorbeeld: ik weet zoveel over mijn kind en ik weet niet of dat wordt meegenomen. Of: ik vind het verschrikkelijke gesprekken, want ik begrijp maar de helft en dan moet ik ook nog bedenken wat ik wil en ik weet niet wat het beste is. „Dat waren geen wetenschappelijke data die ik kon gebruiken, maar het heeft me wel gevoed, denkrichting gegeven, en ik vond het zelf ook fijn dat ik als luisterend oor iets voor hen kon betekenen.” Dat er wrijving kan ontstaan tussen enerzijds arts of artsenteam en anderzijds familieleden – ouders, grootouders, partners, en verdere verwanten of vrienden van een ernstig zieke patiënt – is geen geheim. Akkermans onderzocht echter precies hoe zulke conflicten zich kunnen verdiepen. In haar proefschrift signaleert ze vier factoren: onzekerheid rond diagnose en behandeling, ‘sterke negatieve emoties’ aan de kant van de familie, een gebrek aan gezondheidsvaardigheden (‘medische geletterdheid’) bij de familie, en, ook aan de kant van de familie, het gevoel medeverantwoordelijk te zijn voor een vaak onomkeerbare beslissing. Zijn artsen zich daarvan bewust? „Oppervlakkig gezien draait een conflict vaak om iets inhoudelijks en dan hebben artsen de neiging om te blíjven uitleggen. Maar daar ligt het vaak helemaal niet aan; het gaat om empathie, emotionele dingen, angst, zorgen – en daar was te weinig tijd en aandacht voor.” De combinatie van onzekerheid en verantwoordelijkheid is extra zwaar, schrijf je. Maar het is ook niet goed als naasten helemaal geen invloed hebben. „Dat is echt een dilemma. Het idee van samen beslissen wordt terecht belangrijk gevonden. Maar ik vind dat je families ook een kleinere rol kunt laten spelen als ze dat prettiger vinden. Maar daar werd weinig naar gevraagd. Sommige mensen willen zelfs nauwelijks geïnformeerd worden, of ze zeggen: neem mij deze beslissing alsjeblieft uit handen.” Het is fascinerend om de strategieën te lezen die artsen – bewust of onbewust – hanteren om conflicten te beheersen. Inhoudelijk veelal, door het erkennen of herbenoemen van het conflict („Ja, dat is het lastige. Wij denken hier anders over, wij denken dat het helemaal niet zo goed met hem gaat”); door een stap terug te doen („Over het doel zijn we het allemaal eens”); of door erover te vragen („Zijn er sinds ons gesprek van gisteren nog dingen die niet helder zijn?”). Het kan empathisch („Natuurlijk begrijp ik dat dit een onmogelijke situatie voor u is”); door uitstel („Ik stel voor dat we proberen het iets meer tijd te geven, zodat u er ook uw gedachten beter over kunt vormen”); en met morele of andere druk („Dit is niet wat een arts behoort te doen”, „Wilt u me alstublieft een keer aankijken?”). Of door gewoon toe te geven („Goed, het is helder wat u zegt, en dat kan van invloed zijn op ons plan”). En – Akkermans kwam het precies één keer tegen – door categorisch te zeggen: „Het besluit om deze behandeling voort te zetten of te staken is niet aan u, het is een beslissing van het medische team.” Want als de patiënt niet zelf kan beslissen, is het laatste woord aan de arts. Daar zit spanning. Enerzijds gaat het om samen besluiten, anderzijds lijkt het voor de familie vooral wennen aan het onvermijdelijke. Dan komt zo’n gesprek toch neer op overtuigen. „Ja, ik voelde me daar niet gemakkelijk bij. Als het medisch team heeft geconcludeerd dat er niets meer mogelijk is, vinden ze die boodschap soms te hard om meteen te brengen. Dus doen ze het aanvankelijk voorzichtiger. Iets als: het is echt een heel slechte situatie, maar we kijken het nog even aan. En vaak is dat dan maar één of twee dagen en dan is het alsnog duidelijk. Als artsen dit doen, is het wel met de beste bedoelingen.” Zat God ook aan tafel? „Religie kwam nauwelijks ter sprake. Een vrouw zei dat de lieve God het besluit maar moest nemen, maar dat was meer om het te ontwijken, ze was zelf helemaal niet religieus. Dat is het enige voorbeeld dat we gezien hebben.” Je schrijft dat er geen zicht is op de rol van verplegers die natuurlijk ook met de familie van een patiënt praten en bijdragen aan begrip van de situatie. „Het is vervelend dat je niet de hele werkelijkheid kunt vatten. Aan de andere kant, mensen praten thuis ook met vrienden of familie, daar ben je ook niet bij. Maar we denken wel dat we een eind zijn gekomen.” Akkermans’ proefschrift doet voor de hand liggende aanbevelingen als: vermijd jargon, metaforen en ingewikkelde zinnen. Maar ook: bereid elk gesprek voor, bouw een band op met de familie, gebruik visuele hulpmiddelen, neem veel extra tijd om te kijken of de familie het gesprek begrijpt. Niet alleen aan het einde, maar ook al tijdens het gesprek, stap voor stap. En: besteed er meer aandacht aan op ‘de werkvloer’ en in de opleiding. Het landelijke (bij)scholingsaanbod voor IC-artsen bevat nu ook een ‘leerlijn’ die is gebaseerd op de onderzoeken van Akkermans en haar collega’s. En ook voor artsen en verpleegkundigen is er nu een ‘gesprekswijzer’. Ten slotte kan iedereen luisteren naar de podcastserie Op leven en dood, waarvan de afleveringen mede zijn gebaseerd op casussen uit dit onderzoek. Wat deden die gesprekken met jezelf? „Het mooist was het allereerste begin, toen ik meeliep op de verschillende afdelingen. Soms in een groen verplegersuniform, soms in een witte jas, soms in burger. Ik mocht ook helpen voor zover dat kan. Als een baby’tje een prikje moest krijgen, mocht ik het handje vasthouden om het gerust te stellen. Zo mooi. „Maar zeker op die kinderafdelingen werd het me soms te veel. Dan dacht ik soms: waarom zou je eigenlijk aan kinderen beginnen? Het voelde alsof het wel mis moest gaan. Terwijl het natuurlijk meestal goed gaat.” En de gesprekken over volwassen patiënten? „Je zit erbij als onderzoeker, dan hoor en zie je alle emoties en ik vond dat ik die niet ook moest laten zien. Maar af en toe moest ik wel tranen wegdrukken. Artsen vroegen zichzelf ook af: wij willen houvast bieden aan de familie, maar moeten we het niet ook laten zien als iets ons aangrijpt?” Een arts die meehuilt? „Ik weet ook niet of dat verstandig is, nee. Maar misschien kun je het toch wat meer laten zien als iets je echt iets doet.” Intussen draagt Akkermans geen witte jas meer, maar werkt ze als teamleider op het Grafisch Lyceum Utrecht, waar ze al voor haar promotie Nederlands gaf. Zelf noemt ze het „een brede loopbaan”, met de combinatie van praktijk en onderzoek, „twee soorten nieuwsgierigheid” als constante. „Van nature wil ik alles kunnen plannen, maar soms loopt het gewoon anders.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.</p>]]></description>
      <guid>https://nrc.nl/nieuws/2024/02/12/wat-kun-je-zeggen-als-iemand-niet-lang-meer-heeft-a4189868</guid>
      <pubDate>Mon, 12 Feb 2024 05:26:22 +00:00</pubDate>
    </item>
    <item>
      <title><![CDATA[
		Meral Polat: ‘Ik wil onontkoombaar open en aanwezig zijn’
	]]></title>
      <description><![CDATA[<p>Het is echt niet altijd zo dat de mensen die we voor deze interviewreeks spreken, al uitvoerig over het thema hebben nagedacht. Nee hoor, vaker gaan ze speciaal voor dit artikel op introspectie: wat is het, dat het leven voor mij de moeite waard maakt? Bij actrice en zangeres Meral Polat (41) is dat heel anders. Zij houdt zich al zolang ze zich kan herinneren bezig met de grote vragen des levens: wat ís de zin er eigenlijk van. „Ik was echt zo’n waarom-kind.” We zitten aan tafel in het gemeenschappelijk gedeelte van een muziekstudio, de vaste repetitieruimte van haar band. De ruimte baadt in het zonlicht dat door de grote ramen naar binnen schijnt. Schrootjes tegen de muur, verdrietige vetplanten in de vensterbank. Vrolijke oranje lamp boven een zwarte tafel. En aan die tafel Meral Polat, in een felgele trui. Ze is een beetje traag vandaag, zegt ze, want ze is ontzettend verkouden. Daarom doet ze druiven en amandelen in vier verschillende bakjes. Waarom was je als kind al bezig met de zin van het leven? „Ik stelde over alles vragen en mijn vader beantwoordde al mijn vragen. En dat vragen stellen is altijd gebleven. We hebben dit dus als normaal aangenomen, dacht ik bij veel. Waarom eigenlijk?” Meral Polat pakt het schaaltje met amandelen van tafel. „Waarom zijn de randen van dit bakje schuin en niet recht? Kunnen er dan meer dingen in? Waarom zijn de dingen zo? „In de omgeving waarin ik opgroeide waren er een aantal dingen die ik op jonge leeftijd heel bewust waarnam. Wij zijn immigranten, en ik groeide op in Poelenburg in Zaandam. Maar onze ouders brachten ons naar een school buiten de wijk omdat daar het beste onderwijs zou zijn. Naar een christelijke school in plaats van een zwarte school, eigenlijk. Dat viel op. In onze buurt werd ik een beetje gepest vanwege mijn achtergrond. Stomme Turk, ga naar je eigen land, zulke dingen. Mijn broer en ik waren mondig genoeg om onszelf te beschermen, dus ik heb er geen trauma’s aan overgehouden. Maar zoiets meemaken, als ‘de ander’ gedefinieerd worden, dat tekent je als mens. In mijn omgeving was er een verdeling van Turken en soennieten en alevieten. En wij zijn Koerden. Een minderheid binnen een minderheid. Soms mocht er geen Koerdisch gesproken worden op vakantie in Turkije, omdat mijn opa en oma er huiverig voor waren. Ik merkte dat op. Er waren heel veel dingen waarbij ik dacht: waarom is dat eigenlijk zo?” En hoe vloeiden de zingevingsvragen daaruit voort? „Ik weet het niet precies. We zijn gewoon geboren in een lichaam, we hebben nergens om gevraagd. En dan worden we volwassen en moeten we van alles. Maar waarom zijn we hier, vraag ik me dan af? Op jonge leeftijd zag ik al: mensen bedenken gewoon zelf de regels. De wereld waarin je geboren wordt is door mensen gemaakt en bedacht. Dat is voor de één gunstig en voor de ander ongunstig.” Aan vrijwel al het werk dat ze maakt of waar ze zich aan verbindt, liggen dat soort existentiële vragen ten grondslag. „Waarom leven wij? Ik werk altijd vanuit die gedachte. De specifieke vragen die je stelt, veranderen naarmate je andere dingen meemaakt en hangen ook af van je levensfase.” Recent speelde Polat in de intieme voorstelling En ze maakte een kind. Die gaat over het moederschap, waarom vrouwen zich daar, ook als ze zoals Polat geen kind hebben, altijd toe moeten verhouden. Ze werkt aan een nieuw album met Koerdische liedjes, deze maand gaat ze met haar muzikanten naar Istanbul voor opnames. Het wordt de opvolger van Ez Kî Me, uit 2022. Dat album maakte ze over haar toen pas overleden vader, met de gedichten die hij naliet. De liedjes op het nieuwe album gaan over vrouw zijn, vrij zijn. Het eerste theaterstuk waar Polat aan werkte, was bepalend voor de rest van haar carrière. Ze liep in 2003 stage bij kunstenares Adelheid Roosen, die veel voorstellingen maakt die de maatschappij onderzoeken en bevragen. Samen maakten ze De gesluierde monologen, een voorstelling over islamitische vrouwen en hun intieme leven. Het stuk vloeide voort uit 75 interviews die Adelheid Roosen met vrouwen hield. „Het waren confronterende monologen. Er waren vrouwen die vertelden over hun besnijdenis, over manieren waarop ze zich aan moeten passen. Nare ervaringen. En anderzijds vertellen ze ook hoe ze kracht uit hun religie halen. Daar kwam het inzicht wat een kracht kunst kan hebben. Ik begreep toen dat ik een doorgeefluik wil zijn van stemmen die niet gehoord worden. Van verhalen die in het donker blijven. Elke keer als ik in het Koerdisch zing, weet ik dat mijn vader dat als kind niet mocht spreken. Dat hij dan in elkaar werd geslagen werd. En dat hij vond: mijn eigen kinderen mogen gewoon vrij zijn. In die taal zingen is voor mij verzet tegen onderdrukking.” Polat deelt een herinnering die haar vanochtend onder de douche te binnen schoot. Een herinnering aan haar auditie voor de toneelschool. Een heel weekend met dertig anderen. „Ik vond het zo geweldig om daar te kunnen zijn. Al die opdrachten die je moest doen. En ik dacht vanochtend onder de douche: stel je voor dat ik daar heel bang was geweest. Bang voor de concurrentie. Of dat ik had gedacht: dit is veel te intens. Ik was pas 17 en had alleen ervaring met toneel uit het buurthuis. Maar ik was niet bang. Ik was open en blij en lachte om de anderen als zij stukken deden. Misschien omdat ik er zo bleu in zat. Ik weet niet waarom ik dit aan je vertel.” In de voorstelling En ze maakte een kind (geregisseerd door Nita Kersten en geschreven door Sarah Sluimer) vertelt een vrouw aan het publiek dat zij geen kinderen heeft. Ze is begin 40, dus het is de vraag of het er ooit nog van gaat komen. De voorstelling gaat niet over Meral Polat, maar toch ook weer wel. Waarom is er zo weinig kunst over het moederschap, vraagt de vrouw zich af. Waarom werd – en wordt – zo vaak aangenomen dat moeders geen goede kunstenaars kunnen zijn? Waarom heeft zij dat zelf altijd als waarheid aangenomen? Als mensen naar haar kijken, dan vragen ze zich vast af waarom ze die heupen nooit heeft gebruikt om te baren, houdt ze het publiek voor. Op het podium bevalt ze van haar fictieve dochter: Askim. De voorstelling speelt nu even niet, maar gaat in 2025 in reprise. Tegen het einde van ‘En ze maakte een kind’ zeg je dat de fictieve dochter waar je van bent bevallen zich geen zorgen over je hoeft te maken, als je straks alleen naar huis gaat. Waarom? „Sarah Sluimer heeft die tekst geschreven, het einde is nog vlak voor de première aangepast.” Welke impact heeft zo’n voorstelling op jou? „Ik heb vorige maand, toen de voorstelling stopte, echt even een week moeten bijkomen. Bij mij is elke voorstelling, al mijn werk, alles of niets. Met alles wat ik heb stort ik me er in. Tegelijkertijd speelt dit thema in mijn persoonlijke leven ook een rol: wel of geen kinderen. Dus daar gaat emotioneel gezien ook veel energie in zitten. Terwijl ik de performance doe, onderzoek ik ook wezenlijks in mijzelf, het is dicht op mijn eigen huid. En ik voel alles, ik voel alles en iedereen. In de zaal zaten tachtig mensen om me heen, die ik vanwege de intieme setting allemaal in de ogen kon kijken. Je ziet alles. Verdriet, pijn. Er werd gehuild. „Ik ga diep. Dat moet ook van mezelf. Dat is ook wat ik als kunstenaar wil zijn: volledig, onontkoombaar open en aanwezig. Maar daar moet ik ook weer van bijkomen en weer van opladen.” In de voorstelling zeg je dat moeders over alles wat ze doen verantwoording af moeten leggen. Moet jij er verantwoording over afleggen dat je geen kind hebt? „Het gebeurt bijna nooit dat mensen heel direct vragen waarom ik geen kind heb. Maar je voelt die vraag wel de hele tijd. Dat zit ook in mezelf. „Bijna als een antropoloog start ik bij het voorbereiden van zo’n theatervoorstelling een onderzoek naar mezelf. Ik heb altijd de aanname gehad dat ik wel kinderen zou krijgen. Komt die aanname uit mezelf? Of komt het vanuit de buitenwereld die denkt: je bent een vrouw, dus dat ga je wel doen. Of komt het uit de biologie? Nu ben ik op de leeftijd waarop ik constateer: het is er nooit van gekomen, ik heb de drang nooit echt gevoeld. Met een ex voelde het weleens alsof ik een kind zou willen. Maar kwam dat gevoel vanuit mezelf?” Heb je een antwoord gevonden? „Nee nog niet. Nou ja, ik weet dat het nu goed is zoals het is. Maar ik kan niet in de toekomst kijken. „Aan het einde van de voorstelling delen mensen heel veel verhalen met me. Mannen die nooit kinderen hebben gekregen en spijt hebben. Vriendinnen van in de tachtig die het geweldig vinden dat ze geen kinderen hebben. Moeders die met dochters zijn gekomen. Zussen. Mensen willen iets met hun gevoel na de voorstelling. Praten, knuffelen, iets. Ik ben zo dankbaar dat mensen hun intieme verhalen willen delen.” Binnenkort komt de serie Bodem op tv, van Eva Crutzen, over een dolende dertiger zonder kinderen. Polat speelt een bijrol. Zij is de vriendin van de hoofdrolspeelster en heeft net haar eerste kind gekregen. Ze worstelt met haar nieuwe lieven. En ze is ook kunstenaar, vertelt Polat. „Grappig hè”, lacht ze. Waarom is dat grappig? „Dat ik in En ze maakte een kind een kunstenaar speel die geen kinderen krijgt, en in Bodem wel moeder wordt. Dat die rollen op mijn pad kwamen terwijl ik zelf ook net met dezelfde thema’s bezig was. „Vrouw-zijn is een thema is in wat ik doe. Er worden ontzettend veel mensen onderdrukt – denk aan de genocide in Palestina, Oeigoeren, Koerden, Oekraïners. Maar ik denk dat de grootste groep die onderdrukt wordt, uiteindelijk de vrouw is. Ik denk dat mijn werk er daarom over gaat.” Voel jij je weleens onderdrukt? „Nee. En ja. Nee, want ik ben een ongelofelijke mazzelaar. Geboren in Amsterdam, met deze ouders. Ik leef mijn leven. Als ik als Koerdische vrouw in de bergen was geboren, en mijn ouders niet hun wereld hadden achtergelaten om te migreren, dan was ik meeronderdrukt geweest. Maar tegelijkertijd voel ik als vrouw en minderheid wel onderdrukking in het collectief. Ongelijkwaardigheid. Hoe vrij kan ik nou echt zijn, als andere vrouwen elders in de wereld niet vrij zijn? Ja, ik ben vrij in mijn eigen bubbel in Amsterdam, maar een stukje over de grens en de bubbel wordt doorgeprikt. Vrij ben je pas als iedereen dat is. Maar het feit dat je leeft is al een loterij die je hebt gewonnen.” En dat, zegt Meral Polat, is wat het leven de moeite waard maakt. „Dat je er bent en het meemaakt.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2024/02/05/meral-polat-ik-wil-onontkoombaar-open-en-aanwezig-zijn-a4189140</guid>
      <pubDate>Mon, 5 Feb 2024 05:26:23 +00:00</pubDate>
    </item>
    <item>
      <title><![CDATA[
		Schrijver Jan van Tienen: ‘Ja, ik grijp wel snel naar de lach, te snel misschien’
	]]></title>
      <description><![CDATA[<p>De lange en eigenaardige titel van het boek dat journalist en schrijver Jan van Tienen onlangs publiceerde, luidt: De verworvenheden, of hoe je iemand wordt die ernaar verlangt op het eiland Hompelvoet te zijn. Een grap? Ja en nee. Het begon wel als grap, maar het klonk zo grappig dat het bleef hangen, en zo werd het toch serieus. En: het eiland Hompelvoet? Daar zit iets achter, want om dat eiland gaat het niet, nauwelijks. Hompelvoet is een onbewoond eiland midden in het Grevelingenmeer, tussen het Zuid-Hollandse Goeree-Overflakkee en het Zeeuwse Schouwen-Duiveland. Op de kaart is het een uitgezakte, puntige driehoek. In het echt is het het domein van plantjes als de zeldzame herfstschroeforchis en van dieren zoals grutto’s en tureluurs, fjordenpaarden en in de zomermaanden ook koeien, die er dan naartoe gebracht worden om te grazen. Voor de mens is het „een drassige plaat”, zegt Jan van Tienen (1985) lachend. Hij is er één keer geweest, rond de publicatie van zijn boek, omdat de Volkskrant had geregeld dat hij met een bootje erheen gevaren werd. „Ook wel een vernedering, eigenlijk. Ik heb zo vaak vanaf de wal ernaar staan kijken omdat ik er niet kon komen, en dan belt de krant en hop, stap je daar aan land.” Hij begint te giechelen: „De media zijn er ook wel goed in om verhalen kleiner te maken. Om een idee terug te brengen tot iets concreets en lulligs. Het was natuurlijk een gek privilege dat ze een bootje regelden om me naar een ontoegankelijke plek toe te brengen. Maar het ging mij niet om dat eiland, maar om de metafoor.” Nota bene: Van Tienens boek gaat niet over hoe je iemand wordt die op het eiland Hompelvoet is, maar hoe je iemand wordt die ernaar verlangt op het eiland Hompelvoet te zijn. Het verlangen is het eindpunt, belangrijker dan de uitvoering. Het is hetzelfde verlangen als te willen weten wie de bedenker is van de Dr. Oetker-mozzarellapizza. Of waarom de bamibal van snackbar Jelle in de Amsterdamse Spaarndammerstraat zo gigantisch uitgevallen is. Verhalen daarover staan ook in De verworvenheden, geschreven als een laconiek en licht ironisch filosofisch zelfhulpboek, met de poëtische diepte en bezieling van een literaire roman. Hompelvoet is een plek waar niemand naar omkijkt of om geeft, op een enkele gekke liefhebber na. Het speelt geen rol in onze levens, in onze gesprekken, het heeft geen relevantie. Toch bestáát die plek wel, heeft daarmee al bestaansrecht – en misschien wel schoonheid en waarde. Het is een plek die vrij is van het gewoel van alledag, van het publieke debat. Jan van Tienen verdient zijn geld als grappenmaker bij satirische site De Speld – en eerder was hij hoofdredacteur bij nieuwssite Vice. Hij heeft journalistiek gestudeerd en is van de generatie die begon te bloggen toen dat nieuw en cool was. Lulliger gezegd: als beginnend journalist kon hij zijn status nog ontlenen aan clicks en likes. „Het was lollig, we waren jong en hip, en dan denk je nog niet zoveel na over wat je eigenlijk te zeggen hebt, of wat goed en belangrijk is. Maar ik merkte dat de dingen die scoorden niet per se de dingen waren die ik wilde schrijven. Als je dan vijftig of zestig uur per week werkt, en in het weekend veel drinken, dan jaag je jezelf over de kling.” Wat waren het voor dingen die je schreef? „Ik moet denken aan een commentaar dat ik schreef op een stuk in nrc.next over Zanger Rinus, waarin zijn succes werd geduid – hij is een man met een verstandelijke beperking die een liedje had opgenomen en veel mensen die dat op internet zagen moesten daar hard om lachen. Waarop de krant had besloten om dat wekenlang door filosofen en opiniemakers te laten ‘duiden’, heel gewichtig. Ik vond dat ondraaglijk komisch en had die duiding gecloseread en daar een kritisch stukje over geschreven.” En als je daaraan terugdenkt, waarom werd je daar dan zo ongelukkig van? „Nou, waar ging het nou helemaal over? Als je je tijd in dat soort dingen stopt, raak je dan niet totaal losgezongen van wat goed en belangrijk is? Ander voorbeeld, pijnlijker: er was eens een verhaal over Marokkaanse mannen die ruzie zouden hebben gekregen met een Surinaamse man en daarbij zou een zwangere vrouw in haar maag geschopt zijn. Een gruwelijk verhaal, maar iedereen in de opiniemachine ging ermee aan de haal – columns over: ‘hebben Marokkanen een racismeprobleem?’ – zonder dat nog duidelijk was wat er precies was gebeurd. Zo kan ik nog meer voorbeelden noemen, in mijn boek noem ik dat opiniemakers zich suf schreven over hoe het allemaal zat rond Anders Breivik, die tientallen jongeren doodschoot in Noorwegen, en de walging die ik daarbij voelde. Zo’n discussie, waarin de meningen steeds stelliger en agressiever worden, werd alleen nog gevoerd op een abstract ideeënniveau, los van wat zich afspeelde tussen echte mensen. Het ging niet meer over de wereld, alleen over de discussie zelf. Daar werd ik vreselijk moe van. Ik dacht: zo erodeert het publieke debat. En er raakt iets uitgeput. De taal. Ons vermogen om in woorden, in een gesprek belang aan iets toe te kennen. Onze ziel. Zoiets.” Je schrijft over hoe jij moeite kreeg met ‘het zeggen van dingen’. Hoe kwam je daar weer uit? „Ik bleef, ondanks dat gevoel van walging, ook zoeken naar verhalen die me wel raakten. Ik had geen principiële hekel aan dingen zeggen, maar ik was me bewust geworden van de precariteit van schrijven. Ik bedoel: ik ging na die baan bij Vice weer studeren, geschiedenis, en ik moest ondertussen ook geld verdienen – dus zo ga je schrijven wat werkt. Maar goed, toen bleek het verhaal dat ik schreef over de Dr. Oetker-pizza ook veel weerklank te krijgen.” Die meest doorsnee fabriekspizza in het vriesvak van de supermarkt moet ooit ontworpen zijn, door een mens. Van Tienen hoopte, schrijft hij in De verworvenheden, ‘ergens in het hart van dat modernistisch-industriële labyrint een stukje ziel te vinden, in de vorm van een mens die met het uitvinden van zijn pizza een deel van mijn leven vorm heeft gegeven’. The pizza is a medium to express humanity, poetically speaking, mailde hij aan de fabrikant. ‘De mens is goed in dingen normaal laten voelen, minder goed in wat normaal is te zien voor wat het is: iets wat ongekend is’, staat in zijn boek. Het gaat hem om: ‘De poging alleen al, om iets tot de basis terug te herleiden. Om de onderdelen van het pad, van de machine ooit tot je te nemen.’ De herkomst van de Dr. Oetker-pizza serieus nemen, waarom was dat volgens jou iets anders dan het duiden van Zanger Rinus? „Nieuwsgierigheid, denk ik: het was een zoektocht uit echte interesse, in plaats van weer een mening. Daarom vind ik de documentaireserie How To With John Wilson ook zo goed. John Wilson vindt de humor in het alledaagse, de poëzie van het normale. Doordat hij de stad als zijn canvas neemt sleept hij uit al dat gewone iets wat klein, maar ook onverwacht en ontroerend is. De toon is grappig, maar je voelt ook dat zijn persoonlijkheid erin zit. Je voelt: het gaat niet helemaal goed met die man. Daar vroegen mensen mij ook naar, ze hadden de neiging om in mijn boek ook vooral het sombere te lezen. Maar ze hebben het mis, met mij gaat het prima. Alleen zou een work of comedy, zoals dit boek, oppervlakkig worden als je alle zwaarte achterwege laat.” Je beschrijft bijvoorbeeld dat je moeder ooit huilend het eten op tafel zette toen je zus uit huis gegaan was. Al wordt er niet verder over gesproken, dus je weet niet wat er precies was. „Ja, dat maakte indruk. Net als in mijn jeugd de familiekerstdiners, waar nooit gesproken werd over de twee tantes en een oom die in de jaren tachtig kort na elkaar zelfmoord hebben gepleegd. Intussen was dat onderwerp onderhuids en onuitgesproken aanwezig.” En hoe ging jij daar dan mee om? Lachen is een copingmechanisme, laat je iemand in je boek zeggen, en daar schrik je dan nogal van. Lachend: „Ja, want zo sta ik in het leven: laconiek! Toen ik het gesprek had waarin dat gezegd werd, zat ik trouwens net in een high van zestigduizend likes voor een Speld-grap die ik had geschreven. Over dat Boef een rap zou hebben geschreven over het lerarentekort: ‘Er is lerarentekort want er zijn leraren tekort’. Het werkte als een tiet en dan denk je dus dat je iets goeds hebt gedaan. Ja, ik grijp wel snel naar de lach, te snel misschien. Maar mijn echte copingmechanisme is vragen stellen, denk ik, echte, geïnteresseerde vragen stellen. Waarom-vragen, betekenisvragen.” Die vragen leiden niet altijd tot wereldschokkende antwoorden. Of eigenlijk: zelden. Soms is een bamibal gewoon groot omdat hij toevallig groot gemaakt is. „Nee, maar het leidt wel tot mooie zoektochten en een serieuze zoektocht geeft relevantie aan waarnaar gezocht wordt. Je voelt dat je met iets echts bezig bent, met iets oprechts. Dat je resonantie voelt, om met Hartmut Rosa te spreken. En ook dat je de dingen weer onder controle krijgt. Een vraag ontstaat uit een gevoel van vervreemding, je stelt die vraag omdat je dat gevoel wilt oplossen.” Voor die controle moet je wel een antwoord krijgen, toch? Terwijl dat er soms niet is? „Het kan ook zonder antwoorden, als je een bijzondere ontmoeting hebt of een moment van echtheid of inzicht. Een moment binnen het alledaagse, waarin je dat alledaagse toch even ontstijgt. Dan ben je even niet meer vervreemd of ontheemd. Sorry, dit klinkt vaag – maar als je dit heel concreet maakt, wordt het ook weer een formule. En dan wordt het nep. Waardoor het weer leidt tot een nieuw soort vervreemding.” Nieuwsgierig zijn, komt het daarop neer? „Ja, nieuwsgierigheid naar excentrieke dingen… Maar het is vervelend om het zo te formuleren, het wordt er zo plat van. Onoprecht.” Ja, is het zo moeilijk in woorden te vatten? Ik moet denken aan een mislukte trip naar Hompelvoet die je beschrijft, je kon er niet komen en je vriendin zit naast je in de auto en moet huilen. Jij bent dan bang dat ze ‘op een bepaalde manier volledig doorhad hoe het leven soms is als je met iemand bent die een oprecht verlangen naar het zijn op Hompelvoet probeert te bewerkstelligen’. Weer lachend: „Ja, nou, dit soort zoektochten… Je wordt er niet rijk mee. En het kost heel veel tijd. Het leven is gemakkelijker als je je gewoon kunt voegen en denkt: ‘hoppa, let’s go’. En er zit wel iets passief-agressiefs in het verlangen om telkens aan het al te alledaagse te willen ontsnappen. Er zit ook iets chagrijnigs aan dat gevoel dat journalistiek gedreven wordt door het gesprek van de dag, in plaats van de authentieke nieuwsgierigheid van de journalist.” Maar die authentieke nieuwsgierigheid naar excentrieke dingen maakt het leven de moeite waard, denk ik? „Ja, dat is wel het punt van mijn boek. Maar het is ook goed om je erbij neer te leggen dat het niet altijd maar om die excentrieke dingen gaat, dat je ook niet aan al het andere ontkomt. In m’n boek is het absoluter, maar ik zit voor De Speld ook voortdurend op social media en ik ben echt niet de hele tijd chagrijnig omdat ik dan geen avonturen aan het beleven ben. Ik zie dit boek ook als mijn poging tot re-integratie in de gewone gemeenschap van taalgebruikers.” Vallen die avonturen af te dwingen? „Nou, de pogingen mislukken ook vaak genoeg – ik heb een boek geschreven over die zelfmoorden in mijn familie, Er is niets wat hier nog blijft. Achteraf denk ik dat dat mislukt is, omdat mijn verlangen verkeerd was, omdat ik niet de goede vragen stelde. „Maar in het algemeen: als je een klein beetje je fascinatie of nieuwsgierigheid volgt en een beetje lacht om de dingen, kun je snel in iets avontuurlijks terechtkomen. Wacht, ik laat je een foto zien. Ik haalde m’n fiets laatst op aan de andere kant van de stad, en daar zag ik dit: een straat bezaaid met zelfgerolde, half opgerookte peukjes. Hier heeft iemand zesenzeventig keer geprobeerd een zelfgerolde sigaret te roken. Gek hè? Misschien had deze persoon een psychotische episode en is het helemaal niet zo grappig. Maar dan is het resultaat toch op z’n minst tragikomisch. Spannend toch?” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Meer afleveringen Wat maakt het leven de moeite waard</p>]]></description>
      <guid>https://nrc.nl/nieuws/2024/01/22/schrijver-jan-van-tienen-ja-ik-grijp-wel-snel-naar-de-lach-te-snel-misschien-a4187706</guid>
      <pubDate>Mon, 22 Jan 2024 05:26:23 +00:00</pubDate>
    </item>
  </channel>
</rss>
