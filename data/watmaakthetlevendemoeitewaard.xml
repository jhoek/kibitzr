<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[Arjan Dwarshuis: ‘Ik wil degene zijn die een zeldzame vogel ergens voor het eerst ziet’]]></title>
      <description><![CDATA[<p>Het is de eerste heldere dag na een week vol regen. Arjan Dwarshuis kijkt door het raam van het café naar buiten. „Ik ga straks sowieso nog even een rondje maken door het Beatrixpark.” Hij heeft altijd „een side project” lopen, zegt hij. In het park gaat hij op zoek naar de Humes Bladkoning uit Siberië, die daar nog nooit gezien is, en er ook niet wordt verwacht, maar er in theorie zou kunnen zitten omdat de omgeving geschikt voor het bruine diertje is. „Ik wil degene zijn die zo’n zeldzame vogel daar voor het eerst ziet.” Waarom? Omdat het bewijst dat je de kennis hebt om zo’n onbekende vogel te determineren, en het doorzettingsvermogen om te blijven zoeken, zegt hij. „Alles komt samen in een epische adrenalinepiek als je zoiets ontdekt.” Zo’n vogel op die plek zou voor  Arjan Dwarshuis (36) „een cosmic mindfuck” zijn. Iets dat bijna niet waar kan zijn, maar door een speling van het lot toch gebeurt.  Dat heeft hij eerder gehad, met een Noord-Amerikaanse Grijze Junco, op de Maasvlakte. „Voor het eerst dat  die  vogelsoort ooit aan deze kant van de oceaan werd gezien. Ik ging zo  out daardoor dat ik op de grond  moest gaan liggen.” Een andere cosmic mindfuck:  een massale trek van  koperwieken nabij Den Haag. „In een paar uur tijd vlogen er 250.000 koperwieken voorbij, tot in de hoogste luchtlagen. De vogeltrek is de meest massale verplaatsing van dieren op aarde.” Na zo’n waarneming kan hij nachtenlang wakker liggen.  Arjan Dwarshuis is professioneel vogelaar, en groeide tijdens de coronapandemie uit tot idool. Dat heeft er waarschijnlijk mee te maken dat hij, op zijn duizelingwekkende kennis over vogels na, niet lijkt op het  ingebakken clichébeeld dat veel mensen nog steeds van vogelaars hebben. Een beetje oud, een beetje stoffig, een beetje sukkelig. Hij heeft bruin haar, een gebruinde huid, en heldere bruin-groene ogen. Tijdens de coronapandemie heeft hij met zijn podcast over vogelen, De Vogelspotcast, die tot nu toe meer dan twee miljoen keer gestreamd werd, duizenden mensen overtuigd om ook te gaan vogelen. Dat hoort hij van mensen die hij ieder weekend mee op excursie neemt via het platform Dagjeindenatuur. De clientèle bestaat voor 50 procent uit vrouwen en is best jong. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. In de podcast neemt Dwarshuis goede vriend en vogelleek Gisbert van Baalen mee om vogels te kijken op verschillende plekken in Nederland. Sinds 2014 heeft hij van zijn hobby zijn beroep gemaakt: toen begon hij na een paar toevallige mediaoptredens met vogelkijkexcursies.  Een paar jaar later bracht hij zijn kinderdroom in praktijk met een megalomane (geslaagde) wereldrecordpoging, waarin hij 6.852 vogels van zijn kijklijst afvinkte. Tegelijkertijd zamelde hij geld in voor het Preventing Extinctions Programme, dat als doel heeft om de meest bedreigde vogelsoorten ter wereld voor uitsterven te behoeden. Over dat avontuur verscheen het boek Een bevlogen jaar, waarvan in mei de Amerikaanse editie wordt uitgebracht. Dit jaar verscheen ook zijn nieuwste Nederlandstalige vogelboek, Zomergasten, doortrekkers en overwinteraars. Daarnaast werkt hij aan een documentaire over vogels in de Nederlandse natuur en aan een kinderboek over een  roerdomp die het niet zo op exotische trekvogels heeft, maar daar later van terugkomt. ‘Individualisme wordt pas aan het einde van de middelbare school, of in je studententijd, een superpower’ Hoe begon die interesse in vogels, die zijn volwassen leven vormgeeft? „Al op heel jonge leeftijd.”  Er was een keer een grote bonte specht in de tuin, en in de serre stond een verrekijker waarmee kleine Arjan heel goed kon zien wat de vogel allemaal deed. En hij groeide op in Scheveningen. „Omdat daar twee vogeltrekroutes samenkomen, zie je daar de meest massale najaarstrek van Nederland.” Er komt een grote vogeltrekgemeenschap op de badplaats af, waar Arjan, die makkelijk en veel praat, mee in gesprek raakte. En o ja, hij heeft ook nog een „heel verwende”  jeugdherinnering. Omdat zijn moeder reisagente was, ging het gezin vaak ver weg op vakantie. „We zijn een paar keer op safari geweest. Ik was een superdruk jochie. En gapende leeuwen en olifanten die niks deden, begonnen me te vervelen. Ik had een verrekijker, en op een gegeven moment ben ik maar naar de bijeneters, de scharrelaars en de neushoornvogels gaan turen.”   In zijn studententijd werkte Arjan aan zijn „people skills”  in een bruin café in Amsterdam, waar hij achter de bar stond, en raakte het vogels kijken even wat meer op de achtergrond. Maar zelfs in die jaren trok hij er nog twee of drie keer per week op uit. Veel kinderen zijn een poosje heel erg geïnteresseerd in een onderwerp, maar als ze ouder worden verdwijnt die interesse, en in de puberteit willen de meesten net zo zijn als de rest. „In de brugklas en de tweede klas ging ik me wel voor mijn hobby schamen. Op mijn middelbare school in Den Haag was ik de enige die vogels keek. Ik zat op een kakschool. Ik ging heel veel naar het Westduinpark, daar heb je een hoge duintop en dat is echt zo’n trektelspot. Maar om bij die plek te komen,  fietste ik altijd praktisch langs mijn school. Dan deed ik mijn verrekijker onder mijn jas. Ik weet nog heel goed het moment dat ik op die duin het mooiste meisje uit mijn klas tegenkwam, ze was haar hond aan het uitlaten. Te laat om de verrekijker weg te moffelen. Stuntelen met een rode kop. „Individualisme wordt pas aan het einde van de middelbare school, of in je studententijd, een superpower. Bij mij begon het rond mijn zestiende, toen ik bleef zitten en in een nieuwe klas kwam, een voordeel te worden. Ik kreeg andere vriendjes en kon eindelijk een beetje het nerderige imago achter me laten. Als we met een joint of een flesje Canei in het park zaten, zei ik: kijk, een grote groene specht! Een ijsvogel! Wat eerst nerderig was, werd interessant.”  Je hebt een fascinatie gevonden waarin je jezelf helemaal kunt verliezen. Waarom vindt de één zo’n passie wel en de ander niet? „Ik weet het niet. Ik denk dat het ligt aan wie je bent. Ik spreek tijdens mijn excursies veel dertigers die nu pas aan het vogelen zijn begonnen. Was ik maar eerder begonnen, zeggen ze. Veel vrienden van me hebben niet echt een hobby.” De omstandigheden moeten er ook naar zijn om een hobby of een passie uit te kunnen diepen. „Ik werd als enig kind heel erg gestimuleerd door mijn ouders. Toen ik vijftien was ging ik met een vriendje  naar Alanya om vogels te kijken. Op mijn zeventiende ging ik alleen acht maanden naar Zuid-Amerika. En daarna ging ik ook nog een jaar lang reizen. Mijn  ouders hebben nooit gevraagd: zou je dat nou wel doen?” In interviews benoem je vaak dat je enig kind bent, alsof het een verklaring is voor je succes of je interesses. Is dat zo?  „Als enig kind moet je jezelf meer vermaken, en daarom ben ik misschien wel meer de natuur in getrokken. En de eerste jaren van de middelbare school was ik best wel een loner en een nerd, die alleen maar met vogels bezig was. Als ik broertjes of zusjes had gehad, was ik misschien nooit zo fanatiek in die hobby gedoken. Het heeft mij denk ik heel veel goeds gebracht. Maar anderen zeggen altijd dat broertjes of zusjes superbelangrijk zijn.” Na een korte stilte: „Ik heb misschien wel bepaalde  vervelende enig-kind-trekken die ikzelf niet zie.”   Welke trekken bedoel je?  „Dat ik mijn eigen dingen heel belangrijk vind. Dat ik volgens mijzelf op bepaalde momenten vogels móét gaan kijken, en dat dan ook gewoon doe. Misschien ben je als enig kind meer gewend om je zin te krijgen. Maar misschien is het ook zo dat je bepaalde karaktereigenschappen koppelt aan het enig kind zijn.” Een vriendin ging bij je weg vanwege je vogelgekte. „Ja, een knipperlichtrelatie was dat. Als iemand je aan haar ouders wil voorstellen, maar het is oktober en er is zuidoostenwind, ga ik echt niet een weekend in Amersfoort zitten, dan wil ik naar Vlieland. Nu ben ik samen met iemand die ook geobsedeerd is door vogels. Camilla is bioloog en doet wetenschappelijk onderzoek naar vogels.  Ze  snapt mij volledig. Door haar kennis weet ze  ook dat sommige  momenten om bepaalde vogels te zien schaars zijn.” Wat is het belangrijkste in je leven?  „Nou, sowieso Camilla. Maar we hebben elkaar ontmoet door de vogels. Dus ook zeker de vogels. Vogels geven een enorme rust. Buiten zijn en alleen maar met je zintuigen bezig zijn. En tegelijk de enorme adrenalinekick die je kunt krijgen.” ‘Als enig kind moet je jezelf meer vermaken, en daarom ben ik misschien wel meer de natuur in getrokken De eerste tien jaar van zijn vogelaarsbestaan was Arjan in de eerste plaats bezig met het herkennen van vogels, en het afkruisen van de soorten die  hij waarnam. De „obsessie” om zoveel mogelijk vogels te zien, leidde in 2016 tot de  geslaagde wereldrecordpoging.  Tijdens de reis, die door veertig landen voerde, werd zijn interesse in biodiversiteit en het milieu aangewakkerd. „Ik ontmoette mensen die met gevaar voor eigen leven vogels  probeerden te behoeden voor uitsterven. Die deden er alles aan om een klein stukje nevelwoud in de Andes te beschermen. Foto Frank Ruiter
 „In een vliegtuig vloog ik over het zuidoostelijke deel van de Amazone, en ik zag ‘de boog van ontbossing’. Een strook land van 500 bij 2.000 kilometer, ontbost of versnipperd geraakt. Toen ik terugkwam besefte ik: Nederland doet heel veel dingen verkeerd. We zijn een klein land, maar een grote speler als het gaat om de achteruitgang van de natuur. Nederland is een belangrijke aanjager van ontbossing in de Amazone omdat we er heel veel soja en mais inkopen dat we in veevoer verwerken.” Sinds die reis licht hij mensen actief voor over het belang van biodiversiteit, en de rol die de natuur daarin speelt.  „Tussen de grappen en grollen door vertel ik daar ook in de podcast over. Ik doe het altijd zonder mensen op vingers te tikken, want wie ben ik, ik ben ook de hele wereld over gereisd. Kanttekening daarbij: ik heb van die reis alle CO2-uitstoot gecompenseerd en een halve ton opgehaald voor natuurbescherming.”  „Ik kan niet heel lang chillen. Ik moet iets te doen hebben, anders word ik snel gek.   Ik zit niet graag in de kroeg, maar ik ga wel vaak poolen. En als  er vrienden komen eten, ga ik heel uitgebreid koken. De hele dag op de bank met van die vierkante ogen, dat kan ik niet. Net als op het strand liggen op vakantie, dat lukt me niet eens een dag. Verschrikkelijk. Ik kom tot rust door bezig te zijn, en het meest door vogels te kijken.” Arjan Dwarshuis doet wat hij het liefste doet, en hij kan zich niet voorstellen dat hij er ooit mee zal stoppen, „Doordat mijn grootste fascinatie mijn beroep is geworden besef ik: als je kind een passie voor iets heeft, moet je die toejuichen.” Dat toejuichen kun je snel in praktijk gaan brengen, want je wordt dit jaar vader. „Ik ga natuurlijk proberen om het vogelen aan te moedigen. Ze gaat alleen maar vogelspeelgoed krijgen. Gisteren heb ik een knuffel van een bontbekplevier gekregen. Die is alvast binnen.” Foto Frank Ruiter  Meer afleveringen</p>]]></description>
      <guid>https://nrc.nl/nieuws/2023/01/23/mijn-kind-krijgt-straks-alleen-maar-vogelspeelgoed-a4155074</guid>
      <pubDate>Mon, 23 Jan 2023 05:25:52 +00:00</pubDate>
    </item>
    <item>
      <title><![CDATA[Thomas Heerma van Voss: ‘Je moet jezelf vaak de illusie geven dat je ergens grip op hebt’]]></title>
      <description><![CDATA[<p>Leef je dromen na. Doe wat je wilt. Als je ergens echt voor gaat, zal het je lukken.  Ja, mooi. Maar is het ook waar? Schrijver Thomas Heerma van Voss (32) werd grootgebracht met het idee dat hij zou kunnen worden wie hij maar zou willen zijn. „Ik weet niet zeker of mijn ouders dat zo letterlijk zeiden, maar de ondertoon was wel dat alles mogelijk was. Dat gaf me een weldadig gevoel van vrijheid, maar ook van beklemming. Want wat dan als het jou niet lukt, als je anderen ziet uitblinken terwijl je zelf sukkelt? Daar ontstaat druk, opgejaagdheid, een spanning waar ik graag over schrijf.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Sukkelen, worstelen, ploeteren. De personages in zijn verhalenbundel Passagiers/achterblijvers, afgelopen zomer verschenen en onlangs genomineerd voor de BNG Bank Literatuurprijs 2022, zijn „niet de winnaars in het leven”, zegt de schrijver zelf. „Maar ik houd niet van dat woord – er gaat iets mis in een samenleving als mensen onderverdeeld worden in winnaars en verliezers. Mijn personages zijn niet degenen die op het podium staan of de schijnwerpers op zich gericht weten. Dat willen ze misschien ook niet per se, maar ze worstelen er wel mee. Omdat ze het idee hebben dat anderen het wél voor elkaar hebben.” Zoals de dertiger in het verhaal ‘Bowlen in Philadelphia’, die een bevriend koppel bezoekt dat naar de VS geëmigreerd is en daar het leven van hun dromen leidt, denkt hij. Of de jonge man in ‘Ik kan alles uitleggen’, die een geestdodend fabrieksbaantje had (‘Ik was flink overgekwalificeerd voor dat werk’) maar ontslagen werd en toen afgleed, en uiteindelijk de Dodenherdenking op de Dam verstoort. Of de man die het vriendenboekje van een buurmeisje  achteroverdrukt en gaat koesteren, fantaserend over de levens van 46 zeven- en achtjarigen.  „Door die kinderlevens uit zijn hoofd te leren heeft hij ergens grip op”, zegt Heerma van Voss. „En ik schrijf het niet met zoveel woorden op, maar dat verlangen komt voort uit het feit dat hij op heel veel dingen in de wereld helemaal geen controle heeft.” Hij vertelt dat schoorvoetend, want, zegt hij, hij houdt er eigenlijk niet van om zijn eigen verhaal te gaan zitten uitleggen, maar de vraag was nu eenmaal hoe de verhalenbundel ontstaan was. „Ik wilde niet een veredeld verzameld werk van een paar jaar bijeenvegen in een bundel, zonder dat de verhalen onderling verwant zijn. De meerwaarde van een verhalenbundel is voor mij ook om het als boek te benaderen, dus met een rode draad, met samenhangende thema’s.” En dat thema is die drang tot grip en controle, bij mensen die niet inzien dat ze daar eigenlijk niet in slagen, niet in kúnnen slagen. „Ik hielp laatst een van m’n beste vrienden verhuizen, naar Weesp, en toen we in het verhuisbusje zaten,  vertelde hij me dat hij op zijn laptop een Excel-sheet heeft waarin hij heeft berekend wat hij over tien jaar verdient, met loonsverhogingen en bonussen er al in opgenomen. Hij is econometrist, dus het zal niet helemaal uit de lucht gegrepen zijn, maar dat gaf me een enorm benauwd gevoel.” Terwijl het hem juist een gevoel van controle gaf? „Ja, rust en controle. Bij mij was het tegenovergesteld, ik denk dan: er gaat nu ook veel van je verloren. Ik ben in de dertig, en ik zie mensen om me heen moedwillig een leven in tuimelen waar ze tien jaar geleden nog op foeterden.” Een burgerlijk bestaan, met een vaste baan en een koophuis in een rustige straat? Foto Annabel Oosteweeghel
 „Ja, een huis in Weesp en een gezin… Ik heb daar niet per se een oordeel over, maar ik denk wel: wacht even, als ik jullie dit leven acht jaar geleden had voorgelegd, zou je daar wel je wenkbrauwen bij hebben gefronst.” Welk gevoel maakt zo’n observatie dan in je los? „Heel veel gevoelens door elkaar. Lichte irritatie, en lichte jaloezie ook, om hoe makkelijk ze opeens lijken te weten wat ze willen. Maar vooral denk ik: waar zijn jullie nou gebleven? Ik denk dat lachend hoor, als je dit uittypt ziet het er verwijtender uit dan ik het bedoel. Maar wat ik er op de eerste plaats interessant aan vind, is dat veel mensen het idee hebben dat ze er iets van gaan maken, zich onderscheiden, ze maken grote plannen. En dan maken ze uiteindelijk allemaal dezelfde keuzes en gaan hetzelfde leven leiden. We kunnen alles kiezen, maar kiezen allemaal hetzelfde.” Dan is dat idee dat je alles kunt worden dus ook een fabeltje? „Het is op z’n minst naïef. Net als die Excelsheet van die vriend – dat is z’n goed recht en hij weet wat hij doet, maar je hébt toch helemaal geen controle? Er zit het idee achter dat je grip kunt hebben op je leven, maar je kunt bijna niets of helemaal niets controleren. Je moet jezelf in het leven vaak de illusie geven dat je ergens wel grip op hebt, anders is het ook geen doen. Maar ik heb dat zelden zo expliciet en groots gezien als in die Excel-sheet. En om dan zelf het bruggetje te maken: dat vind ik interessant en daar gaan veel van mijn verhalen over.” Veel mensen hebben het idee dat ze zich gaan onderscheiden. En uiteindelijk leiden ze allemaal hetzelfde leven  In zijn eerdere essaybundel Plaatsvervangers (2017) schreef Thomas Heerma van Voss al over een goede vriend van zijn eigen leeftijd die plotseling overleed. In de roman Condities (2020) ging het over een hoofdpersoon wiens leven beïnvloed werd door een opgedoken chronische ziekte – dat kende Heerma van Voss uit eigen ervaring. In het tweeluik Onzichtbare boeken en Verdwenen boeken (2021) vertelde hij het verhaal van de kleine uitgeverij Babel &amp; Voss, die met hart en ziel bestierd werd, maar toch onvermijdelijk zieltoogde. Waarom heb je dat zo sterk, dat besef van chaos en gebrek aan houvast? „Ja, waar komt dat vandaan? Het is geen uniek inzicht natuurlijk, het is universeel en eeuwig. Ik vind het moeilijk om mezelf te psychologiseren, maar ik kan wel een aantal momenten in mijn leven aanwijzen waarop ik sterk ervoer dat ik helemaal geen controle had. Op de middelbare school was ik jarenlang hopeloos verliefd op dezelfde klasgenote, wat niks werd. En die overleden vriend, die ziekte – en vorig jaar ging mijn vader dood… Dat soort momenten zijn steeds weer een bevestiging van een basaal gevoel: ik sta erbij en doe mijn best, maar heb er niets wezenlijks over te zeggen. Dat is verder niet heel zwaar, ja, soms is het ontwrichtend en vervelend, maar daaromheen heb ik vaak prettige en lichte dagen en weken. Het is niet een gevoel dat een allesoverheersende kleur afgeeft.” Maar wel een leidende waarheid? „Leidend, maar niet tekenend. Ik geloof wel in een zekere onveranderlijke kern van je karakter. Je hebt  onderzoek naar mensen die de loterij winnen, bij wie dan het eerste jaar nadat ze twee miljoen hebben gewonnen een significante gelukstoename gemeten wordt, maar daarna keert alles weer terug naar het oude niveau. Ik heb het idee dat het met tegenslagen ook vaak zo werkt.” Dus we hebben wel een onveranderlijke kern, maar los daarvan zijn de omstandigheden juist heel onvoorspelbaar? „Ja, en dat laatste wordt vaak genegeerd. In de politiek zijn er veel te veel mensen die doen alsof we in grote mate invloed op ons leven kunnen uitoefenen en grip hebben. Terwijl het een basisaanname van het leven en ook van de politiek zou moeten zijn dat je misschien kunt bijsturen en accenten kunt verleggen, maar weinig écht kunt controleren. Dus iedereen kan afglijden, of bijna iedereen. Ik moet denken aan die uitspraak van Mark Rutte bij de rellen naar aanleiding van de avondklok, dat hij niet geïnteresseerd is in ‘sociologische verklaringen’ voor het gedrag van die jongeren. Het kon hem niets schelen wat de relschoppers bewoog en waar hun woede vandaan kwam. Daar zit zo veel in wat mis is. De basis lijkt me dat je wél moet willen weten waar iets vandaan komt, als politicus, als schrijver, als mens. Want wat die ander overkomt zou jou, als je in iets andere omstandigheden zou leven, ook kunnen gebeuren.” Zoals die jongen die de Dodenherdenking verstoort in je bundel.  „Ja, die voelt zich miskend, ongehoord. Het gaat me in dat verhaal het minst om zijn uitbarsting, ik ben vooral geïnteresseerd wat er daarvoor in zijn hoofd gebeurt. De kunst zit er dan in om zo iemand geloofwaardig en tot op zekere hoogte innemend te maken – dat je meegaat in zijn verhaal en niet denkt: raar, zonderling type, punt.” Je probeert de gemene deler tussen hem en ons te vinden? „Ja, dat vind ik leuk aan schrijven: veel kan ik me goed voorstellen. Wij hebben vooralsnog het geluk dat we geen geestdodend werk in een fabriek hoeven te doen, maar dat is een gelukje. Vooral dat, niet een verdienste.” Het past bij de empathische beweging die in het oeuvre van Thomas Heerma van Voss gaandeweg plaatsvindt. In zijn eerste werk – zijn debuut De allestafel (2009) en tweede roman Stern (2013) – bleven de hoofdpersonages nog buitenstaanders, opgesloten in hun eigen wereld, maar in Passagiers/achterblijvers worden ze uit hun schulp geduwd. Heerma van Voss dwingt ze in beweging te komen, het leven in, en daarmee in het oncomfortabele, ongewisse. Het basale gevoel is: ik sta erbij en doe mijn best, maar heb er niets wezenlijks over te zeggen In het verhaal ‘Verwachtingen’ is die empathische beweging  het duidelijkst zichtbaar: daar reconstrueert de hoofdpersoon de levenskeuzes die zijn moeder heeft gemaakt. „Dat is inderdaad de meest expliciete poging tot empathie, doordat hij allemaal vragen stelt over haar leven. Maar er zit ook een zekere woede in, of onbegrip. Waarom ben je gebleven, in dat huwelijk waar de liefde uit verdwenen was? Dat is in wezen dezelfde vraag als: waarom schik je je zo gemakkelijk? Die kun je aan al mijn personages stellen, en die schiet ook door mijn hoofd als ik met die goede vriend naar Weesp rijd. Of nee, schikken is te veroordelend. Eerder: neem je hier genoegen mee?” Jij hebt in elk geval iets uitzonderlijks gekozen: leven van het schrijverschap. Hoe was dat? „Het voelde nooit echt als een keuze. En die zin wordt niet gevolgd door de zin: ‘het voelde als een roeping’. Want dat was ook niet zo, ik heb veel mazzel gehad. Na de middelbare school deed ik een poging om een boek te schrijven en dat probeersel werd dankzij een redacteur bij wie het op het bureau belandde ineens gepromoveerd tot boek. Voordat er echt een droom of verlangen was, was het boek er al.” Heb je dan ook het gevoel ontsnapt te zijn aan dat burgerlijke leven? Foto Annabel Oosteweeghel „Niet helemaal ontsnapt, maar ik doe er ook nog niet volop aan mee. Ik heb, soms tot mijn eigen irritatie, de neiging om een stap achteruit te doen en langs de zijlijn te bekijken hoe mensen zich ergens in kunnen storten. Voor het schrijven is dat goed, maar het leven wordt beter als je een stap naar voren doet en deelneemt. Op feesten sta ik nog dralend bij de jassen terwijl mijn vrienden al midden op de dansvloer staan. Dan denk ik: kom op, in beweging.” Dus daar wil je wel zijn, in het gewoel, waar het gebeurt? „Ja, ik denk uiteindelijk dat de mooiste flarden en snippers in het leven ontstaan op momenten dat je in verbinding bent, samen, in gedeelde ervaringen. Dat klinkt zalvend, maar ik ervaar het echt zo… Ik hou ook erg van dat toekijken, maar de grootste schoonheid zit in de momenten die je deelt. Toen ik studeerde dacht ik altijd: een gewone, geijkte liefdesrelatie is meer iets voor anderen, en toen ik voor het eerst een relatie kreeg, moest ik veel opgeven van mijn isolement en mijn ritmes, maar ervoer ik ook: wat een schoonheid zit hierin. Dit allemaal samen doen. Dat het mogelijk is om dat gevoel van opgesloten zitten in een binnenwereld te doorbreken.” Duidelijk: verbinding is wat het leven de moeite waard maakt. Heb je weleens klachten gekregen van mensen uit je omgeving die zich in personages herkenden? „Ik heb nog weinig klachten ontvangen. Ik ‘gebruik’ hen in de overtuiging dat ik dat vanuit empathie doe. Ik zet ze bij mijn weten nooit voor schut, en brand ze niet af.” Je kunt hen gebruiken, omdat je lief genoeg bent om de werkelijkheid geen geweld aan te doen? Lachend: „Daar komt mijn redenering wel op neer, denk ik.”  Meer afleveringen</p>]]></description>
      <guid>https://nrc.nl/nieuws/2023/01/16/je-moet-jezelf-vaak-de-illusie-geven-dat-je-ergens-grip-op-hebt-a4154349</guid>
      <pubDate>Mon, 16 Jan 2023 05:25:52 +00:00</pubDate>
    </item>
    <item>
      <title><![CDATA[Nico Groen: ‘Vertalen is denken met het hoofd van de lezer’]]></title>
      <description><![CDATA[<p>Tijdens een lezing over zijn boek Underland, in 2019 vertaald als Benedenwereld, legde Robert Macfarlane een stukje bot op tafel: een fossiel gehoorbeentje van een walvis, twintig miljoen jaar oud. „Dit luistert naar de diepe tijd”, zei hij. Volgens de Britse natuurschrijver is het nu onze opdracht vanuit het Antropoceen in de ‘diepe tijd’ vooruit te denken: over „the history of things to come”. We willen goede ouders en grootouders zijn, maar de echte vraag is: „Zijn we goede voorouders?” Voor Nico Groen kan het antwoord alleen maar ‘nee’ zijn. Hij is al twintig jaar Macfarlanes vaste vertaler in het Nederlands en vertaalde tientallen andere boeken uit het Engels waarin verwondering over de rijkdom van de natuur hand in hand gaat met het idee dat het met de natuur een aflopende zaak is. En dat we als de sodemieter iets moeten doen. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Het afgelopen jaar verschenen liefst vier van zijn vertalingen. Rachel Carsons klassiekers The Sea Around Us (De zee) en Silent Spring (Verstild voorjaar), die zestig jaar geleden het startschot gaven voor de Amerikaanse milieubeweging. Hij vertaalde Birds and Us van ornitholoog Tim Birkhead (Vogels en wij; 12.000 jaar gedeelde geschiedenis) en The Sea is not Made of Water van Adam Nicolson (De zee is niet van water), over het kwetsbare leven op de rand van zee en land. En dan waren er recent nog herziene edities van Mafarlanes De oude wegen (2012), over wandelen, natuur en verbeelding, en diens debuut, Hoogtekoorts, over de soms fatale bekoring van bergbeklimmen.  „Alle auteurs die ik vertaal komen op hetzelfde uit: het gaat gewoon niet goed. Maar het was een goed jaar voor mijn vertalingen”, zegt Groen (1965) in zijn werkruimte in Haarlem. „Nicolsons boek hoort tot het mooiste wat ik heb vertaald en gevraagd worden om Rachel Carson te vertalen – daar hoefde ik niet lang over na te denken. En er komt nu ook opeens van alles uit voort, zoals lezingen en de lessen die ik geef aan de Vertalersvakschool.” Is ‘natuurboeken’ een categorie? Een boek over het landschap is iets anders dan een over insecten. En  De H is van havik, van Helen Macdonald, dat je hebt vertaald, gaat eigenlijk over rouw. „Dat is wel waar. Maar haar tweede boek, Schemervluchten, is weer wel een echt natuurboek. Ik zie die boeken als venndiagrammen, die elkaar deels overlappen.” Hoe maak je je een boek eigen? „Veel vertalers lezen een boek eerst helemaal voordat ze beginnen. Ik niet, al was het maar omdat dat het spannend houdt. Of ik een boek wil vertalen of niet, zie ik snel. Als het onderwerp me interesseert, hoef ik alleen een aantal pagina’s te lezen door het hele boek heen. En stilistisch moet het een uitdaging zijn, anders wordt het een invuloefening.  Hoe vind je de stem van de auteur? „Dat vraag ik me niet af. Je moet het gewoon doen met wat je hebt, de brontekst. Zolang je maar precies genoeg bent, heb je die stem op een gegeven moment te pakken. Al kan het bijna niet anders of je  eigen stem klinkt er ook enigszins in door. In alle jaren dat ik vertaal, ben ik bepaalde stijlfiguren en woordpatronen gaan gebruiken: een lijdende zin actief maken of iets abstracts  concreter. Dat is mijn vingerafdruk.  „Hoogtekoorts was mijn eerste echte natuurboek. Ik had wel  bergsportboeken vertaald en je zag meteen dat dit baanbrekend  was: geen avonturenboek, maar een cultuurgeschiedenis over onze veranderde kijk op bergen. Toen het vorig jaar opnieuw uitkwam, vond ik de vertaling verouderd en heb ik die herzien.” Gaat er wel eens wat fout? „Mij zal wel eens iets ontgaan, denk ik. En heel stom: Verweven leven, Merlin Sheldrakes boek over schimmels, begint met een zin waar ik erg mijn best op heb gedaan en daar heb ik toch een woord over het hoofd gezien.”  Foto Merlijn Doomernik Overleg je met auteurs? „Ja. Over iets wat ik niet begrijp. En een  enkele keer omdat ik een auteur op een foutje betrap. Dan overleg ik, meestal per e-mail, soms live. Meestal vinden auteurs het leuk als er weerwerk komt, ook als ik voorstel de tekst een beetje aan te passen, bijvoorbeeld om voor de duidelijkheid een passage naar voren te halen.” Dan ben je dus aan het redigeren. „Ja. Ik ben begonnen als redacteur en geef er ook les in. Vertalen is ook veel redigeren. Ik vertaal een stuk, kijk het de volgende dag na. Later werk ik het hele boek nog een paar keer door. En als ik over een zin struikel, verander ik bijvoorbeeld de woordvolgorde.” Valt een vertaling je in? „Neem een tekst waarin na elkaar de woorden ‘hazel’ en ‘hawthorn’ voorkomen. Dan kies ik bij ‘hawthorn’ voor het minder bekende ‘haagdoorn’, in plaats van ‘meidoorn’, omdat het origineel zo duidelijk bedoeld is om te allitereren. Stel dat ik geen allitererende oplossing voor ‘hazel’ en ‘ hawthorn’ had kunnen vinden, kan ik het ergens anders misschien goedmaken bij iets wat in het Engels niet allitereert maar in het Nederlands wel.” Waar ligt de grens tussen mechanisch en geïnspireerd vertalen? „Geïnspireerd is het, als het goed is, altijd. Maar het is ook gewoon hard werken; elke dag een aantal woorden halen. Je moet het niet mooier maken dan het origineel, wel alles eruit halen wat erin zit. Daar zit een element van creativiteit in. Neem Ness van Macfarlane, een hermetisch boekje, fictie, over een landtong in zee waar oude bunkers als pagodes staan en waar vroeger proeven met radar en atoombommen zijn gedaan. Hij schrijft: ‘Ness speaks gull, speaks pagoda, transmission, reception’ en zo verder. Ik vroeg hem of hij met die woorden talen bedoelde en dat was zo. Dus bedacht ik: waar eindigen namen van talen op? Die uitgangen heb ik  uit de kast gehaald: ‘Ness spreekt Meeuws, Pagodi, Transmissisch, Ontvangstiaans’. „Ander voorbeeld. In zijn roman Just like You [Op het eerste gezicht, 2020] laat Nick Hornby iemand zeggen: ‘There’s method in her madness.’ Dat komt uit Hamlet uiteraard, maar dat moet je weten. De context is een witte vrouw die een zwarte jongen meeneemt naar een pubquiz omdat hij alles van sport weet. Iemand maakt dan die opmerking. Ik kwam uiteindelijk op: ‘Dus ze is niet zo gek als ze eruit ziet.’ Idioom moet je met idioom vertalen. Dat soort lenigheid ontwikkel je. En je moet ook durven.” Vertalen als spier die je moet trainen? „Ja, echt. Ik weet nog goed dat Marijke Versluys, ooit mijn mentor, zei: ‘Jij moet nog kilometers maken, vlieguren. En tegengas krijgen.’ Ik heb ook wel eens keiharde kritiek gehad. Dat was ontmoedigend maar ik heb er mijn voordeel mee gedaan. Als ik nu een vertaling instuur, ben ik bijna teleurgesteld als er maar weinig weerwerk op komt.” Ontwikkel je een zintuig voor wat een goede vertaling is? „Sommige combinaties met een onopvallend bijvoeglijk naamwoord zijn verdacht. Little owl – is dat een ‘uiltje’? Veertien van de zeventien deelnemers in een vertaalworkshop die ik gaf dachten van wel, maar het is een steenuil. Overigens gewoon een kwestie van opzoeken, huiswerk doen. Iets herkennen in de brontaal, daar ontwikkel je een derde oor voor. Ik heb geen Engels gestudeerd, dus dat is voor mij iets lastiger. Ik erger me soms. Niet alleen als ik lees dat ‘conifer’ met ‘conifeer’ is vertaald in plaats van met ‘naaldboom’, of zoiets. Vaak hangt het te dicht tegen het Engels aan. Zo vertalen kun je misschien maar beter aan Google Translate overlaten.” Gebruik je die weleens? „Nee.”  Vertalen is ‘zo letterlijk als mogelijk, zo vrij als nodig’, leerde ik op school. „Je moet vertalen wat er staat. Als een zin, zeg, vijf ingrediënten heeft, dan moet je die naar de overkant halen. Maar of ze daar in dezelfde volgorde staan, bepaalt het Nederlandse oor. Vertalen is denken met het hoofd van de lezer. Daarom is het goed om een vertaling even weg te leggen, te laten gisten. Als je die dan terugleest, valt je van alles op, want dan ben je een lezer. Dan begin ik weer te schaven net zo lang tot hij wel lekker leest.” Moet iemand zich ervan bewust zijn dat hij jouw vertaling leest?  „Als Macfarlane schrijft, in De oude wegen, dat het wel een gedicht of een ritus lijkt als je alle benamingen voor wegen achter elkaar opleest, dan doe ik mijn best om zo’n opsomming ook in het Nederlands als een gedicht te laten klinken. Dan vertaal ik die woorden niet één op één, ook al omdat je dan soms twee keer dezelfde vertaling krijgt, maar kies ik woorden die in het Nederlands mooi klinken.” Hij leest voor: „Bedevaartsweg, veepad, lijkweg, laantje, leylijn, dijk, landweggetje, sluippad, steegje, holle weg, berceau, impasse, gouw, dreef, kreupelstraat, landslag, voorde, lei, passage, wegeling. Dat zijn woorden die je nergens anders tegenkomt, die een eigen kracht in het Nederlands hebben.” Zulke woorden vinden, maakt dat het leven de moeite waard? „Nou, het is mijn werk. Maar er is wel een overeenkomst met wat ik ook heel graag doe: wandelen, al dertig jaar, vaak met een paar goede vrienden. In IJsland, Marokko, langs de Elbe in Duitsland, Frankrijk, Schotland, Nepal. Met een rugzakje en een tentje van een kilo, als het even kan wildkamperen. Dat noemen we verdwijnen. Daar was ik al door gefascineerd lang voordat ik natuurboeken vertaalde.”  Foto Merlijn Doomernik Verdwijnen in het landschap? Eigenlijk wel. Liefst buiten telefoonbereik, al kan dat moeilijk meer. Helen Macdonald schrijft ergens dat de natuur je af en toe iets ingeeft, een klein wonder. Dat herken ik. Dan sta je ’s nachts met je tent onder bomen waarin twee uilen naar elkaar roepen. Daar wil ik  best een nacht van wakker liggen. Of wakker worden in de Ardennen met, totaal onverwacht, een laag sneeuw op je tent. Of ijshaar. Ik zie dingen uit eigen ervaring terug in die boeken en andersom leer ik door die boeken op een rijkere manier naar de natuur te kijken.” Maakt dat je een betere vertaler? „Iemand die niet van wandelen in de natuur houdt maar wel een goeie vertaler is, kan het vast net zo goed. Ik kan veel met taal, maar in een volgend leven zou ik dat liever met muziek hebben. Als ik naar een jazzconcert ga en ik luister naar pianist Brad Mehldau dan zou ik graag willen weten hoe hij dat doet. Wat ik in mijn hoofd hoor, dat kunnen spelen en sturen.” Denk je in taal als je wandelt? „Je raakt een beetje los van de wereld. In het begin ratelt je hoofd maar door, maar dat ben je na twee of drie dagen kwijt. Dan denk je niet meer. Dat is moeilijk te geloven en toch is het zo. Ik noem het maar meditation in motion. En naarmate je het eindpunt nadert begin je weer aan het gewone leven te denken. Fascinerend en gezond.” Wil je ook zelf schrijven? „Eerder wel. Een boek over drogredenen, mijn afstudeeronderwerp, maar toen kwam er net een boek over dat onderwerp uit, dus dat moest ik laten varen. En ik wilde een boek schrijven over míjn manier van wandelen. Over waarom het heilzaam is, terwijl je jezelf toch uitput. Van de Italiaanse bergbeklimmer Reinhold Messner werd altijd gezegd dat hij zo goed kon vasten. Ik denk dat ik dat ook heb. Als het moet kan ik, denk ik, drie dagen – niet zonder drinken – maar wel zonder eten. Chocola of een stuk kaas is genoeg. Afzondering is heel goed voor lichaam en geest. Merk ik in elk geval. „Ik ben geen bioloog. Ik kan een roos van een tulp onderscheiden, maar veel verder gaat het niet. Ik hou vooral van de weidsheid, dat is goed voor je ogen, anders accommoderen. Van Macfarlane heb ik geleerd naar een landschap te kijken alsof het een palimpsest is, een tekst over een oudere tekst heen, gelaagd, denk aan de geologie, natuur, geschiedenis.” Ben je activistischer geworden? „Ik heb meteen ja gezegd op een verzoek om iets te vertalen voor een bundel van Extinction Rebellion. Ik ben te oud en te schijterig om me ergens aan vast te lijmen of door de politie te laten wegslepen, maar ik ben het wel eens met dat gedachtengoed. Activistisch? Het kookt vooral van binnen. Die boeken dragen daar een beetje aan bij.” Meer afleveringen</p>]]></description>
      <guid>https://nrc.nl/nieuws/2023/01/09/vertalen-is-denken-met-het-hoofd-van-de-lezer-a4153684</guid>
      <pubDate>Mon, 9 Jan 2023 05:25:53 +00:00</pubDate>
    </item>
    <item>
      <title><![CDATA[Theoloog Alain Verheij: ‘De vreugde moet je halen uit te zien wat je hebt’]]></title>
      <description><![CDATA[<p>Het is geen nieuws dat het met de wereld niet zo goed gaat en dat ‘we’, vooral wij in het Westen, anders moeten leven. Klimaatwetenschappers, economen, sociologen en politici hebben het er al jaren over. Toch vond theoloog Alain Verheij (34) dat juist hij ook een duit in dit zakje moest doen, vanuit zijn theologische en levensbeschouwelijke achtergrond.  Hij schreef een boek over rijkdom, Geld en go€d heet het, en het gaat over ‘Hoe we de wereld echt kunnen verrijken’. Daar heeft de Bijbel heel wat belangwekkends over te zeggen vindt Verheij, die zich wel ‘Theoloog des Twitterlands’ heeft genoemd omdat hij dat medium volop gebruikt en ook op andere minder gebruikelijke manieren zijn fascinatie voor de Bijbelverhalen onder de aandacht brengt: door te bloggen, door bijvoorbeeld in de adventstijd dagelijks een mail te sturen over een Bijbelverhaal, door podcasts te maken, door een andere toon aan te slaan dan men verwacht van een dominee. Al verwachten mensen niet veel van een dominee, vandaag de dag.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. „De lat ligt heel laag”, zegt hij bij hem thuis, waar we met thee, kruidnoten en een enthousiaste hond aan de keukentafel zitten. „Ik hoef alleen maar een normaal aanspreekbaar persoon te zijn met verstaanbare taal, om verrassend te zijn – ‘Dat valt echt mee voor een dominee!’” Hij is geen dominee in vaste dienst, maar een theologische freelancer die ‘zingeving verkoopt’, zoals hij zelf zegt. Dat betekent dat hij een eigen verhouding heeft tot het onderwerp van zijn boek: voor elk van zijn spirituele activiteiten moet hij geld vragen.  Ik denk dat dat weleens ongemakkelijk is? Mensen verwachten misschien dat je het gratis doet, uit roeping. „‘Ik doe dit ook vrijwillig’, zegt de ouderling van een kerk dan. En: ‘je begrijpt dat we niet zoveel geld hebben want ons ledenbestand krimpt’. Dat zijn reële punten, maar ja, ik moet ook leven. Als het om pastoraat gaat, bijvoorbeeld om het begeleiden van mensen bij een sterfgeval vind ik het helemaal moeilijk om een prijs te noemen.  Of bruidsparen, daar moet je echt vaak bij op bezoek om ze goed te leren kennen.” Zijn bedoeling en zijn hartstocht is om de Bijbelverhalen te bespreken en te vertellen, met en voor anderen. Die anderen hoeven wat hem betreft beslist niet kerkelijk te zijn, met zijn drie boeken (God en ik, 2018 en Ode aan de verliezer, 2020) mikt hij eerder op een jong publiek, lezers van de Correspondent of van wat vroeger nrc.next  was bijvoorbeeld. Mensen die misschien niets of heel weinig van de Bijbel weten. Maar in de praktijk wordt hij toch voornamelijk door kerken gevraagd. „Ik zou graag zeggen dat ik ermee op Lowlands had gestaan”, lacht hij. Een nieuw publiek bereiken is niet makkelijk, zeker in deze tijd van krimpende kerken.  „Ik heb niet echt een groeimarkt aangeboord.”  De Bijbelverhalen noemt hij een vorm van grammatica, een structuur die het mogelijk maakt om over dingen te praten. Zoals een taal een grammatica heeft en je vrij laat in je woordkeuze. Voor hem zijn de Bijbelverhalen een manier om na te denken over de vraag hoe te leven, hoe om te gaan met wat je overkomt, wat je verhouding is tot je naaste en tot jezelf, wat je plek is in de wereld – allemaal existentiële vragen.   Aan het slot van je laatste boek ‘Geld en go€d’ schrijf je dat dit je meest spirituele boek is. „Tot mijn verrassing ja. Alles wat ik doe, preken, podcasts maken, bloggen, heeft te maken met betekenis, spiritualiteit, religie. En dan ga je iets over geld schrijven en dan denk je: het moet nu een heel stuk materialistischer. Dat bleek helemaal niet zo te zijn. De manier waarop je met bezit omgaat neemt een groot deel van je leven in, en dus ook van je spiritualiteit. Ik denk dat het grootste deel van wat je met je geld doet, laat zien wat je belangrijk vindt.” Hangt dat vanzelf samen met spiritualiteit? „Als je echt wilt weten waar iemand in gelooft, moet je kijken naar wat die doet en niet naar wat die zegt.  Dat loopt vaak enigszins uiteen, daar kwam ik bij mezelf ook wel achter.” Hoe sta jij tegenover bezit? „Ik heb daar een haat-liefdeverhouding mee. Het heeft mij nooit echt aan iets ontbroken en daar ben ik blij om, ik realiseer me dat ik daarin bevoorrecht ben. Gelijktijdig heb ik er moeite mee dat ik aan de rijke kant zit van de globale verdeling. Ook als ik ondermodaal ben in Nederland, ben ik nog bevoorrecht ten opzichte van een groot deel van de wereld. Eigenlijk is het uitgangspunt dus al vrij spiritueel, want het gaat  niet alleen over bezit maar meteen ook over mijn verhouding tot andere mensen.” Ben je je daar echt dagelijks van bewust? „Ja. Soms zou ik willen dat ik dat niet was. Ik heb in mijn laatste boek zelfs gezegd: ik hoop dat dit boek niet té goed verkoopt – dat is uitgekomen, haha – maar wel genoeg.  Succes kan ook iets giftigs zijn. Wat dat betreft hoop ik dat ik in mijn klein hoekje mag blijven, om een christelijk liedje te citeren. Maar als dat hoekje te klein en te benauwd wordt, wat nu soms wel dreigt met de leegloop van de kerken, dan ben je ook dat hoekje nog kwijt. Na corona is de kerkverlating echt snel gegaan. Met Kerst zit de boel weer even vol, maar dat is het dan wel. Dat doet toch meer pijn dan ik me tien jaar geleden voorstelde. Toen dacht ik dat ik daar best mee kon leven.”  De manier waarop je omgaat met bezit neemt een groot deel van je leven in, en dus ook van je spiritualiteit Wat doet je dan pijn? „In een kerkdienst kan iets gebeuren, die kan louterend zijn voor de ziel. Je komt dichter bij elkaar, bij God, in het reine met het mens-zijn hier op aarde – dat wordt  mogelijk gemaakt door met andere mensen, met elkaar te zijn. Als de geest uit de fles is, doordat er te weinig mensen zijn, dan gebeurt dat niet meer. Dan is er iets verloren gegaan. Dat ‘iets’ is wat in een volle kerstnachtdienst direct gevoeld wordt.” In zijn boek heeft Verheij het over Bijbelse noties zoals de rustdag en zelfs een rustjaar, over genoeg hebben en over rechtvaardig verdelen, dingen die ook een seculier publiek zouden kunnen aanspreken en waar iedereen over mee kan denken. Maar op een gegeven moment voert hij een belangrijke factor in: God.  „Er zijn wel pogingen ondernomen tot seculiere Bijbelverhalen, dan laat je alle wonderen weg. In het verhaal over Jozef die door zijn broers aan de Egyptenaren werd verkocht, heb ik in een vorig boek twee keer gezegd als hem iets overkwam dat dat ‘het lot was, of God. Zeg het maar.’ Dan kan de lezer dat zelf invullen. Ik denk wel dat ook de seculiere lezer van mij verwacht dat ik dat woord God zo af en toe zal noemen,  je koopt nu eenmaal het boek van een theoloog.”  En op die manier introduceer je een waarde die buiten het materiële ligt.  Foto Annabel Oosteweeghel
 „Als je zegt: alle mensen zijn geliefde kinderen van God, dan kun je niet meer van groepen  mensen zeggen ‘die zijn waardeloos’ want ook zij zijn geliefde kinderen van God. Dan raak je aan een kern die voor mij onder alle levenslessen en onder alle politieke en eventueel economische uitgangspunten zit. Voor mij is dat, ja, een dogma toch. Als je dat niet accepteert, stopt ons gesprek, omdat er dan twee wereldbeelden met elkaar botsen. Ik maak allerlei fouten en ik gedraag me niet altijd goed, maar ergens daaronder zit een bron waar ik niet aan wil komen.” Daaruit komt ook je overtuiging voort dat niets van wat je bezit van jou is? „Je wordt ergens op de aarde geboren en vanwege toeval en geluk mag je bijvoorbeeld beschikken over een stuk grond. Maar te denken dat dat bezit kan zijn, dat is toch ook zonder in God te geloven een vrij absurde gedachte, al zijn we dat vergeten.” We vinden die gedachte niet absurd. „Nee, vanuit een juridische en economische werkelijkheid die net zo goed op een geloof gebaseerd is. Het geloof dat die contracten die je grootouders honderd jaar geleden hebben ondertekend eeuwigheidswaarde hebben. Je ziet dat mensen grond gebruiken en dat andere mensen dat accepteren, maar dat zijn sociale afspraken. Net zoals we moeten geloven in onze valuta.” Jij gelooft bijvoorbeeld dat er genoeg is voor iedereen.  „De verliezers hebben het verkeerd gedaan, zeggen we vanuit het neoliberale project, maar dat is niet zo. Je hebt onvervreemdbaar het recht op bed, bad en brood, dat is inclusief warmte, genoeg om niet ziek te worden. En als je dat niet krijgt, is dat onrecht. Ook al liggen daar nog zoveel verkeerde beslissingen van jezelf aan ten grondslag. Er zijn nu eenmaal basale mensenrechten. Je ziet het aan het verhaal van Mozes, die met het volk door de woestijn trok. Elke dag heeft iedereen precies genoeg te eten, niet meer en niet minder. Als mensen meer dan die ene kruik manna pakten waar ze recht op hadden, bedierf dat eten. Het kon gewoon niet, meer nemen dan waar je recht op hebt. Wat we doen als we grondstoffen opgebruiken, de aarde uitputten, dat is meer manna pakken en dat betekent dat anderen, nu en in de toekomst, het met een half kruikje moeten doen.” De verliezers hebben het verkeerd gedaan, zeggen we vanuit ons neoliberale project, maar dat is niet zo Jij probeert in je boek vooral het positieve in te zien van een andere manier van leven. Maar er wordt ook veel verloren. „Als we minder groeien zullen mensen daar pijn van hebben. Dat zie je nu al aan de boeren, er zullen heel veel wijze mensen nodig zijn om dat proces te begeleiden. Toch is de vreugde om een nieuwe manier van leven te vinden het enige waarmee je je verlies-aversie kunt overwinnen. Ik ben bijvoorbeeld gestopt met vlees eten, dat is inleveren, ik heb het WK voetbal niet gekeken, ik vond dat moeilijk. Ik ga daar niet goed mee om. Ik ben dan boos op andere mensen, die gewoon doorgaan terwijl ik mijn leven aanpas. Dat slaat nergens op want kortgeleden was ik het nog die me niet aanpaste. Zo kan je dat met alles hebben: stoppen met vliegen en dan ben je kwaad op mensen die wél vliegen. Dat is een spiritualiteit van niets. Zo komen we er niet. De vreugde moet je halen uit te zien wat je hebt en dat herwaarderen, en tegelijkertijd alternatieven vinden waar je blij van wordt. Je niet meer focussen op wat anderen hebben of wat je vroeger had. Zo moet het denk ik. Al is dat makkelijker gezegd dan gedaan.”  Je schrijft dat niemand het alleen kan en dat we het moeten hebben van mensen die in kleinere verbanden gaan samenwerken. „Ik denk dat je dan ook meteen zingeving hebt. Als je het samen gaat doen, ben je een gemeenschap die door waarden wordt gedreven. Wat belangrijk is om voor ogen te houden is dat je niet terug kunt naar wat er was, evenmin als Mozes en zijn mensen terug konden naar Egypte waar ze slaven waren. En je wilt wel naar het beloofde land toe, ook als pas je kinderen of kleinkinderen daar profijt van hebben. Dan is het nog de moeite waard.”  Foto Annabel Oosteweeghel En waarom vind je dat? „Ik heb zelf geen biologische kinderen en mijn hond gaat het niet meer meemaken, dus het is geen bloedband-ideologie van mij, maar het heeft wel iets te maken met liefde voor de wereld en de wezens op die wereld, niet alleen de mensen, maar ook de dieren en de bomen, de schepping.  „Veel mensen hebben wel een liefde die verder gaat dan hun eigenbelang. Ze willen bijvoorbeeld dat de panda blijft bestaan, die in termen van economie natuurlijk volstrekt nutteloos is, hij zit de hele dag bamboe te eten, plant zich nauwelijks voort, doet niets om zichzelf te verdedigen – toch houden mensen ervan. Alleen maar kijken naar wat functioneert of wat op korte termijn plezier oplevert, vind ik geen mooie of waardevolle manier van in het leven staan.” Jij wilt van iets houden. „Ja.”    Meer afleveringen</p>]]></description>
      <guid>https://nrc.nl/nieuws/2023/01/02/theoloog-alain-verheij-de-vreugde-moet-je-halen-uit-te-zien-wat-je-hebt-a4153103</guid>
      <pubDate>Mon, 2 Jan 2023 05:25:53 +00:00</pubDate>
    </item>
    <item>
      <title><![CDATA[Na ‘Spitsbergen 1972’  zou niets meer hetzelfde zijn voor deze poolreizigers]]></title>
      <description><![CDATA[<p>Net onder de top van Mount Newton, de hoogste berg van Spitsbergen, zakte hij in de sneeuw, als  voorste van de vier klimmers. Weg was de grond onder zijn voeten. Door zich in een reflex met zijn ellebogen breed te maken, ging Hein Doeksen, 21 pas, net niet helemáál kopje onder op het hoofdeiland van de archipel die bijna vier eeuwen eerder was ontdekt door een andere van Terschelling afkomstige avonturier, Willem Barentsz. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Aan dat moment bij de poolcirkel in de zomer van 1972 denkt Hein Doeksen nog vaak terug. Vijftig jaar later, aan tafel bij toenmalig expeditieleider en goede vriend Fred van Olphen, vertelt hij erover alsof het gisteren gebeurde.  „Terwijl ik daar op m’n ellebogen in de sneeuw hang, hoor ik: ting….., ting….., ting….., ting….., ting…..” Doeksen laat korte stiltes vallen: de ijspegels die bij zijn val afgebroken waren, sloegen te pletter in de onzichtbare diepte van de gletsjerspleet. „Een hele diepe spleet –  en daar hing ik dus boven.” Maar écht gevaarlijk was het niet. Als hij achter die ijspegels aan was gegaan, zou het contragewicht van zijn drie vrienden aan het veertig meter lange klimmerstouw zijn redding zijn geweest. „En ik moest nog even blijven hangen omdat jij een foto wilde maken”, zegt hij tegen Van Olphen.  „En ik héb dat ook gefotografeerd”, zegt Van Olphen met een glimlach. Fotografie is nog steeds de grootste hobby voor de man die kort na ‘Spitsbergen’ zijn eigen outdoorartikelenbedrijf begon, Bever Zwerfsport. In zijn woning aan de Oude Rijn in Zoeterwoude vallen aan  de muur  grote kleurenfoto’s van ijsberen op. Ook op de voorkant van zijn eigen ‘wildlifekalender 2023’ een ijsbeer, met twee jongen. Die fotografeerde hij overigens niet op Svalbard, de koude kust, zoals de Noren hun eilandenrijk in de Noordelijke IJszee hebben genoemd. Terwijl de leden van een Nederlandse wetenschappelijke expeditie daar afgelopen zomer nauwelijks van de boot af konden omdat er steeds ijsberen opdoken, hebben ze in 1972 geen ijsbeer gezien. Gelukkig maar, zegt Van Olphen, want van de gouverneur van Spitsbergen mochten ze op hun expeditie geen geweer meenemen, iets wat nu ondenkbaar is. „IJsberen waren schuw. Er werd intens op gejaagd. Ze werkten toen nog veel met vallen. Nu zijn ze al jaren beschermd en worden ze lastig.” Eind mei 1972 begonnen vier jonge mannen na een voorbereiding van twee jaar aan wat het grootste avontuur van hun leven zou worden – en hen vrienden voor het leven zou maken. Initiatiefnemers waren de Haagse slagerszoon Fred van Olphen, 28 jaar oud, ornitholoog en opgeleid tot keurmeester van vee en vlees, en de Delftse student bouwkunde en amateur-plantenkundige Hein Doeksen, die samen met zijn vader vooral bergen in de Alpen beklom. Doeksen en Van Olphen kregen ook de tweeling Hein en Loek Rijven zover, ook 28, vrienden uit Den Haag. Hein was vogelliefhebber en als afgestudeerd arts de ‘expeditiedokter’, Loek student culturele antropologie en volgens Doeksen de ‘historiefreak’ van het stel, die voor vertrek scheepsjournaals van poolreizigers en oude verhalen over Spitsbergen had gelezen. Zijn belangstelling voor polaire streken werd gewekt toen hij als kind Het Bevroren Vuur van Suske en Wiske las  – zo stond het in de introductie van een reeks  verslagen van hun reis in  NRC Handelsblad,   dat de expeditie mede sponsorde en waarvan een los nummer toen 40 cent kostte. IJsberen waren schuw. Er werd intens op gejaagd. Nu zijn ze al jaren beschermd en worden ze lastig In een Volkswagenbus met een paar honderd kilo aan veelal lichtgewicht materiaal (kleding, tentjes, slaapzakken, sledes), foto- en filmapparatuur en voedsel (p.p.p.d. afgemeten gevriesdroogde porties, vitaminepillen, Patria-crackers en vier soorten thee) lieten ze Nederland achter zich. Expeditieleider Van Olphen in een Noorse trui die zijn moeder had gebreid. Doeksen: „Dat werd er later tijdens lezingen over de reis steevast bij verteld als de eerste dia met Fred erop werd vertoond.” Ook de hulpmiddelen om hun koers te bepalen waren basaal: een kompas en een kaart (1:500.000). Bij helder weer konden ze soms wel meer dan honderd kilometer ver kijken, en omdat het in de zomer niet donker werd, hoefden ze nooit te stoppen met lopen omdat de duisternis inviel. Doeksen: „We hebben een paar sneeuwstormen gehad, er was regen en mist, maar meestal hadden we goed weer.”  Tijdens hun eerste tocht was het gemiddeld 6 graden, op de gletsjers na de beklimming van Mount Newton vroor het licht. Van Olphen, Doeksen en de broers Rijven namen in Tromsø, in het noorden van Noorwegen boven de poolcirkel, de boot naar Spitsbergen, een ongeveer vijftig uur lange reis. Na tussenstops op de Noordkaap en het Bereneiland voeren ze  het Isfjord binnen op 15 juni 1972 –  dezelfde dag als waarop Willem Barentsz dat in 1596 deed. Een eenvoudige zespersoonshut bij Longyearbyen, de meest noordelijke ‘stad’ ter wereld, deelden ze met twee Noren en vormde de basis voor een eerste oversteek van de rivier in het Adventsdal, met een daaropvolgende rondreis van 250 kilometer voor ornitologisch en botanisch onderzoek – activiteiten die in de zomer meer opleveren dan in de winter. Ze ontdekten onder meer twee kolonies broedende ivoormeeuwen. Van Olphen fotografeerde ze op hun nesten. „Met de muskusossen die we zagen was dat voor mij een van de hoogtepunten.”  De tweede helft van de expeditie was het grootste avontuur: niet eerder was in de zomer het hoofdeiland te voet overgestoken. De vier deden dat van oost naar west, naar het onderzoeksstation in Ny Alesund. Onderweg beklommen ze als eerste Nederlanders de 1.717 meter hoge Mount Newton, ook gingen ze naar de top van een berg zonder naam en doopten die om tot NRC-top (volgens hun verslag „beperkt in hoogte maar met een goede kijk op de wereld rondom”).  De finale van de 350 kilometer lange trektocht vormde de oversteek van het  gletsjerspletenrijk van Kongsbreen, een  doolhof waarvan  ze pas na 33 uur onafgebroken lopen de uitgang vonden. Net op tijd voor de laatste boot van het jaar naar het (Noorse) vasteland, op 18 augustus. De reis veranderde hun leven. Fred van Olphen: „Spitsbergen was een keerpunt. Ik had vlak daarvoor mijn diploma gehaald als keurmeester en een baan aangeboden gekregen. Maar voor expedities kocht ik steeds materiaal in bij outdoorwinkels – en tijdens de expeditie viel het kwartje. Eenmaal terug  heb ik voor die baan bedankt, ik vertelde dat ik een outdoorwinkel wilde beginnen.” Eerst ging hij in loondienst, in 1977 begon hij zijn eigen zaak. „Met een bever als logo: een leuk dier, met grote voortanden, platte staart, hoge aaibaarheidsfactor.” Het was Doeksens idee Zwerfsport aan Bever toe te voegen. Later  verkocht Van Olphen zijn bedrijf, van de naam overleefde alleen Bever. Ook Hein Doeksen noemt ‘Spitsbergen’ een kantelpunt in zijn leven. „Tot we daar naartoe gingen, hinkte ik op twee gedachten. Na mijn militaire dienst – lichting 71-1 – wilde ik biologie gaan studeren, maar daar zat een numerus fixus op. Dus toen ben ik in Delft bouwkunde gaan doen. Toch wilde ik nog bioloog worden – op Spitsbergen deed ik plantenonderzoek. Daar ben ik van teruggekomen toen ik van een van die twee Noren in onze hut in Longyearbyen hoorde wat het inhield om praktizerend bioloog te zijn. Elke twee jaar, vertelde hij, kwam hij een paar maanden op Spitsbergen voor rendierenonderzoek, verder was hij met statistieken bezig en schreef hij artikelen. Dat vond ik he-le-maal niks – en toen besloot ik architect te worden.” Voor hun innige vriendschap werd de basis gelegd tijdens de militaire dienstplicht die ze alle vier vervulden. Van Olphen (lichting 64-1): „Je ervaart daar een soort basiskameraadschap die ervoor heeft gezorgd dat wij ook met z’n vieren goed overweg konden. Van het begin tot het eind van de expeditie is er geen onvertogen woord gevallen.” Je voelt de grote maat. Die immense maat van de natuur waar de mens werkelijk niets mee te maken heeft Ook hem is een val tijdens de reis het meest bijgebleven. „Het was na de beklimming van de Mount Newton, in het binnenland. We gingen de gletsjer af, liepen over een stuk toendra, toen weer over een gletsjer waar een rivier met gletsjerwater stroomde. Met z’n allen met zware rugzakken en volgepakte sleetjes achter ons aan. Bij die rivier trokken we onze kleren uit; de enige manier om ze droog te houden. Ik heb nog foto’s dat we daar in onze blote kont staan, op laarzen die we zelf hadden gemaakt, en ieder met een zware rugzak. Opeens kwam er een blok ijs aan in de stroom en die veegde zo onze vriend Loek onder water, met rugzak en al. Gelukkig kwam hij snel weer boven. Hij klauterde op een steen en deed dat ventje uit een reclamefilmpje van het Bio Kinderrevalidatiecentrum na: ‘En weet u wat ik nou het leukste vind? Dat mijn ouders niet kunnen zwemmen en ik wel’. Ik had verwacht dat hij razend zou zijn. Want hij was ook gewond, hij had echt pijn. Om hem te ontzien hebben we zijn slee en een deel van de uitrusting daar achtergelaten.” ‘Fred had ook een steeds terugkerende grap”, zegt Doeksen. „Je stootte je daar regelmatig aan een stuk ijs of rots, en als hem dat overkwam deed hij net alsof hij een notitieboekje uit zijn achterzak pakte en aantekeningen maakte, en dan liep-ie weer door. ‘Ja, even opschrijven om weg te laten halen, zodat we daar de volgende keer geen last meer van hebben’. Zo ging dat twee maanden lang.” In het echt legde Van Olphen de expeditie ook vast op film. De NCRV vond het resultaat goed genoeg om er een bijna half uur lang verslag uit te destilleren en op tv te brengen,  op YouTube is het resultaat nog te zien. Doeksen herinnert zich nog hoe hij elke nacht de accu’s voor de Beaulieu 16 millimeter-camera warmhield; in zijn slaapzak, terwijl ze met z’n vieren in hun tentje lagen. „De tweelingbroers aan de buitenkanten, Fred en ik tussen hen in.” Van Olphen kwam tot voor de coronapandemie nog bijna jaarlijks op Spitsbergen. Hij deed dat verschillende keren met zijn zoons, Niels (tweede naam Fridtjof, naar ontdekkingsreiziger Nansen) en Thijs (tweede naam Roald, naar Amundsen), eenmaal met zijn echtgenote.  Doeksens bezoek aan Spitsbergen was eenmalig. „Fred en ik hebben toen tegen elkaar gezegd: we proberen elke keer, na Spitsbergen, een stapje verder te gaan, extremer. In 1973 gingen we met z’n tweeën naar IJsland, waar we de Hvannadalshnúkur beklommen, de hoogste berg. Vlak onder de top vloog daar onze tent aan flarden.  We klommen met z’n tweeën, terwijl je weet dat je dat nooit moet doen. Maar je denkt dat je het kan en uiteindelijk ging het ook goed.’’ In 1975 verongelukte Hein Rijven. Bij een steenlawine in de Alpen, op de Grivola niet ver van de Mont Blanc, 31 jaar oud. Vlak bij die plek werd hij begraven, met klimtouw en pikhouweel. Doeksen: „Toen dat ongeluk met Hein was gebeurd, was het klimmen voor mij afgelopen. Ik zou alleen nog maar voettochten in de Alpen maken, en skiën.” Zeezeilen kwam er nog datzelfde jaar voor in de plaats. In de jaren tachtig deed hij mee aan de Fastnet Race en de Mid Atlantic, van de Azoren naar Rotterdam. „Beide keren werden we eerste in onze klasse.” De zee deed hetzelfde met hem als de bergen. „Vooral als je van de korte naar de lange deining gaat, van Het Kanaal naar de oceaan. Dan voel je de grote maat – en dat had ik op Spitsbergen ook. Die immense maat van de natuur waar de mens werkelijk niets mee te maken heeft. En ’s nachts niet meer de deining van het schip maar van de hemelkoepel om je heen zien bewegen. Dat is zo mooi.” Hein Rijven in een gletsjerspleet. Foto privécollectie
 Doeksen beschrijft zijn  ervaringen op zee en in het hooggebergte in zijn roman Sneeuw, uit 2019, over een zeventiger die aan het einde van een rijk leven, de eer aan zichzelf wil houden en hoog op een berg met hulp van whisky en vrieskou een pijnloos einde aan zijn leven probeert te maken.  Met Loek Rijven waren Van Olphen en Doeksen erbij toen ruim twintig jaar na Hein Rijvens dood diens graf in de bergen geruimd moest worden,  de stoffelijke resten van Hein daar werden gecremeerd, en de as ter plekke werd uitgestrooid. Van Olphen kreeg wat as mee om bij zijn eerstvolgende bezoek aan Spitsbergen uit te strooien in de rivier door het Adventdal, in 1972 hun eerste hindernis. Loek Rijven overleed vijf jaar geleden. Ook zijn as werd in de Alpen uitgestrooid, bij zijn tweelingbroer. „Op een prachtige plek”, zegt Doeksen, die volgende week 72 wordt. „Ik ben er deze zomer nog geweest.” Van Olphen is van plan om in 2024 weer naar Spitsbergen te gaan, in het jaar waarin hij 80 wordt. „En Hein gaat mee, alleen weet hij dat nog niet.” Doeksen kijkt bedenkelijk. „Misschien wil ik het me wel blijven herinneren zoals het toen was.”  Meer afleveringen</p>]]></description>
      <guid>https://nrc.nl/nieuws/2022/12/19/na-spitsbergen-1972-zou-niets-meer-hetzelfde-zijn-a4151722</guid>
      <pubDate>Mon, 19 Dec 2022 05:25:53 +00:00</pubDate>
    </item>
    <item>
      <title><![CDATA[Goudleermaker Sebastiaan van Soest: ‘Het gaat om de geschiedenis, het oude verhaal’]]></title>
      <description><![CDATA[<p>Vanaf  de aankoop in 1686 door stadhouder Willem III was Paleis Het Loo een koninklijke   zomerresidentie, de laatste bewoners waren (tot 1975) prinses Margriet en haar echtgenoot Pieter van Vollenhoven. Na hun vertrek is het  paleis gerestaureerd, zowel de tuinen als het interieur werden  zoveel mogelijk teruggebracht in hun oorspronkelijke, zeventiende-eeuwse staat.  Ergens in die jaren, waarschijnlijk in 1983, hij moet een jaar of zes, zeven zijn geweest, holde Sebastiaan van Soest door de lege gangen van Paleis Het Loo. Zijn vader, Henk van Soest, was intussen in een van de kamers bezig met het herstellen van  het goudleren behang. Want dat was zijn vak: restaurator van goudleer, leer waarop een dun laagje bladzilver wordt geplakt, waarna er twee lagen gele vernis overheen komen die   het leer zijn zachte, gouden glans geven.  Bijna tien jaar  later, in 1992, waren Sebastiaan van Soest, zijn vader, moeder en zusje in Nagasaki (Japan). Daar werd toen  gebouwd aan themapark Nagasaki Holland Village, een soort namaakstadje inclusief een replica op ware grootte van Paleis Huis ten Bosch. Voor het eerst mocht hij zijn vader helpen met het goudleer, waarmee  in het paleis  een hele kamer werd behangen. Nou ja, meehelpen, een beetje: hij mocht oefenen op de vellen die zijn vader had afgekeurd. Die vellen schilderde hij in: de overgebleven ruimtes rond het  goudkleurige reliëf maakte hij  donkerblauw. Dat had  hij eerder ook al eens mogen doen in de werkplaats van zijn vader, De Maatschap  aan de Kazernestraat in Den Haag.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Sebastiaan van Soest (45) heeft de afgekeurde vellen  aan elkaar gestikt, ze hangen tegenwoordig in zijn eigen atelier:  zijn eerste werk. Ook in dat atelier: de mallen die zijn vader gebruikte voor dat goudleren behang, met hun klassieke patroon van vijf putti’s die  de zintuigen verbeelden.  „Mijn vader had die mallen  laten maken naar een patroon dat hij had geleend,  en  nadat hij ze had gebruikt, heeft hij ze teruggegeven. Na mijn vaders overlijden  heb ik de man van die mallen weten op te sporen – en  heb ik ze van hem gekocht.”  Er zijn niet veel goudleerrestauratoren meer. En goudleermakers zijn er nog minder. „Goudleeratelier Van Soest is de enige goudleermaker in Nederland”,  staat op de site van het bedrijf dat Sebastiaan van Soest begon in 2013, vier jaar na het overlijden van zijn vader.  „Eigenaar van het atelier Sebastiaan van Soest is de tweede generatie die het oude ambacht van goudleer maken in leven houdt.” Behang van goudleer  was in de zeventiende en achttiende eeuw  wandbekleding in paleizen, kastelen, patriciërshuizen en overheidsgebouwen, ook werd het goudleer gebruikt voor stoelen en tassen. Vaak was dat wat verheven goudleer werd genoemd, leer met een sterk  reliëf van bloemen, bladeren en sierbogen, soms ook kleine dieren of zwevende putti’s. Een mal met zulke   patronen werd met een slagpers diep   in het met zilver en vernis bewerkte leer gedrukt. Je werkt met chocola of marsepein. Je werkt niet met plastic, plastic hoort niet op een taart Dat atelier is niet meer de oorspronkelijke werkplaats, die had zijn vader eerder al gesloten. Sebastiaan van Soest werkt aan huis, in een klein vertrek meteen rechts van de voordeur. Wat niet wegneemt dat ook híj intussen paleizen en kastelen bezoekt. Zoals Kasteel Drakensteyn, het woonhuis van  prinses Beatrix  sinds ze in 2014 vertrok uit Huis ten Bosch. „Daar heb ik stoelen gerestaureerd voor een kamer  waar traditioneel de gasten  wachten, die mogen daar op goudleer gaan zitten. Elk museum zou zeggen: niet op die stoelen zitten, maar zij gebruikt ze nog gewoon.”  Foto Frank Ruiter
 Je bent je vader niet meteen opgevolgd.  „Ik wilde banketbakker worden. Vanaf mijn twaalfde werkte ik in een bakkerij aan de overkant van ons huis, waar ik de mooie dingen deed, bruidstaarten en zo. Dus die opleiding ben ik toen gaan volgen. Ik was ook best goed, ik deed als hoogst geslaagde een paar keer mee aan vakwedstrijden. Maar op een gegeven moment werd het minder leuk,  je moest steeds meer productie draaien, stampen, stampen, stampen. En vierkante taarten maken die je moest airbrushen en waar dan plastic spullen op kwamen. Dat ging me tegenstaan: je werkt met chocola of marsepein, daar maak je iets moois van. Je werkt niet met plastic, plastic hoort niet op een taart. En toen ik een keer als invaller les gaf in chocola merkte ik: lesgeven vind ik ook leuk. Dus toen  ben ik de lerarenopleiding gaan doen en lesgeven, eerst  op een banketbakkersschool en daarna op een praktijkschool. Dat is  een school voor jongens en meisjes  die andere kwaliteiten hebben dan leren uit boeken.” En toen overleed je vader. „En ging het kriebelen. Niet meteen, het kostte tijd om zijn overlijden te verwerken. En ik had het naar mijn zin in het onderwijs, ik vind  dat echt heel mooi werk. Maar na een tijdje dacht ik: ik wil niet dat het ambacht  verloren gaat. Mijn vader was een pionier met goudleer, hij had onderzocht hoe het destijds werd gemaakt,  dat had  hij zichzelf aangeleerd. En goudleer  was altijd  blijven trekken. De geur van plantaardig, niet met chemicaliën gelooid kalfsleer is als thuiskomen voor mij.” We zitten in de woonkamer van zijn huis. Hij heeft drie zoons, van achttien, vijftien en twaalf, aan  de muren zie je ze op verschillende vakantiefoto’s opgroeien. Op een wandmeubel staat een foto van zijn  vader. Aan een andere muur een foto van het huis waar hij is opgegroeid, zijn moeder woont er nog altijd.  Anders dan je zou verwachten zie je nauwelijks  sporen van goudleer. Een door hem gemaakte goudleren tas in een  vitrinekast, een omgedraaid kamerscherm („Deze kant is rustiger, de kant met het goudleer is heel druk, en zo kan er tenminste niemand  tegenaan stoten”),  in een hoek naast de deur een paar goudleren schoenen. „Die tas neemt ik  mee als ik ga restaureren, daarom staat die onder handbereik. En die schoenen trek ik aan als ik naar een beurs ga,  zien ze meteen wie ik ben.”  Les op de praktijkschool geeft hij nog steeds, zij het geen kookles meer maar ict en  techniek. Het restaureren en maken van goudleer – waar hij schoenen, tassen en tasjes, kamerschermen en portemonnees van maakt, maar vooral werkt hij in opdracht – doet hij ’s avonds,  in het weekend en in de schoolvakanties. Mijn klanten in het goudleer en mijn leerlingen op school: het zijn verschillende werelden Waarom werk je niet alleen als goudleermaker? „Als je de wereld van mijn leerlingen zet naast die van mijn klanten in het goudleer, dan zijn die totaal verschillend, bijna tegenovergesteld. Voor de jongens en meisjes aan wie  ik lesgeef wordt het  een uitdaging om zich te redden in de maatschappij.  Ik denk dat ik  met beide voeten op de grond blijf  doordat ik die werelden nu allebei ken. En ik  vind het ook  gewoon  fijn om les te geven. Maar goudleer is mijn passie.” Er zijn ook overeenkomsten tussen zijn twee soorten werk. Je moet voor beide veel geduld hebben, bijvoorbeeld. „Ja, goudleer maken gaat heel langzaam, een vel goudleer is een week fulltime werk. Leer opspannen, bladzilver verlijmen, vernislagen aanbrengen, reliëf erin persen: je moet steeds wachten tot elke laag droog is. En daarna komt nog het inschilderen, dat is eigenlijk het meeste werk. Het is een traag proces.”  En er is de concentratie. Je mag geen fouten maken.  „Jawel hoor, dat mag wel. Dan haal je de verf  weg. Of als het niet storend is, laat je het zitten. Dan mist er net iets in het reliëf, een takje of een blaadje waar je per ongeluk overheen hebt geschilderd. Maar dat is niet erg, zo ging het vroeger ook. Dan zie je soms bij een restauratie: hé, daar is de kwast een beetje uitgeschoten.  Het is handwerk.”  Maar er is altijd de spanning met perfectionisme, toch? „Je wilt natuurlijk het mooiste, daar doe je je uiterste best voor. Maar ik heb daar geen stress van: omdat  ik ook lesgeef, en met mensen bezig ben, kan ik de  dingen loslaten.” Doordat hij  meer uren maakt in het onderwijs dan dat hij doorbrengt in zijn atelier, is hij  naar eigen zeggen niet rijk geworden van het goudleer. Maar het imago is er natuurlijk wel naar, twee keer al werd hij gevraagd om deel te nemen aan reality-programma Steenrijk, Straatarm, waarin twee gezinnen met een tegengesteld welstandsniveau een week wisselen van huis, inkomen en dagelijks leven.  „Ik zei: voor wie van de twee wil je me dan hebben? Ik ben  niet arm, maar mensen denken  vaak dat ik net zo rijk ben als mijn klanten.” Hij deed niet mee.  Een andere keer stond boven een interview met hem de kop ‘De enige echte patser van Nederland’. „Vreselijk. Maar het klopte wel, goudleermakers hadden vroeger patser als bijnaam. Dat komt: als je zilver tot bladzilver klopt, geeft dat een patsend geluid.” En hij snapt het ook wel: „Goudleer  is van oudsher een product voor rijke mensen. Wie een beetje geld had, liet zich een goudleerkamer aanmeten.” Fouten maken is niet erg, zo ging het vroeger ook. Het is handwerk Is het  niet raar dat het woord goudleer goud suggereert, maar wordt gemaakt van zilver? „Je kan het ook van goud maken, ik heb voor een opdracht een keer de binnenkant van een kistje met goudleer van goud bekleed. Voor de prijs maakt het niet eens  veel uit, want je gebruikt maar een heel dun laagje bladgoud. En eigenlijk  is zilver moeilijker om mee te werken: anders dan goud kan het oxideren als je bijvoorbeeld de verkeerde verlijming doet. Maar goed, vroeger was het wel belangrijk dat je zilver gebruikte, want  toen bepaalde de grondstof wat iets kostte. Tegenwoordig is dat  toch vooral het uurloon. En goudleer klinkt beter dan zilverleer. Het heeft natuurlijk ook echt een gouden glans.” Wat voor soort opdrachten doe je voor particulieren? „Ik maak bijvoorbeeld goudleren vellen met een familiewapen erin. Een schrijfmap met eigen logo. Of een speciale tas.”  Superluxe producten. „Mijn kopers zijn vooral mensen die het ambacht waarderen, die het verhaal erachter kennen en dat mooi vinden. Goudleer is een product met een geschiedenis, geen blingbling van een of ander modemerk.” Zoals Versace? „Daar hoort geen oude techniek  bij, geen bijzondere geschiedenis die eeuwen teruggaat. Maar natuurlijk is goudleer op een bepaalde manier ook blingbling, zoals sommige schoenen die ik maak. Die daar in de hoek zijn de rustigste, ik heb er ook die  meer glimmen. Voor mijzelf vind ik die te opzichtig, maar een van mijn zoons en een vriend van hem lopen er wel op: die vinden dat juist mooi. Ja, mijn zoon loopt op dure schoenen. Nou ja, voor hem niet.” Foto Frank Ruiter Maar toch, je klanten willen iets dat glimt. „Ze willen in de eerste plaats iets  unieks. Je kan een hele dure tas kopen, maar die wordt toch  in massaproductie gemaakt. Ik maak één, hooguit twee dezelfde.” Wat is het mooiste dat je ooit gemaakt hebt? „De kamerschermen. Ik heb er één gemaakt met de mallen van mijn vader die ik toen had opgespoord. Bij zo’n groot scherm kun je de patronen laten doorlopen, die zie je verschijnen als je de panelen aan elkaar vastzet: putti’s in de lucht, helemaal beneden de zee, een hagedisje, een eekhoorn, een vlinder – dat is gewoon magisch. Er is een grens aan waar je patronen voor kunt gebruiken, bij een heel klein tasje zie je eigenlijk geen patroon meer.” De dingen die je maakt kunnen  honderden jaren intact blijven. Is dat wat het de moeite waard maakt om dit werk te doen? „Ik maak me er wel eens druk over dat er  veel onderzoek wordt gedaan naar de beste manier van restaureren, maar dat er weinig wordt geïnvesteerd in het documenteren van wat er is: mallen repliceren,  kleurcodes vastleggen. Goudleer is een natuurproduct dat uiteindelijk vergaat, ook al kan het vierhonderd of  vijfhonderd jaar oud worden. En als het vergaat, moet je weten hoe je het kunt namaken, aanvullen of wat dan ook. „Maar wat ik echt wil nalaten is toch iets anders: ik hoop dat mijn kinderen en mijn leerlingen later een goede herinnering aan mij zullen hebben. Aan het goudleren kamerscherm dat ik op mijn slaapkamer heb staan, ben ik  gehecht omdat mijn vader het heeft gemaakt – daarom is het waardevol voor mij. Iets wat je een persoon meegeeft, hoe al die kinderen terechtkomen: dát is waardevol. Als iemand ooit de kamerschermen die ik heb gemaakt in stukken wil snijden, dan zou dat heel jammer zijn. Maar so be it. Het gaat niet om de materie, het gaat om de mensen.”  Correctie 13 december: in een eerdere versie werd de naam van de geïnterviewde in kop en intro per ongeluk Bastiaan in plaats van Sebastiaan. Het is aangepast.

 Meer afleveringen</p>]]></description>
      <guid>https://nrc.nl/nieuws/2022/12/12/goudleermaker-bastiaan-van-soest-het-gaat-om-de-geschiedenis-het-oude-verhaal-a4151211</guid>
      <pubDate>Mon, 12 Dec 2022 05:25:54 +00:00</pubDate>
    </item>
    <item>
      <title><![CDATA[John van den Heuvel: ‘Ik zou al mijn succes inruilen voor mijn oude leven’]]></title>
      <description><![CDATA[<p>Vanochtend is misdaadverslaggever John van den Heuvel afgemat door een personal trainer in zijn tuin in Bussum. Sporten doet hij eigenlijk alleen thuis, want met zijn hele entourage naar een sportschool gaan is veel meer gedoe. Sinds 2017 wordt hij permanent beveiligd door de Dienst Koninklijke en Diplomatieke Beveiliging. Van den Heuvel (59) is op een bankje achter in de zaak gaan zitten, niemand om hem heen. Hij draagt een zachte grijze coltrui, heeft een glanzende gouden trouwring om zijn vinger, en om zijn pols een gouden horloge met een zwarte band. „We hebben de hele vleugel afgehuurd”, zegt hij met een glimlach.  Echt? Het is een grapje, dat dicht bij de waarheid ligt, want al vijf jaar kan hij niet spontaan gaan en staan waar hij wil, en zorgt de dienst ervoor dat zijn omgeving zo veilig mogelijk is. Er zijn  altijd meerdere beveiligers in zijn buurt. Tijdens het interview in een restaurant in het centrum van Amsterdam, zitten vijf meter verderop twee alerte mannen in donkerblauwe pakken met oordopjes in.  De misdaadjournalist, fulltime werkzaam voor De Telegraaf en daarnaast voor Videoland en RTL Boulevard, wordt bedreigd door de criminele organisatie rondom Ridouan Taghi.  Deze zomer werd er nog een bericht onderschept: „We gaan die kankerhond pakken.” En in de periode voor de moord op Peter R. de Vries, in de zomer van 2021, waren criminelen op zoek naar Van den Heuvels persoonsgegevens, hoorde hij via de politie.  Onlangs verscheen er een boek over Van den Heuvel, in samenwerking met collega-journalist Bert Dijkstra, over de impact van die beveiliging op zijn leven: Een lustrum lang extreme beveiliging. Het staat momenteel op nummer negen in de bestsellerlijst, maar dat stemt Van den Heuvel niet zo vrolijk als bij eerdere boeken die hij uitbracht. „De aanleiding is somber.” Ik zou al mijn succes inleveren voor het gevoel van onbevangenheid dat ik vroeger kon hebben Hoe ziet hij zijn toekomst? „Op advies van een psycholoog, die ik soms raadpleeg, heb ik het idee van een einddatum losgelaten”, zegt hij. „Dat maakt je alleen maar onrustig, stelt je alleen maar teleur. In het begin dacht ik: over een maand is het wel voorbij, of over een halfjaar. Er werden arrestaties verricht waardoor ik dacht dat de machtsstructuur werd afgebroken, maar de dreiging hield niet op. Het geeft me rust om te denken: hier moet ik het mee doen. Ik mag er van mezelf  niet aan wennen. Dan normaliseer je het.”  De persoonsbeveiliging stopt als „uit dreigingsanalyses blijkt dat er geen dreiging meer is”, volgens Van den Heuvel. „Maar ja, wie gaat daar zijn handtekening onder zetten?” Het mag niet normaal gaan voelen, zeg je, maar je mag van de psycholoog ook geen stip op de horizon zetten. Dat klinkt tegenstrijdig. „Je leert ermee omgaan. Maar het staat me af en toe gewoon tegen om   de hele dag op pad te gaan. Dan moet ik echt een knop omzetten. Ik heb geen zin om  chagrijnig op de achterbank van die gepantserde auto te zitten en geen woord te wisselen met die jongens. Al ben ik dus eigenlijk wel  steeds meer in mezelf gaan kruipen. Ik heb vorig jaar een mooie koptelefoon voor mijn verjaardag gekregen, met noise cancelling. Dan zet ik muziek of een podcast op. Of ik ga werken. Ik heb heel veel meer werkbare uren gekregen, ik hoef als ik thuiskom niet eerst nog allemaal mails weg te werken, dat heb ik op de achterbank al gedaan. Ik bekijk het graag van de positieve kant. Ik reed graag zelf hoor, vroeger. Nu rij ik nog maar een enkele keer, als ik opnames heb voor een programma.” Je rijdt alleen zelf als er camerabeelden nodig zijn voor een van je televisieprogramma’s? We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. „Ja, eigenlijk wel. Maar goed, ik was bezig met de voordelen opnoemen. Meer werkbare uren. Niet in de stress om adressen op te zoeken, dat doen zij voor me. En ik heb een hekel aan te laat komen, maar die mannen en vrouwen houden de tijd keurig in de gaten.” Waar word je gelukkig van?  „Dat besef je eigenlijk pas als je het niet meer hebt. Zakelijk gaat het me voor de wind, maar ik zou het allemaal zo inruilen om weer mijn oude leven te hebben.  Ik ben altijd wel redelijk ambitieus geweest. Dan bereik je wat je wilde bereiken, en blijkt dat geluk voor mij zit in een stukje autorijden. Ik zou al mijn succes inleveren voor het gevoel van onbevangenheid dat ik vroeger kon hebben.” Hij neemt een slok van zijn koffie. „Ik heb al heel lang met dreiging te maken, maar toch heb ik altijd gedacht: ze gaan het niet doen. Ik was redelijk onbevangen, voelde me veilig. Maar dat gevoel ben ik kwijtgeraakt door de moord op Peter.” Je vrouw is pas geleden haar baan verloren, omdat de basisschool waar ze werkte niet de nodige veiligheidsaanpassingen wilde doen.  „Het was beschamend en vernederend hoe de schooldirectie ermee is omgegaan. Peter was net vermoord, Mariëtte en ik kwamen terug van een maand vakantie. Ik was in die tijd helemaal ontredderd. Ik wist niet of ik door wilde gaan met werk, ik had tijd nodig om te herpakken. We hadden net onze batterij opgeladen. Tijdens die vakantie had ik geconcludeerd: de glans is eraf, maar ik ga wel door. En op de eerste schooldag werd Mariëtte  bij de directie geroepen: de politie wilde de beveiliging opschroeven en ook op haar school maatregelen nemen, een strikter deurbeleid en enkele camera’s. De overheid zou alles betalen, maar de school wilde niet meewerken. Ze zat al veertig jaar in het onderwijs.” Is je vrouw boos op jou?  „Gelukkig niet. Ze heeft ook gezien hoe het mij raakte. We hebben elkaar in die periode overeind gehouden.” Hoe hebben jullie dat gedaan? „Mijn vrouw vindt veel steun in het geloof. Ik ook wel.” Welke rol heeft het geloof in jullie leven?  „Ik ben katholiek opgevoed, en heb tijdens mijn volwassen leven een hele lange tijd wat verder af gestaan van het geloof. Maar je zit in een klotesituatie en je voelt je rot, en ik heb als kind wel geleerd dat bidden troost geeft, dus dat herinnerde ik me. Toen ik kind was bad ik bij wijze van spreken als ik een proefwerk had de volgende dag. Even knielen naast het bed: o help me alsjeblieft om het te halen. Ik greep daar  de laatste jaren weer op terug.” En als je nu bidt, heb je dan ook concrete verzoeken?  „Nee, ik vind het belangrijk om dankbaarheid te tonen. Het is geen wensboekje. Het geloof dwingt je om over het leven dat je hebt na te denken. Een jaar of tien geleden begon ik al meer interesse te krijgen in het geloof. Mijn vrouw was er erg mee bezig en ik merkte dat ik me er soms aan ergerde – kom zeg, er is meer dan alleen de kerk. Maar zij ontleende er steun en kracht aan. In die tijd heb ik besproken  met haar: jij doet veel voor mij, laat ik dan ook wat voor jou doen. Ik merkte dat de kerk me rust gaf. Dat het me een spiegel voorhield. Ik ging meer nadenken over de diepere vragen van het leven. Waarom ben ik zo materialistisch? Wat beteken ik eigenlijk voor anderen? Door het geloof word je teruggeworpen op waar het allemaal om draait.” Waar draait het dan om?  „Dat je het gelukkigst wordt als je iets voor een ander kunt betekenen. Dat is ook een drijfveer in mijn werk. En ik geloof dat er iemand is die op me let, en me behoedt voor al te veel onheil.” En je gelooft dat er straks iemand is die over je oordeelt, en beslist of je naar de hemel mag.  „Ik geloof wel dat je verantwoording moet afleggen. Het geloof geeft in de situatie waar ik in zit rust. Ik kan me wel druk maken, maar ik bepaal niets. Of het komt goed, of niet.” „Ik ben misschien een atypische gelovige”, zegt Van den Heuvel even later. „Dat hele conservatieve, daar heb ik niet zoveel mee. Het belerende ook niet. Na een hectische week is dat moment in de kerk een soort meditatie. Maar veel bijbelteksten gaan aan me voorbij, moet ik zeggen. Soms zit ik daar en denk ik: waar gaat dit over, dit staat zover af van de maatschappij. Ik weet nog heel goed, Peter was neergeschoten. Die week daarna gingen we weer naar de kerk, zoals altijd. En er werd voor alles en nog wat gebeden, maar niet voor hem. Er werd gebeden voor een goede vakantie voor iedereen. Ik werd echt boos. Wat zit ik hier nou eigenlijk te doen. Ik vind dat de kerk de ontkerkelijking aan zichzelf te wijten heeft.” De kerk gaf me rust. Door het geloof word je teruggeworpen op waar het allemaal om draait John van den Heuvel groeide op in Eindhoven, bij zijn moeder en stiefvader. Zijn biologische vader komt uit Marokko en woonde korte tijd in Nederland, maar met hem heeft Van den Heuvel nooit contact gehad – geen behoefte aan. Op zijn achttiende begon hij aan de politieopleiding, later werkte hij als undercoveragent. Omdat hij een bijdrage aan het maatschappelijke debat wilde leveren, werd hij journalist. Hij is 39 jaar samen met zijn vrouw, met wie hij drie volwassen zoons heeft. Terwijl Van den Heuvel en zijn vrouw in februari van dit jaar nog gedesillusioneerd waren doordat zij haar baan verloor, overleden zijn stiefvader en haar vader, een paar dagen na elkaar, vertelt hij. Wat een zwaar jaar. Hoe gaat het nu?  „Wel goed. Het was niet alleen maar rampspoed. Ik heb het gevoel dat mijn vrouw en ik dichter bij elkaar zijn gekomen omdat we de laatste jaren veel stormen hebben doorstaan. We zijn ons huis gaan verbouwen, en kijken verder dan alleen  naar de treurnis.” Je hebt vaak gezegd dat je niet wilt zwichten voor de dreiging die je ervaart, dat je ondanks alles doorgaat met je werk als misdaadjournalist. Waarom eigenlijk?  „Ik heb het gevoel dat mijn werk ertoe doet. Ik kan nog steeds  geluksmomenten hebben door een mooie scoop, een goed interview. Ik denk dat ik dat geluk erg zou missen als ik ermee zou stoppen. Ik zou niet vrijblijvend fietstochtjes over de heide kunnen maken.” Je kunt niet zeggen: je staat nu op nummer één van een dodenlijst, of je bent gezakt naar nummer vijf Maar toen zijn werk in de periode na de moord op Peter R. de Vries „glans” had verloren, heeft hij wel nagedacht over wat hij in de toekomst zou willen doen, zegt hij. „Als ik vind dat het welletjes is geweest, ga ik lekker op een tropisch eiland een boek schrijven. Boeken schrijven. Ik ben groot fan van thrillerauteur John Grisham. Zoiets lijkt me heel leuk om te proberen. John Grisham ‘proberen’ klinkt wel heel erg aanmatigend trouwens, die man heeft geloof ik tweehonderd miljoen boeken verkocht.” Van den Heuvel glimlacht. „Mijn boek staat nu wel op de bestsellerlijst boven John.” Zou de dreiging weg zijn als je zou stoppen met dit werk? „Nou, voorlopig niet, denk ik. Kijk, daar is moeilijk iets over te zeggen. Het is geen exacte wetenschap. Je kunt niet zeggen: je staat nu op nummer één van een dodenlijst, of je bent gezakt naar nummer vijf.” Vroeger, toen zijn carrière net een vlucht had genomen, zat zijn levensvreugde in materialistische dingen, zegt hij aan het einde van het gesprek. „Een mooi huis, een mooie auto voor de deur. De kinderen moesten mooie kleding aan. Daar ging veel van mijn aandacht naartoe. Dat was eigenlijk schijngeluk. Dat moet je ondervinden. Al mijn maatschappelijke succes zou ik inruilen voor mijn oude leven.” John van den Heuvel gaat door de draaideur naar buiten. Voor hem een man in een donkerblauw pak, en achter hem een man in een donkerblauw pak. De auto staat klaar met draaiende motor. Vier stappen door de frisse najaarslucht en Van den Heuvel is weer binnen, achter geblindeerde ramen. Als hij goed en wel in de gordels zit, zeggen de beveiligers altijd hetzelfde, heeft hij net verteld.  „Ingeblikt, we rollen.” 
 Meer afleveringen</p>]]></description>
      <guid>https://nrc.nl/nieuws/2022/12/05/john-van-den-heuvel-ik-zou-al-mijn-succes-inruilen-voor-mijn-oude-leven-a4150463</guid>
      <pubDate>Mon, 5 Dec 2022 05:25:54 +00:00</pubDate>
    </item>
    <item>
      <title><![CDATA[Reinier van Harten: ‘Ik ben bang te snel te gaan, om  maar niet bij mijn gevoelens te zijn’]]></title>
      <description><![CDATA[<p>Bijna een jaar geleden bleek dat zijn artsen een enorme fout hadden gemaakt, en dat gaat Reinier van Harten (31) met zijn vriend vieren. De artsen ontdekten de tumor in zijn hoofd en hals, die mede zijn stembanden aantastte, en die  ze vijf jaar eerder hadden kunnen vinden als ze tóch een foto hadden gemaakt. Een tumor, bovendien, waarvan eerst óók nog werd gezegd dat die kwaadaardig was.  Er volgde een soort rouwbijeenkomst van twee dagen, iedereen huilen, hij vooral in ongeloof, alsof het een droom was – hij zat ánderen  te troosten. Maar die tumor bleek goedaardig. Hij had laatst nog de artsen aan de telefoon. „Die gaan natuurlijk niets toegeven.” Hij neemt een slok groene thee.  Nee, die fouten, al dat verdrietige nieuws, viert hij natuurlijk niet. Wel dat hij vorig jaar duidelijkheid kreeg, waarna hij maandenlang bestraald werd, en dat het nu weer een stuk beter met hem gaat.  Ik zit rechts van hem op de bank in zijn Amsterdamse appartement, bij  zijn goede oor. Hij is doof aan de andere kant. Dat was de schuld van de tumor, het was de aanleiding om naar de dokter te gaan. Samenvattend: hij, Reinier van Harten, zanger, muzikant, theatermaker, hoort  nog maar voor de helft en had een tennisbal in zijn hoofd die zijn stem aantastte.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Voor ik het vraag: ja, muziek maken met één werkend oor „is klote”. Je mist de diepte. „Met jou praten, zo, gaat prima. Maar als iemand aan mijn andere kant zit, kost het me enorm veel energie. Een bar, een café…” Vanavond staat hij bij een concert, dat gaat wel, want daar is de  muziek overal om hem heen. Maar hij weet  hoe muziek door een koptelefoon hoort te klinken en die ervaring is niet meer hetzelfde. Hoe de instrumenten los van elkaar hun eigen plek in een nummer hebben. „Dat mis ik intens.” Reinier van Harten komt uit een muzikaal gezin, zijn vader had conservatorium gedaan en was gitaarleraar. Hijzelf vond gitaar niet interessant, vast omdat pa dat al deed. En voor wie nu naar zijn optredens komt, of zijn shows ziet en die hysterisch vindt:  dan had je hem vroeger moeten zien. Toen was hij pas écht hysterisch, zegt hij. „Ik kon me moeilijk focussen, noten lezen lukte niet. Ik ging ook ieder jaar weer naar een nieuwe pianoleraar.” Hij weet nog dat hij een keer ‘Let’s get Loud’ van Jennifer Lopez wilde leren om  mee te kunnen zingen én om er iets nieuws van te maken. „Piano speelde ik altijd om iets te creëren, nooit om alleen maar muziek te maken.” Ah, dacht zijn vader op een gegeven moment: hij moet een leraar hebben die dingen mét hem bedenkt. Die kreeg hij. Die zei: oké, Reinier, wat vind jíj dan een leuk nummer, dan gaan we uitzoeken hoe je dat kunt spelen.  „Te veel kinderen stoppen met muziek omdat ze de juiste leraar niet hebben gevonden.” Toen hij tegen medeleerlingen op het vwo zei na zijn examens naar de Rockacademie in Tilburg te gaan, waren ze verbaasd. Ze wisten niet eens dat hij veel met muziek bezig was. Van Harten had het altijd geheimgehouden, zijn muziek kwam zelden zijn slaapkamer uit. Zo hield hij wel meer verborgen. Hij had eerst op school nog musicalles, maar werd daarmee gepest. „Dat was een teken: hmm, ik moet creativiteit blijkbaar koppelen aan iets negatiefs, ik mág dit niet laten zien.” Te veel kinderen stoppen met muziek omdat ze de juiste leraar niet hebben gevonden Kinderen gingen dat koppelen aan je seksualiteit „Precies. Op de basisschool werd ik ook al wel uitgescholden, maar dan noemden ze me ‘meisje’, we kenden ‘gay’ nog niet. Ik dacht: prima, dan ben ik dat maar. Maar in de puberteit ga je anders denken: o god, als ik homo ben, betekent dat dan dat ik geen kinderen kan krijgen? Ik moet blijkbaar niet gay zijn, dacht ik, ook al wist ik dat ik dat was. Alles was munitie, ook de manier waarop ik me wilde kleden, lekker extravagant. Dus ik pelde mezelf af totdat ik ‘gewoon’ was.  Hoe deed je dat dan? „Het gebeurde niet meteen, in de eerste en tweede kon het me nog niet veel schelen, maar toen iemand met graffiti dingen over me in de fietsenstalling ging spuiten, dacht ik: fuck, ik wíl dit niet. Ik ging naar een andere school – dat had overigens niets met die pesterijen te maken – en zag het als nieuwe start. Geen meisjes meer als vrienden, geen extravagante kleding, stoppen met musical-les. Ik stelde heel duidelijk regels voor mezelf op.” Een omgekeerde metamorfose dus. Je werd saaier dan je eigenlijk was. „Ja, ik vind het verschrikkelijk als ik er nu aan terugdenk, maar ik snap mezelf óók.” Direct na zijn allerlaatste dag op school ging de vermomming uit en kwam hij uit de kast. Had hij helemaal niet gepland, dat gebeurde opeens. Achteraf weet hij dat het te maken had met het feit dat hij nóóit meer naar de middelbare school hoefde. Nieuwe stad, nieuwe opleiding, nieuw begin. Hij begon meteen weer te experimenteren met kleding, „echt de lélijkste kleurencombinaties”. Heb je spijt dat je die vermomming op school had aangetrokken? „Soms denk ik: als ik het niet had gedaan, was ik  sneller volwassen geweest. Nu moest ik  alles inhalen.” Op de Rockacademie nam hij het ervan. Hij wilde alles „opzuigen”. Optreden, muziek maken, zingen,  drie dagen per week uit. Geen topcombinatie met zijn stem, hij kreeg op een gegeven moment  een verdikking. „Ik weet het, ik heb echt sinds mijn achttiende al een problematische relatie met mijn stem.” Maar die tijd was  bevrijdend. „Ik was ook net een paar weken uit de kast toen ik aan de Rockacademie begon en weet nog hoe ik me daar voorstelde: ‘Ik ben Reinier, ik luister veel naar Stevie Wonder en ik ben gay.’” Hij ging voortijdig weg uit Tilburg, want hij miste de ruimte om nummers te schrijven, iets wat hij al van jongs af aan had gedaan. Dat waren toen al hele theatrale nummers, geïnspireerd door Björk en Kate Bush. Teksten over uitgaan,  dragqueens, over nachtmerrieachtige dingen. Veel crises ook. Hij schreef ooit een nummer dat Wo+Man heet. Dat omschrijft namelijk hoe hij zich voelt. Queer – niet alleen mannelijk, ook heel vrouwelijk. „Nu is die thematiek natuurlijk erg aan de orde.” Je was een Gen Z’er voordat we wisten wat een Gen Z’er was Hij lacht. „Precies, ík was daar al, maar niemand begreep me!” Foto Merlijn Doomernik
 Hij weet nog dat hij   in zijn slaapkamer een nummer schreef dat ‘The Cat with the Burning Eyes’ heette. Ging over zijn moeder, die dat uiteraard niet de meest flatteuze titel ooit vond. Maar zo zag hij haar, in zijn examentijd. De hele tijd controleren of hij wel aan het studeren was. „Lekker dramatisch van me, hè?” Maar dat waren en zijn de nummers van Van Harten gewoon, zegt hij. En nooit letterlijk, altijd verpakt in een metafoor, in een sprookje. Gevoelens worden mensen, mensen worden dieren. En hij denkt nooit alleen in muziek, altijd ook aan de videoclip, de setting, het decor.  Op het conservatorium in Amsterdam kreeg hij meer ruimte voor zijn ideeën. Daar ontstond ook REINDIER, de act waarmee hij successen boekte en nog steeds optreedt.  Het is ook spelen met een tegenstelling: rein als het schone, dier als het ‘vieze’. „Het is een alter ego, de versie van mij die de nacht in gaat en dan een ander persoon mag zijn.” Ik merk sowieso dat je in je muziek en je shows erg speelt met tegenstellingen. „Ik vind die fascinatie in de maatschappij met links/rechts, man/vrouw enzovoorts boeiend. We vinden het zó fijn om te kiezen. Ik ook soms hoor, ook ik kan heel binair denken en dan tegen mezelf zeggen: waarom doe ik dat nou? Het is ook niet verkeerd, maar ik heb het grijze gebied altijd interessant gevonden. En ik wil dat dan niet letterlijk bij mensen in hun gezicht duwen, ik vind het moeilijk om pamflettistisch te zijn. Het moet in verhaaltjes verpakt zitten, een melancholische laag hebben.” We vinden het zó fijn om te kiezen. Ook ik kan heel binair denken, maar het grijze gebied vind ik interessant Dat letterlijke is niet interessant? „Het past niet bij me. Ik word er zelf ook niet door geraakt. Ik word geraakt door kunst, als ik bijvoorbeeld iemand met een bijzondere verschijning zie optreden die een supermooi liedje zingt. Dan voel ik mee. Ik houd van gelaagdheid in kunst, popmuzikanten nemen daar soms niet genoeg tijd voor.”  Net toen het voorspoedig ging op het conservatorium, net toen hij bezig was met een EP, veel boekingen had, geïnteresseerde managers, merkte hij tijdens een optreden in de kelder van Paradiso dat hij één bepaalde noot niet meer kon halen. Het voelde niet als een verkoudheid, zijn stembanden trilden niet meer mooi. De dag erna haalde hij een tweede noot niet, vervolgens werd het steeds erger. De kopstem waar hij zo trots op was, kon hij niet meer gebruiken.  Het bleek een stembandverlamming, maar niet nadat er eerst een foute diagnose door de kno-arts was gesteld. Die verlamming was door een auto-immuunziekte ontstaan, dachten ze. Maar, zo zou vijf jaar later blijken: dat was dus vanwege die tumor. De verlamming had   enkele zenuwen dusdanig aangetast, dat zijn vroegere stembereik ook niet meer zou terugkomen.  Hoe ging je destijds met je stemproblemen om? „Ik speelde altijd met dat vrouwelijke en mannelijke, verweefde dat in mijn muziek. Hoog zingen, laag zingen. Ik had voor mijn gevoel een unieke identiteit gevonden. Dus ik was vaak gefrustreerd. Het werd veel tegen mezelf zeggen wat ik nog wél kon. Werd je daar verdrietig van? „Ja, maar als ik dan vanwege dat verdriet stopte met liedjes schrijven, dacht ik even later: ik vind muziek maken zó leuk, het gaat mij niet alleen om het zingen. Ik wil iets kwijt kunnen in muziek, verhalen bedenken. Dat is voor mij zó helend.  Ik vind  dat je nog steeds best hoog komt met je stem. „Veel mensen zeggen dat. Ik moet ook zeggen dat mijn stem de jaren sinds die verlamming wel weer is gegroeid.” Als jij nu een nummer van jezelf uit 2015 luistert, hoe luister je daar dan naar? „Ik vind dat soms nog steeds moeilijk. Dan voel ik toch: ik heb hiervan een beetje afscheid moeten nemen.” Is er één nummer waarbij je dat gevoel het sterkst hebt? „’Cold Love’ vond ik altijd leuk om te zingen. Ik werk daarop met een soort vocal-apparaatje waarmee ik – met kopstem – een duet doe. Dus twee ‘rollen’ speelde. Dat mis ik wel. Het is gewoon gek als je iets niet meer kúnt doen.” We hebben al anderhalf uur gepraat over de impact van zijn stemproblemen op zijn werk, maar hebben tot nu geen moment stilgestaan bij het feit dat hij ook gewoon een mens is dat begin dit jaar nog bestraald werd vanwege een tumor. „Grappig dat je dat zegt”, zegt Van Harten. „Ik ben erachter gekomen dat ik zelfs tíjdens die bestralingen alleen maar bezig was met: shit, ik sta deze zomer met een eigen show op Oerol, na twee jaar uitstel. Dat moest een hoogtepunt worden, ik werkte er al zó lang naartoe. Maar ik realiseerde me dat ik helemaal niet bezig was met gezond worden. Zelfs tijdens repetities had ik soms enorme koppijn en moest ik kotsen en dacht ik alleen maar: nee door, ik moet door. Want de dokters hadden gezegd dat het kon.” Foto Merlijn Doomernik De drang om dingen te maken, was te sterk. Dat is zijn verwerking. „Ik denk dat ik de werelden die ik creëer ook een vlucht zijn, zodat ik niet bezig hoef te zijn met de realiteit. Maar steeds meer besef ik dat ik ook stil moet staan bij hoe kut het was. Dat het nog steeds pijn doet. Het was een rottijd, ik was een patiënt, superziek. Mijn relatie stond op het spel, omdat mijn vriend opeens voor me moest zorgen en we weinig leuke dingen konden doen.” Toen hij op een zeker moment dit jaar drie maanden niets gepland had, was er tijd om te ‘voelen’, zoals hij dat zegt, en werd hij ook neerslachtig. „Het voelde alsof ik onder een glazen stolp leefde. Niets was leuk. Normaal hield ik van zwemmen, maar als ik ging zwemmen, voelde ik het water niet. Niets kwam binnen, tot aan de zon op mijn huid.” Nu gaat het beter, al is die stolp nooit ver weg. Van Harten speelt vanaf volgende maand in de theater- en dansvoorstelling The Ozard of Wiz van Maas theater en dans, een queer bewerking van The Wizard of Oz, met popmuziek, met voguen. „Ik ga door, want ik wil relevantie voelen, waardevol zijn voor mensen. Als ik niets maak, voel ik me superleeg. Die drang om te creëren heb ik gewoon altijd gehad.” Maar hij heeft wel geleerd om rustiger aan te doen, de tijd te nemen. Vooral zichzelf geen druk op te leggen. Hij wil ook solo weer iets maken, maar wil niet nu al invullen wat dat wordt. „Ik wil niet te snel gaan, omdat ik bang ben dat ik alleen zo snel ga om maar niet bij mijn gevoelens te hoeven zijn.” Wat vind je nu van je stem? „Sinds een jaar denk ik: wow, ik vind hem echt mooi. Een volwassen sound, er zit een zíél in. Ik hoor niet meer dat jongetje, ik hoor een volwassen persoon.” Er is dan ook veel gebeurd met die stem „Ja, en daardoor is hij ook uniek.” 
 Meer afleveringen</p>]]></description>
      <guid>https://nrc.nl/nieuws/2022/11/21/reinier-van-harten-ik-ben-bang-te-snel-te-gaan-om-maar-niet-bij-mijn-gevoelens-te-zijn-2-a4148955</guid>
      <pubDate>Mon, 21 Nov 2022 05:25:55 +00:00</pubDate>
    </item>
    <item>
      <title><![CDATA[Passie voor glas in lood: ‘Dat iemand over 100 jaar denkt: mooi raam’]]></title>
      <description><![CDATA[<p>Toegegeven, de roosvensters in de gotische kathedraal van Chartres, met hun gebrandschilderde heiligen in kobaltblauw en robijnrood, zijn van een andere orde. Maar ook dichter bij huis kun je spectaculaire glas-in-loodramen zien. Met dat doel maakt Wendy de Ruijter (51) soms een wandeling in het Haagse Statenkwartier, ’s avonds, als het licht van binnen naar buiten schijnt dankzij de Hollandse gewoonte om de gordijnen niet te sluiten. „Veel van die statige huizen hebben glas in lood aan weerszijden van de voordeur, met glas in lood erboven, vaak in een art nouveau-achtige boog”, zegt ze. „En daarachter zie je vaak nog meer glas in lood. Dat is zo mooi.” Sommige van die verlichte ramen kent Wendy de Ruijter van nabij. Samen met haar compagnon Cora Truijen (38) heeft ze die gerestaureerd, of nieuw ontworpen. Op een werktafel in hun atelier in de Haagse binnenstad is zo’n raam langzaam gegroeid uit kleine en grotere stukjes gekleurd en helder glas, op hun plaats gehouden tussen dunne, gesoldeerde loodprofielen. Pas als het helemaal af is, kunnen ze het rechtop zetten om voor het eerst te zien hoe het licht erdoorheen valt. „Dat is elke keer weer een fantastisch moment”, zegt Wendy. „Zelfs als de zon niet schijnt, is de lichtval mooi.” „Je kent het raam al, je hebt het getekend, maar op papier blijven het platte kleuren”, zegt Cora. „Als je het rechtop zet, zie je het pas echt.” Glas in lood is uit noodzaak geboren. Glas maken door zand, kalk en soda samen gloeiend heet te stoken, is een oeroude techniek. Maar vensterglas in grotere oppervlakken werd pas in de negentiende eeuw mogelijk. Toch is glas in lood sindsdien springlevend gebleven als kunstzinnige toepassing in kerken, kantoren, scholen en woonhuizen.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Veel mensen laten bestaand glas in lood in hun huis restaureren of brengen het terug waar het in de loop der tijd is verdwenen: in tochtportalen, voordeuren en en-suite-deuren, bovenlichten en dakramen. In  een nieuw ontwerp of het oorspronkelijke patroon. „Met een beetje onderzoek kunnen we meestal wel achterhalen hoe het eruit heeft gezien”, zegt Wendy. „Desnoods bellen we aan bij andere huizen. Van de meeste straten in Den Haag weten we trouwens wel wat voor ramen daar zitten; ons beroep en fascinatie lopen volkomen door elkaar.” Cora: „Meer mensen zouden eens wat vaker naar boven moeten kijken.” Als glazenier waren ze jarenlang zzp’er, in 2020 gingen ze samen. Het Ruijtenhuis, zoals ze hun bedrijf noemden, vult een niche, zeggen ze. Cora: „Glaszetten is vooral een mannenwereld van rauwdouwers. En je hebt dames die leuk knutselwerk maken in glas in lood. Wij zitten er tussenin, en wij doen ook zwaarder werk,  zelf een steiger op om ramen te plaatsen.” Afgezien van een stage of workshop hadden ze geen van beiden een opleiding als glazenier. Wendy werkte eerder als jeugdhulpverlener, maar opeens sloeg de glasliefde toe. „Ik wist: dit is wat ik wil.” Cora werkte „veel te lang in de horeca”. Ze had wel haar diploma als goudsmid. „Ik wist al dat soldeer raar doet als het te heet of te koud is.” Maar glas, dat gestolde kristal, was voor allebei nieuwe materie. Als je iets maar vaak genoeg doet, ontstaat er verbinding tussen je hoofd en je handen; dan stroomt het  Het ziet er moeiteloos uit: een rechte kras met de glassnijder en een tikje met een zachte hamer. Of je breekt het tussen je vingers als een biscuitje. Maar alleen door het eindeloos te doen kun je het onder de knie krijgen. En dan nog: er is glas en er is glas. Glas uit een industriële productielijn breekt minder mooi. Ambachtelijk glas is met de mond geblazen: eerst tot een gloeiende cilinder die je openknipt en die zich in de oven ontkrult tot een vlakke plaat; dat is iets heel anders. Cora: „Als je zo’n plaat oppakt voel je hem meebewegen. Maar fabrieksglas kan zomaar breken. Dan zit er nog spanning in de kristalstructuur, vaak omdat het te snel is afgekoeld.  Als je zo’n plaat snijdt, breekt ie soms opeens alle kanten op. Daarom werken we het liefst met geblazen glas.” Wendy: „Als je iets maar vaak genoeg doet, ontstaat er een verbinding tussen je hoofd en je handen; dan stroomt het.” Hoe hebben jullie elkaar ontmoet? Wendy de Ruijter (links) en Cora Truijen. Foto Annabel Oosteweeghel
 C: „Via Instagram. We ontdekten dat we allebei in Den Haag werkten en bekeken elkaars werk.” W: „Vroeger huurde ik wel mensen in als het druk was, maar ik was nooit helemaal tevreden. Voordat Cora en ik samengingen hebben we wat klussen  gedaan om te kijken of het ook leuk was met elkaar. Nu delen we alles fifty-fifty, de verantwoordelijkheid en de inkomsten.”  C: „Soms loop je vast in een ontwerp. Je voelt dat er iets niet klopt, maar je weet niet precies wat het is. En dat je het dan samen vlottrekt. Dankjewel, check! Dat is een fijn moment.” W: „Wij zijn allebei dochters van ingenieurs, misschien komt daar ons technisch inzicht vandaan.” C: „Ik heb vroeger veel naar architectuur moeten kijken.” W: „Bij mij thuis was het vaak: Hoe ga je dat aanpakken? Verzin een plan. Niet zomaar wat doen, en berekeningen moeten kloppen.” Hebben jullie een rolverdeling? W: „Cora is beter in het klussen, dat er ook bij hoort: boren, schroeven.” C: „Als ik een ontwerp maak, lijnen teken, en Wendy kleurt het in, is het vaak heel anders dan ik voor ogen had, maar altijd mooi.” W: „Als de een stress heeft, is de ander rustiger. Dat geeft ruimte. Ja, we hebben best een goede relatie.” C: „Want we zijn bijna met elkaar getrouwd, hè? We zien elkaar vaker dan onze echtgenoot.” Hebben jullie weleens ruzie? C: „Niet echt. Ik zeg soms: Vandaag ben ik chagrijnig, hoor. Maar alles gaat eigenlijk vanzelf. Als we iets moeten tillen, een deur of zo – dat gaat bij ons woordeloos. Als klanten ons willen helpen zeggen we meestal: Doe maar niet.” W: „Ik weet wat voor mensen zij lastig vindt en andersom, dat komt ook door mijn werk als hulpverlener, je bent gewend om allerlei gezinnen te zien. Dat werkt door.” C: „Een van ons praat dan meer met de klant zodat de ander zich meer op het werk kan concentreren.” Is de klant koning? C: „Wij vinden het moeilijk om een modern raam in een jarendertigwoning te zetten. Of een art-nouveauraam in een strak, modern huis.” W: „Als je een raam bedenkt, neem je mee wie er in dat huis woont, het interieur, hoe het licht in de straat valt. En als het klaar is, moet het kloppen. Dat je denkt: dit raam hóórt in dat huis. Zo draag je ook bij aan de toekomst. Het is een leuke gedachte dat iemand over honderd jaar naar ons glas in lood kijkt, zoals wij nu naar glas in lood van vroeger kijken en denkt: wat een mooi raam.” Is het ambacht of kunst? C: „Alles begint met vakmanschap, maar als je niet creatief bent of geen feeling hebt voor wat wel en niet bij elkaar past, kun je dit werk niet goed doen.” W: „Er is een artistiek element. Lijnen die doorlopen over meerdere vensters naast of boven elkaar, bijvoorbeeld. Lood dat je niet overal even breed maakt, zo subtiel dat je het niet ziet als je het niet weet.” C: „We kijken vaak even rond. Als je nieuw glas in lood maakt en iemand heeft net een nieuwe keuken, kun je een kleur daaruit laten terugkomen in een detail van een raam.” W: „Subtiele samenhang schept rust.” Ze vertellen over het Maerlant Lyceum,  dat glas-in-loodvensters heeft met stukjes gitzwart glas. Die hebben ze gerestaureerd. Net als de veertig ramen van het huis in een restje duingebied waar de architect H.P. Berlage woonde tot zijn dood in 1934.  W: „Als je zo’n raam uit elkaar haalt, kun je precies zien hoe het is gemaakt. En dat het nog steeds hetzelfde ambacht is.” C: „Ik vind het bijna aandoenlijk om kleine foutjes te ontdekken. Een stukje glas dat achterstevoren zit, bijvoorbeeld. Dat je denkt: waar zat je met je hoofd? Het is leuk om er een verhaal bij te bedenken: dit was vast de stagiair. Of: deze glazenier had die dag gedronken.” Met kleuren en lijnen brengen we subtiele samenhang in een huis  Zo slaan Wendy en Cora een brug over de tijd; machines komen er nog steeds nauwelijks aan te pas, hun instrumenten zijn niet veranderd: de snijder, de breektang, de slieter om lange stroken glas te snijden. Het loodmes, een kromme dolk met  verzwaarde achterkant om een stukje glas op zijn plek te  tikken – die heeft de glazenier in de twaalfde eeuw precies zo in zijn hand gevoeld. Cora pakt een raam met een art-deco-lijnenspel en oranje en blauwe stukjes glas. In de hoek van een driehoekig segment zit een luchtbel. „Ik heb het zo gesneden dat die bel precies daar terecht kwam”, zegt ze. „Dan zie je dat dit niet gemaakt is door een machine, maar mondgeblazen. Mensenwerk.” Snijden jullie jezelf weleens? C: „Vaak. Een keer een vingertopje eraf. Meestal trouwens niet aan oud glas, maar aan gewoon vensterglas. Of janhagelglas, glas met een structuur. Als je het breekt, blijven er vlijmscherpe schilfertjes zitten. Het doet geen pijn, maar opeens zit wel overal bloed aan.” Lood is ook niet gezond. C: „Wij laten ons bloed regelmatig testen. Eén keer was het loodgehalte te hoog en sindsdien halen we oude ramen in een waterbad uit elkaar, zodat we geen giftig stof inademen.” Overleggen jullie de hele tijd? W: „Er gaan soms uren voorbij dat het hier volkomen stil is.” C: „En opeens zegt een van ons, volkomen uit het niets: we kunnen het natuurlijk ook zó doen!” W: „En komt er iets nieuws.” Ze laten een nieuw raam in aanbouw zien: een rechthoekig lijnenplan, maar dat wordt doorbroken door bloemen en planten in gebrandschilderd glas, die, elk in lood gevat, omhoog groeien en de rechte lijnen doorbreken.  C: „Onze drijfveer is om steeds beter te worden. Daar hoort het onderzoekende bij, dingen uitproberen, dingen anders doen dan je gewend bent, en met het risico dat ze mislukken, maar dat is geen reden het niet te doen.” W: „Veel oudere mannen in dit werk doen alles alleen zoals ze het geleerd hebben. Wij denken dat we nog niet zijn uitontwikkeld, er is nog zoveel niet gedaan. Dit bloemenraam is een showcase, onze hele expertise zit erin. Als het af is komt het in de winkeldeur. We noemen het onze uitsloofdeur.”  Als Janhagelglas breekt, blijven er vlijmscherpe schilfertjes zitten, opeens zit overal bloed aan  Leven jullie voor glas in lood? C: „Als we geen gezin hadden, serieus, zouden we altijd hier zijn. Toen mijn man en dochter een weekend weg waren, zat ik hier om twaalf uur ’s avonds nog. Ik droomde laatst dat ik in de trein zat en de naam van de volgende halte was de achternaam van een klant. Maar sinds Wendy en ik samenwerken is het wel iets minder geworden.” W: „Jarenlang heb ik er alles voor opzij gezet. Koop ik een nieuwe broek of een nieuwe glasplaat? Makkelijke keuze. Het is nu anders, maar er was een tijd dat ik glas in lood wás, zeg maar. Je hebt ook mensen die zeggen: dit lijkt me gaaf. Maar ze willen of durven zich er niet voor in te spannen. ” C: „Daarom heb ik er moeite mee als mensen iets klakkeloos kopiëren. Dan heb je er niks voor gedaan.” W: „Het is ook wel een eer als ze onze ramen namaken.” C: „Niet per se óns raam. Ik heb überhaupt moeite met kopieergedrag. Probeer zelf om iets moois te maken! Anders is het nep.” Maakt dit het leven de moeite waard? W: „Natuurlijk heb ik een leven naast dit ambacht. Maar dit geeft mij zoveel voldoening: het gevoel dat je iets hebt gevonden dat je echt wil, waarin je helemaal los kunt gaan.” C: „Maar maakt dat je leven de moeite waard?” W: „Ik denk weleens: stel dat ik loodvergiftiging krijg en daaraan dood ga, zou ik dat erg vinden? Natuurlijk. Maar dan zou ik nog steeds denken: dan is het het wel waard geweest: wat ik heb gedaan, wat ik het liefste doe. Stomme gedachte, ik heb kinderen en wil helemaal niet dood en zeker niet aan loodvergiftiging. Maar dan heb ik wel iets neergezet.” C: „Of als het tien jaar van je leven kost?” W: „Zo sterk is het bij mij wel, ja.” 
 Meer afleveringen</p>]]></description>
      <guid>https://nrc.nl/nieuws/2022/11/14/wendy-de-ruijter-en-cora-truijen-over-hun-passie-voor-glas-in-lood-dat-iemand-over-100-jaar-denkt-mooi-raam-a4148197</guid>
      <pubDate>Mon, 14 Nov 2022 05:25:56 +00:00</pubDate>
    </item>
    <item>
      <title><![CDATA[Sieuwert Verster: ‘Als het goed is, dan overstijgt kunst de mens’]]></title>
      <description><![CDATA[<p>Sieuwert Verster (68, woensdag 69) is meer dan veertig jaar lang directeur geweest van het Orkest van de Achttiende Eeuw dat hij samen met fluitist en dirigent Frans Brüggen (1934-2014) heeft opgericht en groot gemaakt. Hij noemt het orkest een „geluksmachine” en praat er graag over, wat hij dezer dagen, nu hij er net afscheid van heeft genomen, ook veel moet doen.  Als ik binnenkom in zijn huis in Amsterdam hebben we het meteen over het Vossius Gymnasium, waar we lang geleden beiden op zaten in verschillende jaargangen, en over de leraren van toen. Verster vertelt, en dat blijkt tekenend,  hoe een gedicht, een kunstwerk dus, van invloed  kan zijn op je leven: de ‘Todesfuge’ van Paul Celan, die de voor literatuur begeesterde Duitsleraar met de klas las, maakte een verpletterende indruk op hem. Hij leerde het gedicht uit zijn hoofd. Een paar jaar later – Verster studeerde toen musicologie en dramaturgie – ontmoette hij ’s ochtends om zes uur op het station van Siena een man die een beetje beschonken in de restauratie stond. Ze raakten in gesprek en de man bleek docent Duits aan de universiteit en hij vierde dat hij net een prijs had gekregen voor zijn vertaling van, jawel: Todesfuge. De jonge Sieuwert barstte meteen los en er ontstond een contact. Hij studeerde met de docent een eenakter van Luigi Pirandello in. Het wordt bij thee en koekjes een gezellig lang en meanderend verhaal, dat nogal over geluk blijkt te gaan. De eenakter heette ‘De man met een bloem in zijn mond’ en die bloem staat voor een tumor in de keel. Nu, in het stuk ontmoetten die twee mannen elkaar op een station – alles rijmt in dit verhaal – waar de trein niet rijdt. De man met de bloem in zijn mond, die vermoedelijk ten dode opgeschreven is, vindt alles mooi: het ochtendlicht, de ontmoeting, noem maar op. De andere man, een man die alles heeft, kan zich alleen maar opwinden over die gemiste trein. De discrepantie in de geluksbeleving van die twee.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Het verhaal gaat verder. Via de eenakter ontmoette hij een Poolse jonge vrouw die hij later achternareisde, maar toen bleek ze al verloofd dus het werd niets, maar de vader van de verloofde was de primarius van een strijkkwartet en die gaf hem een hele stapel platen mee met onder andere muziek van een Poolse componiste. Nu heeft hij een platenlabeltje, Attacca, waarop hij hedendaagse muziek uitbrengt en binnenkort komt daar een cd uit met muziek van deze Grazyna Bacewicz.  „Dit dus als voorbeeld van hoe als je één keer een Duits gedicht uit je hoofd leert er van alles kan gebeuren.” Foto Roger Cremers
 Het kan ook dienen als voorbeeld van Versters zonnige kijk op het leven en van zijn vermogen om in te gaan op wat zich voordoet. Zo is hij eigenlijk ook aan het avontuur met het Orkest van de Achttiende Eeuw begonnen, hoewel dat niet correct gezegd is want er was helemaal nog geen Orkest van de Achttiende eeuw, maar er was wel Frans Brüggen.   „Frans Brüggen was als jongeman met Louis Andriessen achter op de scooter naar Italië gereisd om daar aan de componist Luciano Berio een stuk voor blokfluit te vragen. Dat is gelukt, hij raakte bevriend met Berio en toen heeft hij het huisje van Berio in Ligurië gekocht, want Frans verdiende veel geld met al die blokfluitrecitals over de hele wereld. Hij kende mijn ouders en die hadden een huis in Toscane en Frans zei: dat wil ik dan weleens zien, en toen wilde hij daar ook  een huis.” Het zijn de kunsten die elke keer triomferen en ons optillen. Daar draait het voor mij allemaal om Brüggen kocht een schitterend uitzicht met een ruïne erop en Versters vader, die  architect was, maakte een restauratieplan. Sieuwert wierp zich op als degene die de verbouwing van de ruïne in de gaten zou houden. Hij wist toen al het een en ander van oude muziek, en kende Brüggen zelf ook al,  hij had als studentenbaantje een administratief-muzikale klus voor hem gedaan, bij hem thuis. „Frans speelde toen vaak tijdens recitals  vóór de pauze oude muziek en na de pauze hedendaagse muziek, veel stukken  van Louis Andriessen. Sommige van die stukken waren met bandrecorder, en dan ging ik mee en dan moest ik op het juiste moment de band aanzetten. Doodzenuwachtig natuurlijk.”    Zo ontstond de vriendschap en zo grijpt alles steeds in elkaar in een wonderlijke mengeling van toeval, gretigheid,  ontvankelijkheid en daadkracht.  „Alles komt altijd in mijn geval vanzelf. Dat is wel een van de redenen dat ik me afvraag of het überhaupt zinvol is om met mij dit gesprek te voeren. Ik word vaak aangesproken door mensen op straat die zeggen: zal ik u troosten of wilt u wat antidepressiva, ik kan er blijkbaar heel verdrietig uitzien. Je kent de eerste regel van Tolstojs Anna Karenina? ‘Alle gelukkige gezinnen lijken op elkaar, elk ongelukkig gezin is ongelukkig op zijn eigen wijze.’  De waarheid is dat ik een van de gelukkigste mensen ben die ik ken, en dat ik het gevoel heb dat ik dus niet veel bijzonders te vertellen heb over wat het leven de moeite waard maakt.” Maar waarom zou er over geluk niets te vertellen zijn? Omdat Tolstoj dat nu zegt… „Bij het laatste concert van mij als directeur  in Amsterdam hield de burgemeester een toespraakje, met wie ik sinds een jaar of twee in een comité zit. Aan het eind zei ze: ‘Ik waardeer je intellectuele diepgang en humor’. Nou dat heeft wel de  nodige spot bij mijn orkestvrienden, mijn kinderen en mijn vrouw opgeleverd, want intellectuele diepgang, daar moet ik je in teleurstellen, dat, nee…” Plezier hebben in dingen is ook de moeite waard vind ik, en meteen begint hij weer enthousiast te praten, over zijn vier grootouders, allemaal begeesterd door iets, en  hoe hij zelf al op de middelbare school wist dat hij iets in de muziek wilde worden. „Muziek was voor mij de stem van de planeet. Maar: ik kan niet componeren. Ik speelde piano, klarinet en viool: beroerd. Dat is geen bescheidenheid. Dus ik ben muziekwetenschap gaan studeren want ik dacht: dat is de oplossing.” Wat bedoel je met ‘muziek  is de stem van de planeet’? „Dat het de kunsten zijn die elke keer weer triomferen en ons optillen. Daar draait het toch voor mij allemaal om. Wat muziek betreft, heb je drie groepen mensen, even los van de mensen die helemaal niet om muziek geven: mensen die van muziek houden, dat zijn er veel; mensen die veel van muziek weten, dat zijn er al minder maar ook nog veel. Maar er zijn maar weinig mensen die echt wezenlijk begrijpen, en ook kunnen uitleggen, waaróm iets werkt, zodat je ineens een stomp in je maag krijgt en denkt: dát is het dus. En dat heb ik in die 40 jaar met het orkest een groot aantal keren mogen meemaken.” En wat is dan dat ‘begrijpen’? Wat  ga je dan begrijpen? „Dat kan ik je niet uitleggen.” Foto Roger Cremers Maar misschien kunnen we er wel iets dichterbij komen. „Het heeft ermee te maken dat je denkt dat je je op dat moment kunt verplaatsen in de kop van de componist. Dat je denkt: nu snap ik wat hij of zij wilde. Toen Frans gestorven was dacht ik: ik wil een monument voor hem achterlaten. Dus toen ben ik naar Louis Andriessen gegaan en die heeft May  geschreven, op fragmenten van Gorters Mei.  In dat stuk hoor ik een  vorm van tederheid terug waarvan ik altijd wel vermoedde dat Louis die had, maar hij verborg die onder veel lawaai en gestamp. Nu maakte Daniel Reuss [de dirigent van Capella Amserdam] dat schitterend hoorbaar, met zoveel van die momenten dat je echt je nekharen overeind voelt gaan, dat je weet: dit akkoord is echt absoluut briljant, het had niet iets anders kunnen zijn. Het is een vorm van onvermijdelijkheid, je voelt dat en denkt: ‘Ah! dít is instrumentatie’, en opeens verandert alles. Dat je als het ware een groter overhemd aan moet om het geluksgevoel te herbergen.” Het is dus ook echt kénnis. Je kunt horen: het moest dit akkoord  zijn. „Muziek is vakmanschap, wetenschap, kennis en kunst. Alles bij elkaar. Bij de allergrootsten leiden beheersing van het ambacht, wetenschappelijk besef en vernieuwingsdrang, dus net weer iets anders doen dan je voorgangers deden, in combinatie  met geniaal talent, tot dingen die je niet had kunnen vermoeden.” Nog even terug naar dat moment van inzicht: wat wil je dan begrijpen? „Je bent natuurlijk jaloers of onder de indruk van mensen die iets kunnen maken. Je wilt het liefst weten: hoe komt iemand hierop? Wat is hier gebeurd dat iemand ineens op deze maat komt, op deze orkestratie, op deze ontwikkeling, noem maar op.” Wil je dan begrijpen wat de componist heeft gedacht of wil je dan begrijpen wat hier gebeurt? „Ik denk dat dat min of meer samenvalt.” Dat denk ik niet. Het stuk is toch groter dan de maker? Dat maakt kunst interessant.  „Ja als het goed is, moet het de mens overstijgen. Maar dat is wat ik bedoel met vakmanschap: het begint met kennis en vervolgens het beheersen van het ambacht om die kennis te kunnen gebruiken, fuga’s leren schrijven enzovoort, in combinatie met de goddelijke vonk die alleen maar door die ene  persoon op dat moment bedacht kan worden. Het zijn die drie lagen die je opeens het gevoel geven dat je dichterbij komt. Alsof je intelligentere oren krijgt, of dat je ontdekt dat er behalve de kleuren die je al kende nóg een kleur is. Het is, het is… openbaring klinkt zo religieus, maar ik begin een concert vaak als heiden en ik kom buitengewoon religieus weer naar buiten.” Muziek is vakmanschap, wetenschap, kennis en kunst  Maar dat was niet zijn werk. Zijn werk, als directeur, moet er veel praktischer hebben uitgezien, veronderstel ik. Hij laat de schema’s zien die hij gemaakt heeft voor de laatste grote tournees van het orkest, de 181ste tot en met de 183ste. Er staat steeds op waar ze zijn, wat ze spelen, wie de dirigent is en wie de concertmeester, welke solisten eventueel optreden, wie er in het orkest zitten, wanneer en waar er gerepeteerd wordt, hoe ze reizen, wanneer ze eten.  „Ik heb muziekwetenschap gestudeerd, ik heb vroeger veel toneelgespeeld en ik ben twee jaar koeherder geweest. Die drie dingen bij elkaar waren volgens Frans het ideale pakket aan opleidingen om een dergelijke groep bij elkaar te houden. Een tournee vraagt eigenlijk een totale regie: we komen bij elkaar uit onze 21 landen, we omhelzen elkaar, we laten foto’s zien van onze partners en onze kinderen, we condoleren elkaar met het sterven van ouders en gaan aan het werk. En dan komt er een boog van de eerste repetitie tot het slotapplaus van het laatste concert. Die totale boog, die regie, dat was mijn taak, en dan bedacht ik ook waar we gingen spelen en samen met Frans en met inbreng uit het orkest wát we gingen spelen. En ja natuurlijk moest ik ook hotels reserveren en vliegtuigen enzo.” Foto Roger Cremers De organisatie daarvan viel volgens hem erg mee. Hij werkte veertig jaar lang met alleen Ineke, een voormalig danseres, en dan zaten ze samen vooral thuis alles uit te vogelen. Hij vond het geweldig, dat reizen met het orkest al die jaren, zegt hij.  „We hadden natuurlijk ook ontzettend veel succes. Het was bijna altijd overal uitverkocht. En dan ga je naar het hotel –  ja, nu zijn we wel wat bedaagder geworden, al is er wel weer een jonge generatie bij – en zaten we nog tot twee uur in de bar te praten over wat we de dag erna gingen doen. Het was avontuurlijk, we hadden het idee dat we onsterfelijk waren, dat we de wereld veroverden, dat we de muziek verder hielpen, dat we interpretaties vonden die… ik weet dat ik weleens dacht als een ander orkest een Beethovencyclus had uitgebracht: ‘Waarom nou, dat hebben wij toch al gedaan, dat kon toch niet meer beter?’ Dat is natuurlijk onzin, maar we waren zo gelukkig.” Je praat  nu steeds over ‘wij’ maar jij was dan de enige die geen muziek maakte. „Ja. Dat was soms rot, ik heb me natuurlijk ook weleens eenzaam gevoeld daardoor. Maar ja, daar staat dan tegenover: we waren er omdat ik het had bedacht en georganiseerd. Het eventuele verdriet is volledig gecompenseerd door de vreugde dat ik meegeholpen heb iets tot stand te brengen. En dat er zoveel mensen zoveel extreem gelukkige momenten doorgemaakt hebben.” 
 Meer afleveringen</p>]]></description>
      <guid>https://nrc.nl/nieuws/2022/11/07/sieuwert-verster-als-het-goed-is-dan-overstijgt-kunst-de-mens-a4147475</guid>
      <pubDate>Mon, 7 Nov 2022 05:25:56 +00:00</pubDate>
    </item>
  </channel>
</rss>
