<?xml version="1.0" encoding="utf-8"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[Petra Quaedvlieg: ‘Een hond draagt je niks na. Bij mensen is dat heel anders’]]></title>
      <description><![CDATA[<p>De hond van Petra Quaedvlieg stierf plotseling, drie jaar geleden. ’s Ochtends werd ze ziek, ’s avonds was ze dood. De hond had grote, spitse oren en heette Xiaohei, Chinees voor ‘Zwartje’. Quaedvlieg had haar meegenomen uit Shanghai, waar ze negen jaar heeft gewerkt als freelance journalist, terwijl haar man er correspondent was voor de Volkskrant. Na de dood van de hond ging Quaedvlieg (61), die nu in Maastricht woont, tot haar eigen verbazing wierook aansteken en kaarsjes branden. „Terwijl: ik ben helemaal niet religieus.” Xiaohei kreeg een graf achter in de tuin, ze werd gewikkeld in de oude paardendeken uit China waar ze vaak op lag in de winter. Petra Quaedvlieg: Je hond eet je niet op. Uitgeverij Noordboek, 96 blz. € 16,90 In de weken daarna bleef Quaedvlieg dezelfde dagelijkse rondjes doen die ze met de hond liep. Ze merkte dat ze in gedachten tegen de hond praatte. „‘Wat denk jij Xiaohei, zal ik dit doen of zal ik dat doen.’” Het zette haar aan het denken over haar relatie met de hond, en met dieren in het algemeen. „Ik dacht: deze hond was in China waarschijnlijk bestemd voor de hotpot, en voor mij was ze zo belangrijk dat ik haar begraaf met rituelen. Maar andere dieren eet ik wel gewoon op. Hoe komt dat toch?” Uiteindelijk schreef ze een boek over de relatie tussen mensen en dieren, het eerder dit jaar verschenen Je hond eet je niet op. Het heeft de vorm van dertien brieven, gericht aan de dode hond uit China. U bent vleeseter? „De afgelopen jaren ben ik veel minder vlees gaan eten, en door de dood van mijn hond ben ik er nog meer over na gaan denken. Maar nee, ik ben niet helemaal vegetarisch. Af en toe eet ik vlees van koeien uit de streek of andere waarvan ik weet waar ze vandaan komen.” Heeft u weleens ‘hond’ gegeten in China? „Ik niet, mijn man wel, toen hij daar een verhaal over schreef. Erna belde hij me op vanuit de taxi: ik heb een doggybag voor je, haha. Nee, geen haar op mijn hoofd dacht eraan dat te gaan eten. Maar je kan je natuurlijk afvragen waarom niet. Want een varken is net zo intelligent en sociaal als een hond, misschien nog wel meer, en die eten we massaal.” Honden én varkens maakten deel uit van haar kindertijd, in een dorpje bij Heerlen. „Wij speelden weleens in een varkenswei, dan jaagden we de varkens op. Ze konden ontzettend hard rennen.” Thuis hadden ze een Viszla, een Hongaarse jachthond, die los mocht lopen in de grote achtertuin. Rond haar zestiende vond ze op straat een puppy. „Ik was uit geweest en hoorde gepiep aan de overkant. Bij de voordeur van de slager lag een heel wollig klein hondje, dat uitgroeide tot een enorme zwarte bouvier.” Nu ze weer in Limburg woont, merkt ze dat de varkens uit het landschap zijn verdwenen. „Die zitten nu in megastallen. Honden zien we elke dag, varkens zien we niet.” Het verklaart deels, denkt ze, waarom mensen in Nederland varkens eten en geen honden. „Varkensvlees ligt verpakt in de supermarkt, het is een product. Met het dier heeft het niets meer te maken.” Toen haar dochter van tien in Shanghai een hond wilde, stond ze niet te springen. „In deze miljoenenstad gaan we echt geen hond nemen, dachten mijn man en ik. We waren ook veel op reis, waar moesten we die hond laten? Maar een Nederlandse vriendin daar zei: doe het nou gewoon, als je weg moet, kan die hond bij ons.” Ze kregen Xiaohei via een organisatie die straathonden opving. „Ze was door twee Chinese zakenvrouwen gevonden in Hunan, een provincie waar hond eten toen normaal was. Ze zat met ijzerdraad vastgebonden aan een paal en had een grote halswond. De vrouwen namen haar mee. Maar toen zaten zij met die hond. Ze woonden op veertien-hoog in Shanghai en hadden er helemaal geen tijd voor. Ze hoopten dat ze bij een gezin zou komen dat met haar zou gaan wandelen.” Met de Chinese hond ontwikkelde ze een andere relatie dan met de honden uit haar jeugd. „Dat waren dieren om mee te spelen, hun aanwezigheid was voor mij vanzelfsprekend. Xiaohei hadden we geadopteerd, we wisten wat er met haar gebeurd was. Ik dacht: die hond heeft vreselijke dingen meegemaakt, daar moeten we extra goed voor zorgen.” Gaan mensen in China wezenlijk anders met honden om? „Het leven in China is harder, voor iedereen en ook voor dieren. Er is een oude uitdrukking dat Chinezen, zeker mensen in Zuid-China, alles eten wat loopt, kruipt en vliegt. Als er honger is, moet je natuurlijk ook alles kunnen eten om te overleven. Tegelijkertijd is de hond, zeker de rashond, een statussymbool geworden. In de buurt waar wij woonden in Shanghai hadden mensen soms een heel dure hond met een dekje, slofjes, die allemaal lekkere hapjes kreeg. In de dierentuin van Shanghai, waar wij tegenover woonden, werden rashonden getoond achter glas. Die zaten in hun eentje in een soort huiskamer, met een gordijntje en een bed en een schilderijtje.” Dat is voor ons vreemd, maar ú ging brieven schrijven aan uw hond. Waarom? „Via de hond spreek ik tegen de lezer. Door tegen de hond te praten probeer ik erachter te komen hoe mensen zijn, de hond wordt een soort spiegel. Ik ben gaan beseffen hoe geconditioneerd wij mensen eigenlijk zijn, terwijl wij juist van dieren zeggen dat ze geconditioneerd zijn. De hond van Pavlov, weet je wel, die al gaat kwijlen als hij een belletje hoort.” In welke zin zijn mensen geconditioneerd? „Mensen lopen door de supermarkt, of een winkelcentrum, en kopen dingen die ze helemaal niet nodig hebben, de zogenaamde impulsaankopen. We denken dat we zo vrij en autonoom zijn, maar de hond is in zijn beperktheid eigenlijk vrijer. Want die hoeft niet na te denken over waar hij mee bezig is. Nietzsche zegt: we voelen ons superieur aan dieren, want wij zijn intelligent, kunnen nadenken, hebben ons leven onder controle. Tegelijkertijd benijden we het dier omdat hij in het moment is. Wij zouden dat ook willen zijn, maar wij moeten er heel veel moeite voor doen.” Descartes zei: een dier heeft geen ziel. „Klopt, hij zei: wij mensen denken, daarom hebben we een ziel. Dieren denken niet, dus hebben ze geen ziel. En als je geen ziel hebt, dan ben je eigenlijk hetzelfde als een machine. Terwijl Descartes zelf een hondje had, Monsieur Grat – de naam kwam van het Franse werkwoord voor krabben, gratter. Natuurlijk heeft ook hij met zijn hondje gespeeld. Hij heeft dus gewoon gezien dat zijn hond geen machine was, dat hij op je reageert. Een tijdgenoot van Descartes, de Engelse filosoof Cudworth, dacht dat dieren wel degelijk een ziel hadden. Kijk maar, zei hij: als je dieren bestudeert, dan zie je dat ze een heel complexe manier van communiceren hebben. Ze zijn talig op een manier die wij ons niet kunnen voorstellen, omdat wij niet in de huid van een dier kunnen kruipen.” Boven de brieven aan uw hond staat ‘Dierbare reisgenoot’. Waarom die aanhef? „Xiaohei was letterlijk onze reisgenoot, ze ging vanuit China mee naar Nederland, van Shanghai naar Maastricht. En: een hond leeft met je mee. Ik ben me pas na haar dood gaan realiseren hoe wederkerig de relatie is. Ik zorg voor de hond, maar de hond reageert ook op mij. Als je je niet goed voelt, of boos bent, zie je de hond kijken. Als iemand in huis kwaad is, trekt ze zich terug.” Hoe heeft Xiaohei de overgang naar Nederland doorstaan? „Heel goed. Wij dachten: die komt getraumatiseerd uit het vliegtuig. Maar ze kwam kwispelend door de deuren op Schiphol, een stewardess hield haar aan de lijn.” Net als menselijke relaties kent de mens-hondrelatie pieken en dalen. Een keer liet Quaedvlieg Xiaohei per ongeluk te lang alleen thuis. Bij terugkomst bleek ze te hebben gekotst en gepoept. „Die arme hond was tegen de deur op gesprongen, had aan de deur gekrabd. Ik zag dat het een drama was geweest. Je voelt je heel schuldig en dat blijft lang hangen. Zelfs nu, als ik eraan terugdenk, denk ik, hoe heb ik dat kunnen doen? Terwijl de hond alleen maar jankt van blijdschap als je er uiteindelijk weer bent. Er is geen enkele vorm van woede of wrok, een hond draagt je niks na. Bij mensen is dat heel anders.” De hond heeft haar een keer gebeten tijdens een wandeling door de heuvels. „Ze was los en liep tegen schrikdraad aan. Ik rende naar haar toe en probeerde haar ervanaf te trekken; in een impuls beet ze in mijn hand.” De wond moest bij de huisarts worden gehecht. „Later vond ik het wel mooi, zo’n litteken. Zeker na haar dood was ik er wel blij mee. Dat je een fysiek merkteken hebt.” Is dat een soort verbinding? „Ja, ik denk het wel.” Waaraan is de hond overleden? „Orgaanfalen. Er kon niets meer gedaan worden. Maar als de dierenarts had gezegd dat ze met een operatie gered had kunnen worden, had ik dat ook niet gedaan. Ik dacht: er gaat niet geknutseld worden aan deze hond. Zeker niet met zo’n verleden van mishandeling. Dieren mogen bij ons niet meer gewoon doodgaan. Vroeger kregen huisdieren een spuitje als ze iets kregen. Uit barmhartigheid, dan waren ze van hun lijden verlost. Nu is het: misschien kan er nog iets geknutseld worden. Ik denk dat je wel de vraag moet stellen voor wie je dat doet. Doe je het voor het dier of doe je het voor jezelf?” Wat bleef er achter van de hond? „Het sterke besef dat zo’n dier niet inwisselbaar is. Dit was zo’n bijzondere hond, ik heb nog nooit zo’n hond gezien. Mijn vader zei: als je dit dier in de ogen kijkt, dan zie je een old soul. Die heeft al allerlei levens achter de rug, zo’n wijsheid straalt die uit. Een heel rustige hond was het. Niet geïnteresseerd in een stok of een balletje, dat vond ze allemaal onzin. Die hond wilde gewoon ‘zijn’. Ze kon ergens gaan zitten en alleen maar om zich heen kijken, met die oren recht omhoog. Kijken: wat gebeurt hier allemaal?” U hebt in de huiskamer geen foto van Xiaohei. „Daarmee vermenselijk je de hond. Ik zou de hond de hond willen laten.” Maar u hield wel een begrafenisritueel. „Dat ging over mijn afscheid van de hond. Of van de relatie die ik met haar had.” Ze loopt nog steeds de rondjes die ze ook liep met de hond, naast andere wandelroutes. „Gisteren zag ik een zwerm spreeuwen een choreografie maken in de lucht. Een hele tijd stond ik naar boven te kijken, ik zag ook andere mensen dat doen. Je ervaart iets bijzonders wat niet in woorden uit te drukken is. Het is subliem. Het raakt je. Dat is wat dieren kunnen doen.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/11/11/petra-quaedvlieg-een-hond-draagt-je-niks-na-bij-mensen-is-dat-heel-anders-a4872650</guid>
      <pubDate>Mon, 11 Nov 2024 05:28:30 +0000</pubDate>
    </item>
    <item>
      <title><![CDATA[Bregje Hofstede: ‘De individuen die we zijn, bestaan niet zonder anderen’]]></title>
      <description><![CDATA[<p>Hoe zullen we het zeggen? Dat de roman Oersoep van Bregje Hofstede gaat over grensverleggende seks, intense pijn, hallucinante drugstrips? Dat ze beschrijft hoe ze bij die ervaringen toegang kreeg tot de onzichtbare wereld die schuilt onder de zichtbare oppervlakte? Dat die wereld er dus ís. „Ik heb nog steeds niet het ideale antwoord op de vraag waar mijn boek over gaat”, twijfelt ze. „Als je de plot beschrijft, blijft er niet veel over: een vrouw bevalt, heeft een heftige ervaring en gaat dan op zoek naar parallelle ervaringen, in seks, in drugs. Dus ik probeer liever een stapje dieper te gaan: het gaat over de angst én het verlangen om de controle te verliezen. En hoe je daarbij tegen de wanden van je ik aan loopt, hoe eng het is om daaruit te breken, maar ook hoe moeilijk het is om daarin opgesloten te blijven. Maar dat is weer zo abstract.” Je zou ook kunnen zeggen: Oersoep, de derde roman van Bregje Hofstede (1988), is een boek over wat het leven de moeite waard maakt. Het is in elk geval een van de vijf kanshebbers om deze woensdag de Boekenbon Literatuurprijs (50.000 euro) te winnen. En een boek dat de meningen verdeelde: bij recensenten en andere lezers was er zowel grote lof als sceptisch, niet-overtuigd schouderophalen. „Ik ben niet beledigd als mensen niets met mijn boek kunnen. Dat je zegt: leuk dat jij een weirde ervaring had tijdens je bevalling, maar wat heeft dit met mij te maken? Ik herken dat wel: mensen die je per se willen vertellen over de zaligheid die ze bereikt hebben met hun laatste paddotrip, geven mij de indruk dat ze vooral bevestiging zoeken. Dat ze er helemaal geen rust hebben gevonden, maar zoeken naar erkenning voor hun verlichte staat. Daar ben ik niet op uit. Maar ik wil het wel communiceren, natuurlijk, vanuit de overtuiging dat het het waardevolste is dat ik heb.” Dat is: ‘het vage, bijna niet te benoemen gevoel dat er iets achter de tastbare dingen ligt, iets goddelijks, iets goeds’, om een formulering uit Oersoep te lenen. Haar bevalling maakte dat gevoel in haar los. „De ochtend na die nacht kon ik nog niet eens rechtop zitten, maar begon ik liggend in bed wel voicenotes op te nemen, om te beschrijven wat ik had meegemaakt. Ik dacht: hier zit wat. Behalve erg pijnlijk vond ik bevallen ook waanzinnig. Ik had het gevoel dat ik in mijn eigen lichaam opgesloten zat én dat ik daar met die baby uit moest: we waren twee mensen in één lichaam en er was maar één uitgang. Ik was bij het ontstaan van het leven en voelde me ook vlak bij de dood – en ik was niet alleen, zodat ik niet eens goed kon spreken van ‘ik’, een omkaderd ‘ik’, een zelf.” Je was onderdeel van iets groters. Of je was, zou je kunnen zeggen, aan het trippen. Wat maakte dat je dacht: hier moet ik iets mee? „Het deed me denken aan wat ik vroeger zo meeslepend vond aan rugby spelen. Het is fysiek overweldigend, volledige chaos. De normale grenzen van schoon, droog en warm blijven, gelden niet. Er wordt aan je gesjord, heen en weer gesmeten, maar ik vond dat, in een tijd dat ik slechter in mijn vel zat dan nu, zeg maar heel strák in mijn vel zat, heel bevrijdend.” Ontsnapping in fysieke ervaringen is een thema in haar boeken. In haar roman Drift (2018) besluit een vrouw te vertrekken uit het zorgvuldig opgebouwde, maar ingedutte, onbevredigende leven en huwelijk dat ze heeft. In haar essay De herontdekking van het lichaam (2016) beschrijft Hofstede hoe een burn-out haar deed beseffen dat ze zo met haar hoofd leefde, dat ze haar lichaam genegeerd had. „Die bevalling was een vorm van zelfverlies, iets waar ik in mijn leven vaak bang voor was geweest, maar waar ik ook telkens bevrijding in vond. Je hoeft geen kind te hebben gebaard zonder pijnstilling om dit te weten. Zelfverlies opent een poortje. Veel mensen zijn daar actief naar op zoek. Het is inmiddels in mijn omgeving bijna banaal geworden om ervaringen op te doen met paddotrips of ayahuasca – en dan de stem van Moeder Aarde te horen. Denk ook aan mensen die 36 uur lang door de Alpen rennen, zo’n ultramarathon, waarna ze gaan hallucineren, bijna het leven laten. Wat die mensen beschrijven, is dat alles uiteindelijk helder en stil wordt.” Een bijna spirituele ervaring. „Ja, een manier voor moderne westerse mensen zonder godsdienst om niet alleen bezig te zijn met het dagelijks brood, om een vorm van verlichting te bereiken. Zonder naar de kerk te gaan of Mariaverschijningen te ervaren.” Hoe stond jij in je leven tegenover religie? „Ik kom uit Ede, we waren een niet-religieus gezin in de Biblebelt, en mijn beeld van religie was dat van een vrij knorrig christendom. Er waren veel dingen die niet mochten. Ik kon daar geen chocola van maken, want wat zou die vriendelijke, zielige Jezus nou echt gewild hebben dat onze buurmeisjes naar binnen werden gehaald als wij op straat kwamen spelen?” Je kende dus ook de andere kant van die religie, voorbij de voorschriften en regels. „Ja, toen ik een jaar of zeven, acht was had ik ook een soort religieus verlangen – het leek me zo fijn dat er een groot verhaal was, dat niet voorbijging, dat een leven niet betekenisloos was. En ik dacht ooit op vakantie: dit mooie kerkje kan toch niet neergezet zijn voor iets wat helemaal niet bestaat? Later ging ik er ook op neerkijken, op de dan-hoef-ik-wel-niet-naar-je-stomme-feestje-manier, en ik werd achterdochtig over de machtsstructuren die bij de georganiseerde religie komen kijken. Maar de troost en zingeving die mensen eruit halen, bleef ik missen. Inmiddels kan ik de mystiek goed waarderen – dat gaat sterk over de persoonlijke ervaring, zonder autoriteitsfiguur die tussen jou en dat grote komt te staan.” Waardeer je dan de manier waarop de mystici die persoonlijke religieuze ervaringen zoeken? Of geloof je ook echt in het bestaan van dat hogere? „Tja, de vraag is: wil ik dit geloven of geloof ik dit echt? Op momenten – zoals tijdens mijn bevalling, of tijdens een heftige drugstrip, of tijdens heel intense seks, als je niet meer precies weet waar de grens is tussen jou en de ander – was er nul twijfel, toen was het een heel overtuigende realiteit. En of er méér is buiten ons bewustzijn, is eigenlijk de vraag niet: er is steeds meer onderzoek naar de intelligentie van planten. Hoe reageren die op hun omgeving, wat kunnen ze voelen en communiceren? Dat gaat buiten onze directe waarneming om, maar we ontdekken er steeds meer over. Dat is mijn beste werkhypothese: dat het menselijk bewustzijn misschien niet slim of gevoelig genoeg is om alle andere vormen van bewustzijn helemaal te doorzien. Maar dat het er soms toch aan kan raken.” Je schrijft ook over de elektromagnetische straling die planten hebben, als ze wel of niet bevrucht zijn, wat bijen dan weer kunnen aanvoelen. Die bijen weten natuurlijk ook niet van welk systeem zij daarmee deel uitmaken, terwijl die ordening er toch echt is. „In zo’n systeem leven wij mensen ook, hè: er is heel weinig individueel aan mij. Ik kan niet eten zonder dat andere mensen eten verbouwen en naar de supermarkt brengen. Ik schrijf geleende taal. De individuen die we zijn, bestaan niet zonder anderen.” Zou het erg zijn als het niet waar was, dat er niet méér is, als het toch allemaal een illusie blijkt? „Ja, maar nee. Dan is het toch mooi dat het zo werkt: dat we behalve werkende longen en een spijsverteringssysteem ook dit vermogen kregen waarmee we met onze existentiële angst kunnen omgaan. Dat die illusie mij in staat stelt te geloven dat alles met alles te maken heeft – ik weet dat dat ook dicht bij gekte komt – is een vorm van zielzorg. Ik vind het dan eigenlijk prima, dat ik actief dat soort illusies creëer en ervan leef, als schrijver.” Beschouw je schrijven als zielzorg? „Het is misschien niet zo literair om te zeggen – want we vinden nog erg dat kunst autonoom moet zijn – maar mijn schrijven is heel performatief, het heeft een bedoeling. Het is een instrument om mijn weg te vinden in het leven. Voordat ik aan Oersoep begon was ik met een heel ander boek bezig, heel anders, niet persoonlijk, niet over mezelf, maar dat voelde lui. Het is best gemakkelijk om van alles te verzinnen en al die dingen met elkaar te laten kloppen en resoneren, zodat het iets gaat betekenen. Want ja, jij hebt als almachtige schrijver de controle. Maar waar ik dan mee worstel is: ik heb niet zo’n leven waarin alles met alles echoot, ik heb een gewoon chaotisch leven waarin ik het moet doen met de dingen die op mijn pad komen, en daar moet ik dan zin en betekenis uit sleuren. Dat vond ik een veel uitdagender opdracht.” Door van je leven een roman te maken, waarin lezers ervan uitgaan dat alles met alles samenhangt, ontstaat toch weer orde? Is dat dan geen illusie? „Ja, wel als je die orde al te bewust aanbrengt, maar dan voelt wat je schrijft kunstmatig. Daarom is schrijven ook veel werk, heel veel weggooien, de ideeën laten bezinken en composteren, pas tevreden zijn als wat er staat helemaal waarachtig voelt. Daarin probeer ik dus ook een soort orde of waarheid buiten mezelf te laten neerslaan. Daarom moesten sommige passages ook extreem intiem worden, soms best ongemakkelijk. Maar ik weet: als je maar genoeg inzoomt, zien alle mensen er hetzelfde uit. En daarmee wordt het weer anoniem en gaat het ook minder over mij. Hoe intiemer het wordt, hoe gênanter en gedetailleerder ik mezelf blootgeef, hoe meer mensen zeggen dat ze zich erin herkennen.” Je beschrijft vergaande ervaringen, pijn bijvoorbeeld of high zijn, die je buiten dat normale bewustzijn brengen. Wat ik me afvroeg: als er echt iets achter de dingen is, iets goeds, waarom kunnen we dat dan zo moeilijk bereiken? Wat zijn jouw gedachten daarover? „Ik moet denken aan een worm die door de aarde kruipt, die moet het drukverschil kunnen voelen tussen aarde die hij opzij kan graven en een wortel waar hij niet voorbij kan. Want als hij daartegen blijft duwen, verliest hij, dan gaat hij kapot. Zelfbewustzijn is een noodzakelijke voorwaarde voor een bewegend lichaam, om zichzelf in stand te houden. Als je geen grenzen kent en constant high en beaat door de wereld beweegt, is dat gevaarlijk.” Omdat je kwetsbaar bent? „Ja, grenzen dienen tot zelfbehoud. Ik denk dat ik lang die strategie had: ik houd mezelf in stand en weiger daarom kwetsbaar te zijn. Nu hanteer ik de omgekeerde strategie: iedereen mag weten hoe ik me voel. Er zit uiteindelijk meer rust en meer leven in die overgave. Tenminste: dat is de theorie, de praktijk is weerbarstiger. Het is nog steeds beangstigend om zo poreus te zijn.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/11/04/bregje-hofstede-de-individuen-die-we-zijn-bestaan-niet-zonder-anderen-a4871748</guid>
      <pubDate>Mon, 4 Nov 2024 05:28:30 +0000</pubDate>
    </item>
    <item>
      <title><![CDATA[Reisvlogger Noraly Schoenmaker reist op haar motor de wereld rond: ‘Op de motor ben je echt alleen’]]></title>
      <description><![CDATA[<p>Ze had nooit eerder haar sleutelbeen gebroken, maar wist meteen zeker dat het nu was gebeurd. Reisvlogger Noraly Schoenmaker (37) lag naast haar motor op een zandweg vol kuilen, ergens in Tanzania. Ze moest zich inhouden om het niet uit te schreeuwen van de pijn. In plaats daarvan richtte ze de camera op zichzelf en begon te praten. „Ik kan mijn rechterarm niet bewegen, ik kan mijn motor niet optillen. Hoe kom ik hier weg? Mijn voet doet ook pijn. Het zal toch niet zo zijn dat ik zojuist echt mijn sleutelbeen en mijn voet heb gebroken? Ik hoop dat er snel een auto aankomt, maar ik ben in de middle of nowhere.” Na zes jaar soloreizen is het haar manier geworden om te dealen met ingewikkelde situaties: camera aanzetten en hardop nadenken. Maar in dit geval was er meer aan de hand dan haar motorfiets die vastzat in de modder of vanaf een bootje een rivier in was gekukeld (waargebeurd, in Congo). „Ik begreep direct dat mijn Afrika-avontuur voorbij was”, vertelt ze vijf maanden later in een café in Utrecht. „Dat ik niet meer kon rijden en moest worden geopereerd.” Met één hand slaagde ze erin haar motorlaars uit te trekken, ze was bang dat de voet zou opzwellen. Ze peuterde de gesp van haar helm los en strompelde met haar camera naar de plek waar ze van de weg was geraakt om te begrijpen wat er precies was gebeurd. Een venijnige steen had haar Honda gelanceerd. Dertig pijnlijke minuten duurde het voor een eerste auto in zicht kwam. Er zaten drie Tanzanianen in op weg naar hun werk. Artsen, hoeveel geluk kun je hebben? Haar reddende engelen reden vervolgens vijf uur de andere richting op om de Nederlandse vrouw veilig af te leveren bij het ziekenhuis van Mbeya. Een andere man bracht haar motor na. „Nee, ik ben nooit bang”, beantwoordt Schoenmaker de vraag die ze al ontelbaar vaak heeft gehad. Of ze als vrouw alleen… „De momenten dat ik me op die manier kwetsbaar voel, zijn zeldzaam. De wereld is veiliger dan we denken. Ik weet heus dat geweld tegen vrouwen veel voorkomt, maar vaak gebeurt het in huiselijke kring of zijn de daders bekenden. Het is echt niet zo dat overal mannen zomaar wildvreemde vrouwen bespringen.” Met haar YouTube-kanaal Itchy Boots (2,4 miljoen abonnees) wil ze juist laten zien hoeveel vriendelijkheid ze onderweg tegenkomt, hoe hulpvaardig mensen zijn, ook in landen met een slecht imago. „Meestal gaan de verhalen daar niet over, want een superaardige man die een vrouw op een motor heeft geholpen, dat is natuurlijk geen nieuws.” Boven de rand van haar hemdje is het verse litteken goed zichtbaar. De sleutelbeenoperatie, die ze deze zomer in Nederland liet doen, verliep niet zo best. Per ongeluk perforeerde de chirurg haar long. „Ik ben nog steeds snel buiten adem”, vertelt ze. „Dus ik ben benieuwd hoe het straks gaat.” Drie dagen na dit interview zal ze weer vertrekken, richting Azië dit keer. Ook al is ze nog niet volledig hersteld en loopt ze een beetje mank – de voet bleek gelukkig niet gebroken. De drang om te reizen is simpelweg te groot. „Ik ben vijf maanden in Nederland geweest, dat is de langste periode in een jaar of vijftien. Het was een goede test. Want ik heb me weleens afgevraagd of het niet een keer klaar was, al dat gereis. Nee, dus.” Hoelang blijft Nederland leuk voor jou? „Een week of zes, al was dit natuurlijk een uitzonderlijke situatie. Ik kon niets en voelde me slecht. Maar in het begin kan ik echt wel genieten van het comfortabele leven hier, van het gezonde eten. Nederland is mijn landje, waar ik altijd naar terug zal keren. De trip naar Afrika was ook echt afzien, ik had voedselvergiftiging, was ziek van de malariapillen, en Nigeria vond ik een heel heftig land. Als wit persoon ben je daar een target, dat wist ik. Er worden mensen ontvoerd, Boko Haram is er. Ik ben niet bang voor mannen, maar wel voor mannen met wapens. In Nigeria staan ze overal. Je hebt geen idee wie het zijn en wat ze willen.” Wat gebeurt er na zes weken Nederland? „Aan kleine dingen merk ik dat ik er klaar mee ben. Als ik me ga ergeren omdat er een auto staat op de plek waar ik wil parkeren. Of dat het weer de dag is dat het vuilnis aan de straat moet. Zo’n ritme, daar houd ik niet van. Dan begin ik te verlangen naar een land waar niets geregeld is.” Als twintiger reisde ze al veel. Ze studeerde af als geoloog en stond op het punt te beginnen aan een promotietraject aan de Universiteit Utrecht. Maar ze bedacht zich en stuurde vanuit India, waar ze aan het backpacken was, een mailtje naar haar promotor dat ze toch afzag van een carrière als wetenschapper. Te weinig avontuur. Ze ging werken bij een baggerbedrijf. Kreeg ze op zaterdagochtend een telefoontje dat ze nog diezelfde avond naar Uruguay moest vliegen voor een nieuw havenproject. Indonesië, Panama, Brazilië, Kazachstan – ze werkte over de hele wereld en vond het heerlijk. Tot ze erachter kwam dat haar vriend haar bedroog met een ander. In haar boek Keerpunt, dat afgelopen juni uitkwam, schrijft ze hoe ze de appgeschiedenis van de twee ontdekte. Anderhalf jaar aan berichten en leugens, rijkelijk voorzien van intieme details. Ze las alles, inclusief zinnetjes als ‘heeft N iets door?’ ‘N’ verbrak de relatie, het huis in Nederland ging in de verkoop. Toen haar werkgever ook nog eens liet weten dat Nederland misschien wel haar nieuwe standplaats zou worden, wist ze wat haar te doen stond. Wegwezen. Ze zegde haar baan op en vertrok naar India. In 2018 kocht ze daar haar eerste offroadmotor, een Royal Enfield, waarmee ze via Myanmar en Thailand naar Maleisië zou rijden. Een eindbestemming had ze niet. Behalve dan: de vrijheid. Wat is precies die vrijheid van het reizen per motor? „Je voelt de wind, de temperatuur, de elementen. Maar toen ik begon met deze manier van reizen, voelde ik me vooral vrij in de zin van: ik kan doen wat ik wil, alles ligt open. Als je backpackt ben je toch afhankelijk van anderen, en je bent altijd samen. Toch minimaal met een buschauffeur, en meestal zijn er ook andere reizigers. Of je zit tussen de locals met een kip op schoot. Op de motor ben je echt alleen en kun je naar gebieden waar niemand komt.” Je geeft je motor altijd een naam. In je boek schrijf je hoe je in Iran een handje sneeuw over de tank van Basanti wrijft en zegt: ‘Kijk, Basanti, sneeuw!’ „Het begon als een grapje, ik noemde mijn eerste motor Basanti naar de heldin uit de Indiase filmklassieker Sholay. Als ik zelf even niet zo heldhaftig was, had ik haar tenminste nog, zoiets… Toen wist ik nog niet wat voor band ik met een motor zou opbouwen. Onderweg werd ze veel meer dan een voertuig, ze was mijn reismaatje. Ik heb eenzame stukken gereden waarop ik dacht: als hier nu iets misgaat, ben ik echt de pineut. Ik kon alleen maar vertrouwen op Basanti, zij was mijn allerbelangrijkste partner. Zo behandelde ik haar dus ook. Als ze omviel of stuk was, deed me dat oprecht pijn.” Met Basanti legde ze in negen maanden tijd 36.000 kilometer af. Vanuit Maleisië vloog het duo naar Oman om over land terug te rijden naar Nederland. Via Iran, Oezbekistan, Tadzjikistan, Kirgizië, Rusland, Turkije en West-Europa. Ze ploegden door woestijnen en over zoutvlaktes. Schoenmakers hart was niet op miraculeuze geheeld na al die kilometers, dat had veel meer tijd nodig. Maar het reizen hielp haar wel te stoppen met piekeren over de waarom-vraag. „Offroad kun je niet malen. Je hebt al je aandacht nodig voor het rijden.” Onderweg had ze zichzelf leren filmen en editen. Ze begon een YouTube-kanaal omdat ze hoopte professioneel reisvlogger te kunnen worden en dat bleek een gouden greep. Steeds meer abonnees keken hoe ze in de meest onherbergzame gebieden werd binnengevraagd door wildvreemden, mocht aanschuiven voor de lunch of haar uitgeputte lichaam te rusten legde in een logeerkamer. Uiteindelijk waren het toch altijd de mensen die haar en Basanti uit benarde situaties redden. „Mijn vertrouwen in de mensheid is bovengemiddeld groot”, vertelt Schoenmaker. „En ik vraag me in dat soort situaties altijd af wanneer ík voor het laatst iemand belangeloos heb geholpen. In Nederland zijn we natuurlijk veel individualistischer. Als iemand met een kapotte auto langs de weg staat denken we: de Wegenwacht zal zo wel komen. In de meeste landen bestaat geen Wegenwacht. De eerste die langskomt, biedt hulp.” Toen twee lifters laatst hun duim opstaken bij een tankstation, maar zij eigenlijk de andere kant op moest, besloot ze ze maar gewoon naar hun bestemming te brengen. Om iets terug te doen voor al die keren dat zij degene was die goedheid ontving. Op YouTube begint ze binnenkort aan haar achtste seizoen van Itchy Boots (de naam is een variant op ‘itchy feet’, wat reislustig betekent). Ze heeft er 160.000 kilometer op zitten, door Zuid-Amerika, Noord-Amerika en Europa, en kan ervan leven. Maar het soloreizen wordt lastiger, omdat meer en meer mensen haar herkennen. Wereldwijd willen fans met Schoenmaker op de foto of een stukje meerijden. „Of ze vragen me wanneer ik naar hun land kom, zodat ze me onderweg kunnen onderscheppen. Goedbedoeld, maar ik raak er een beetje van in paniek. Op een video zie je dan mensen achter me aan rijden. Dat voedt weer de complotten dat ik dit niet alleen doe, dat er een heel team achter zit.” Ze trekt een van haar getekende wenkbrauwen op. „Het wantrouwen neemt toe. Hoe vaak ik ook laat zien dat ik zelf mijn drone bedien terwijl ik met mijn andere hand rijd, of de camera’s op mijn stuur in beeld breng. Ik krijg zelfs reacties dat de video’s zijn opgenomen voor een groen scherm en dat mijn ongeluk in Afrika in scène was gezet. Bizar, toch?” Met online bedreigingen is ze inmiddels ook bekend, dus moet ze de routes die ze gaat rijden steeds zorgvuldiger stilhouden. Gevolg is dat ze een deel van haar vrijheid moet inleveren („ik kies steeds obscuurdere landen in de hoop dat niemand me daar kent”) wat haaks staat op het idee waarmee ze haar motoravontuur ooit begon. Er zal een dag komen dat ze moet stoppen met deze way of life. „Dat realiseer ik me heel goed. Maar nu heb ik gewoon ontzettend veel zin om weer te gaan. Op reis heb ik het gevoel dat ik alles uit het leven haal. Soms, onderweg, beland ik op een plek die zo mooi is dat ik me voorneem een paar weken te blijven. Maar op de tweede dag stap ik alweer op de motor. In beweging zijn maakt me blij. Die gretigheid om te weten wat er achter de volgende bocht ligt, heb ik nog steeds. „Er was een moment in Bolivia dat ik dacht dat ik dood zou gaan. Ik reed op een bergweggetje langs een klif, toen ik in een modderstroom terechtkwam. Ik werd meegesleurd en mijn motor sloeg af. ‘Dit is het einde’, dacht ik. Ik kreeg hartkloppingen natuurlijk, maar toen het goed was afgelopen, bedacht ik ook dat ik er best wel vrede mee zou hebben gehad. Omdat ik al zoveel moois heb gedaan, het leven van twee of drie mensen heb geleefd. Het was allemaal ontzettend de moeite waard.” Wat redde je daar in Bolivia? „Mijn motor startte weer.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/10/21/reisvlogger-noraly-schoenmaker-reist-op-haar-motor-de-wereld-rond-op-de-motor-ben-je-echt-alleen-a4870050</guid>
      <pubDate>Mon, 21 Oct 2024 05:28:30 +0000</pubDate>
    </item>
    <item>
      <title><![CDATA[Floris van der Pol: ‘De mens is niet zo eenduidig als YouTube voorschrijft’]]></title>
      <description><![CDATA[<p>Zijn afscheid van de smartphone, nu zeven jaar geleden, was een radicale daad. Het was op filosofiekamp en Floris van der Pol zat met studiegenoten rond het kampvuur toen iemand een betoog begon over Big Tech en dat de smartphone zo afleidend en verslavend is, en besloot met: „Kom, we gooien allemaal onze telefoon in het vuur!” Niemand reageerde, behalve Van der Pol. Die liep naar de tent en kwam terug met z’n iPhone 3, hield ’m boven de vlammen en liet het apparaat, hup, vallen. Bijna geruisloos, wat de opwinding in het gezelschap alleen maar vergrootte. „Was het een grap?” „Heeft-ie het echt gedaan?” Even brak zelfs paniek uit. „Straks gaat-ie ontploffen!” En nee, het was geen weloverwogen daad. Geen beslissing van Floris de Rationele. Misschien had Van der Pol het gelaten als-ie niet een paar biertjes op had. Floris de Onbesuisde. Of als-ie niet toch al zijn smartphonegebruik aan het minderen was en die snelle Samsung S7 nog had in plaats van zo’n oude iPhone die al traag opstartte. Floris Die Er Wel Klaar Mee Was. Of als bij het kampvuur niet ook die ene leuke studente had gezeten op wie hij stiekem indruk had willen maken, nu de moeder van zijn driejarige dochter. En zo kun je over zijn motivaties voor die ene daad wel tien verhalen vertellen, en allemaal zijn ze een beetje waar. Want de mens, beseft Van der Pol, is geen coherent wezen maar een polygoon van stemmen, voortdurend in tegenspraak met zichzelf. 7 years without a smartphone heet de korte film die de 33-jarige schrijver, filosoof, filmmaker en voormalig stoïcijn maakte over zijn leven na dat ene kampvuur. Een liefdesverhaal waarin Van der Pol als The Offluencer, één van zijn alter ego’s, zijn bezitterige ex, de iPhone 3, vaarwel zegt – It’s as if you had taken over every part of my life – en trouwt met de bescheiden Nokia 105 zonder internetfunctie – I fell for your incredible calmness. De film, waarin Van der Pol zijn relatie tot de online wereld onderzoekt, ging in september in première in het Luxor Theater in zijn woonplaats Zutphen. Geen film voor de massa, want opgebouwd uit zeven hoofdstukken, allemaal met een eigen vorm. Zeven potentiële afhaakmomenten, zou de – vluchtige – online kijker zeggen. Het ene moment zie je The Offluencer wandelen in het bos, het volgende zit-ie in een tv-show met poppetjes van karton. Zulke wisselingen zouden er op een online platform als YouTube bepaald geen kijkcijferhit van maken. Een YouTube-kijker, „of eigenlijk: het algoritme”, wil bij de hand genomen worden, die wil precies weten wat er komt. Die houdt niet van inconsistenties, de incoherente mens. Van der Pol weet heel goed wat de YouTube-kijker wél wenst. Jarenlang heeft hij als Floris Leest (6,22K abonnees, 135 video’s) op datzelfde platform literatuur en filosofieboeken besproken, met als een van de meest bekeken filmpjes (ruim 19.000 weergaven) zijn kritiek op De Meeste Mensen Deugen – waarop auteur Rutger Bregman zelf reageerde met ‘niet alleen de grappigste, maar misschien ook wel inhoudelijk sterkste kritische recensie van m’n boek’. Als bijverdienste voorzag Van der Pol de laatste jaren honderden youtubers van advies over hoe meer kijkers te bereiken. Vanuit huis gaf hij tips aan een pensionado die zijn volgers wilde vertellen over zijn nieuwe leven, een Amerikaanse huiskamerfilosoof die zijn publiek wilde boeien met verhalen over Karl Popper. Talking heads-in-spe. Geen entertainment, maar educatieve kanalen. Jezelf níét herhalen, was één van zijn tips. Anders haken kijkers af. Nóóit doorgaan op je eigen grapje, misschien vond de kijker het grapje niet leuk. Filter alle geluidjes van slikken en boeren eruit, vinden kijkers onsmakelijk. Simpele taal. Geen emoties anders dan blij, verdrietig of boos. Geen verrassing, geen ambiguïteit. Helder, duidelijk, overzichtelijk. Dat is de online wereld. Maar enkele maanden geleden is Van der Pol met zijn klussen gestopt. Hij wilde zulke adviezen niet langer verkondigen dus nu zit hij even werkloos thuis, vertelt-ie blootvoets in de keuken zoekend naar een blik koffie, dat leeg blijkt. „Thee oké?” Wat stond je zo tegen aan het werk? „Nou, ik heb niks tegen eenduidigheid. Ik bedoel, als jij een instructiefilmpje maakt over hoe je een automotor repareert, dan hoop ik dat zo’n filmpje eenduidig is. Een rechte lijn, van A tot Z. Maar als het gaat om werkelijk denken of iemand iets laten voelen? Het almachtige algoritme beloont je als je dat ook versimpelt tot rechtlijnige content. Vanaf de eerste tel moet alles duidelijk zijn. En net prikkelend genoeg om de kijker vast te houden.” Wat is daar mis mee? „Je bent alleen maar bezig met plezieren van de god die YouTube heet. Offers brengen, in de hoop dat die je beloont met meer views, meer advertentie-inkomsten. En alles wat ‘frictie’ oplevert, omdat het niet ‘leuk’ is of ‘ambigu’, knip je eruit. Terwijl, die frictie, het kromme, het scheve, de dwaling, de incongruentie, dat wat je niet meteen begrijpt: dat is waar het in het leven om draait. Zoals je bij een theaterstuk ook niet halverwege wegloopt omdat het ingewikkeld is. Misschien resoneert die hele avond maar één scène, omdat die je raakt. Maar dan wel écht. En op dat punt beland je op het internet zelden.” Jij zegt nog ‘het’ internet. „Oh wat zeggen andere mensen dan? Gewoon ‘internet’? Oh nou, ik zie het internet toch wel als een aparte wereld ja.” ‘Het internet’ zit bij Van der Pol niet in zijn broekzak. Het is voor hem een fysieke plek: trap op, tweede deur links. Zijn werkkamer, waarvan hij de kamerdeur achter zich dicht kan trekken wanneer hij het wenst. „Eigenlijk zou ik zo’n modemgeluidje moeten laten klinken telkens als ik die kamer betreed, haha.” De mens is niet zo eenduidig als YouTube voorschrijft. Dat besef is ook bij Van der Pol langzaam ingedaald. Opgegroeid in een ondernemersgezin – „echt VVD” – had hij jarenlang voor ogen dat het hoogste levensdoel niets anders kon zijn dan geld verdienen, succesvol zijn. Gaf-ie in groep drie van de basisschool een presentatie over aandelen. Daarna ging hij bedrijfskunde studeren – „ook afgemaakt”. Floris de Materialist. Maar toen hij op de universiteitscampus eens het verkeerde lokaal binnenliep, een filosofieles over Friedrich Nietzsche, vielen hem de schellen van de ogen. Diens bekende uitspraak ‘God is dood’ werd behandeld en Van der Pol had geen idéé wat de uitspraak betekende, maar alleen al het feit dat iemand zoiets ruim honderd jaar geleden heeft gezegd en het daar nu nóg over gaat… „Hebben wij mensen hem vermoord? Letterlijk God? Of het idee van iets groters? De vooruitgang? Wetenschap?” Bijzondere interesse had hij voor de leer van de stoïcijnen, die in de Griekse oudheid het ‘deugdzaam leven’ centraal stelden. Alleen zaken waarover je controle hebt, is hun levensles, kunnen dat ideaal verwezenlijken. Zoals je eigen rationele oordelen en handelingen. Op al het andere, van rijkdom tot reputatie en tegenspoed, heb je geen invloed. Die zijn dan ook onbelangrijk. Waarom sprak dat je zo aan? „Ik dacht: wow! Hiermee houd ik de regie over mijn eigen leven! Ik was net naar Rotterdam verhuisd, voelde me daar nog niet verbonden. Ik kende er weinig mensen en ben sowieso gevoelig voor indrukken van buitenaf. Alleen al dat geluid van die langsdenderende tram… En als je dan hoort: je kunt het geluk bij jezelf vinden. Dat was een heldere, welkome boodschap. Dus zo ben ik gaan leven.” Floris de Stoïcijn. En, kwam het geluid van de tram toen minder hard binnen? „Ja, want als je maar vaak genoeg tegen jezelf zegt ‘dit is buiten mijn invloed’, dan heeft dat effect. Je ontwikkelt een citadel met daarbinnen je eigen veilige wereld.” Zijn rationele kant kreeg de overhand. Zo was Van der Pol in die tijd onmiskenbaar een goeie student en zijn vrienden zeiden soms: jij bent echt wel ‘wijs’. Omdat hij alles kon relativeren. Een stoïcijn is nooit boos of verdrietig. Elke tegenslag is door het universum bepaald. Thuis deed hij zijn bed de deur uit, materieel bezit zag hij als belemmering. Sliep-ie een paar jaar lang op de harde grond. Het gaf hem inderdaad een vrij gevoel, zoals toen iedereen klaagde op een 24-uursbusreis door Kroatië en hij ’s nachts prinsheerlijk in het gangpad lag. „Maar later kom je erachter dat je met zo’n levenswijze ook bepaalde dingen verliest.” Zoals? „Nou, als je eens thuis iemand uitnodigt en er is geen bed… En ik heb toen ook een paar jaar niet gehuild.” Om zich heen zag Van der Pol de populariteit van het stoïcisme groeien. In een onzekere wereld – globalisering, klimaatverandering, oorlog – zijn de wijsheden van de Stoa voor velen een welkom toevluchtsoord. ‘Train je stoïcijnse mindset’, verkondigt voormalig olympisch kampioen en stoïcijn Mark Tuitert in zijn zelfhulpboeken Drive en Flow over ‘innerlijke rust’. En ook Van der Pol schreef over de levensleer recent een boek, samen met classicus Gerard Boter. Een filosofische dialoog getiteld Leven als stoïcijn. Of niet?. Maar het antwoord op de vraag is voor Van der Pol inmiddels een duidelijke ‘nee’. Want het stoïcisme, schrijft hij, is mooi als je je leven het cijfer drie geeft en als het, door je lot te accepteren, een zeven wordt. Maar als je zo’n „geprivilegieerd kind” bent als hij, levend in deze „geweldige tijd” – en hij beseft dat het een elitair standpunt is – dan is een zeventje misschien niet het hoogst haalbare. „Dan heb je de luxe om romantisch te denken, in pieken en dalen.” Wanneer had je voor het eerst weer gehuild? „Nou, dat was toen de relatie met mijn toenmalige vriendin uitging. Sowieso is de liefde een tranentrekker. Neem mijn huidige vriendin. In het begin wou ze van me af – want we begonnen wat te voelen en dat was niet helemaal de bedoeling. En ik las op dat moment Dostojevski’s Misdaad en Straf, waarin de hoofdpersoon een moord pleegt en de vraag is wat zal overheersen: rechtvaardiging of berouw. Het toont, zoals alle Russische literatuur, de gelaagdheid van de mens en dat is voor mij een veel waarachtiger beeld dan zoals de stoïcijnen dat schetsen. Dus toen heb ik in eenzelfde soort stijl een liefdesbrief aan haar geschreven, vol met tegenspraak en kots.” Letterlijk, want hij lag ’s nachts half dronken op het strand. ‘Je zal me haten maar ik moet deze brief naar je sturen’ schreef hij erin. ‘Ik wil ontwaken uit mijn stoïcijnse coma’, ‘ik acht jou groot genoeg voor de waarheid’, en meer van dat soort poëtische… Maar het voelde bevrijdend, want voor die tijd wapperde hij als stoïcijn toch maar een beetje als een boom mee in de wind. „Best plezierig, maar om nu je hele leven als boom voort te gaan.” Floris de Romanticus! „Nee, nou ja, in ieder geval, die kant brak toen helemaal in me los. En dat heb ik toen naar haar gestuurd en dat vond ze helemaal kut. Maar toen later is het allemaal goed gekomen.” Alleen jammer van zijn Nokia 105, de telefoon waarmee hij zeven jaar „lief en leed” heeft gedeeld. Die heeft het onlangs begeven. Scherm gebarsten. Ouderdom. En de batterij was er ook al talloze malen uitgevallen, want hij had al geen achterkant meer. Dus nu heeft Van der Pol dezelfde telefoon opnieuw gekocht. „Twintig euro!” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/10/14/floris-van-der-pol-de-mens-is-niet-zo-eenduidig-als-youtube-voorschrijft-a4869265</guid>
      <pubDate>Mon, 14 Oct 2024 05:28:31 +0000</pubDate>
    </item>
    <item>
      <title><![CDATA[Nelli Cooman hield haar dochter als kind weg van atletiek: ‘Het verdriet dat ik heb gehad, wilde ik haar niet laten gebeuren’]]></title>
      <description><![CDATA[<p>Nelli Cooman (60) is een van de snelste Nederlandse atletes ooit. Ze werd twee keer wereldkampioen sprint (60 meter indoor) en deed twee keer mee aan de Olympische Spelen. Haar dochter Ronéll Rosier (24) liep drie jaar geleden háár eerste sprintwedstrijd en werd twee jaar geleden tweede op de Nederlandse Studentenkampioenschappen. Zo moeder, zo dochter, zou je denken. Maar zo simpel is het niet. Ronéll mocht van haar moeder nooit op atletiek. Alle sporten mocht ze doen, behalve atletiek. Pas op haar negentiende begon ze met hardlopen. Ze deed dat bij Henk Kraaijenhof, de voormalige trainer van haar moeder. Sportjournalist André van Kats beschrijft hun samenwerking in zijn onlangs verschenen boek Het Sprintexperiment. Nelli Cooman werkt als wijkregisseur in Rotterdam, Ronéll Rosier is bijna afgestudeerd in bewegingswetenschappen aan de Universiteit van Amsterdam. We spreken elkaar in een café op het Media Park in Hilversum, waar ze eerder die middag te gast zijn geweest bij een radioprogramma. Waarom mocht Ronéll van u niet op atletiek? Nelli: „Mijn atletiektijd had mindere kanten, ik kreeg veel tegenwerking. Geen auto, geen geld, geen trainingskampen. Bij mijn eerste jeugdkampioenschap in Utrecht kwam ik binnen in een kamer vol meiden die al vijf, zes jaar bezig waren. En daar kwam ik, uit het niets tweede van Nederland geworden. Je voelt gewoon dat je er niet bij hoort.” Ronéll: „Ze wilden ook niet bij jou op de kamer.” Nelli: „Ik ben heel erg gekwetst. Het verdriet dat ik heb gehad, wilde ik haar niet laten gebeuren. Je gunt je kind alles maar je wilt haar ook beschermen.” Vond jij het erg dat je niet op atletiek mocht? Ronéll: „Helemaal niet, ik deed andere sporten. Ik mocht doen wat ik wilde – als ik het maar twee jaar volhield. Ik heb gezwommen. Paardgereden. Op karate gezeten. Tennis. Hockey. Sport was altijd wel een uitlaatklep voor mij. Even lekker relaxen na school.” Wat betekende atletiek voor je? Ronéll: „Eigenlijk niet veel.” Wist je dat je moeder sprintkampioen was geweest? Ronéll: „In de supermarkt zeiden mensen soms tegen haar: ‘ik heb mijn ogen uitgekeken toen je zo hard liep’. Maar ik stond er nooit echt bij stil. Tot een man me een keer een filmpje liet zien van een race van mijn moeder, een jaar of twaalf was ik toen. Ik moest huilen omdat ik het zo mooi vond. Echt kippenvel van: dat is mijn mama. Zoveel power zat erin, ze ging zo snel.” Die filmpjes had u haar nooit laten zien? Nelli: „Nee.” Ronéll: „Papa ook niet.” Nelli: „Het was voor mij een afgesloten hoofdstuk. Ik keek er ook niet met plezier op terug.” Lachend: „We hebben haar alleen onze trouwfilms laten zien.” Wat deed jou besluiten om ook te gaan hardlopen? Ronéll: „Bij hockey kreeg ik altijd te horen dat ik heel snel was. Toen ik naar Amsterdam ging om te studeren – ik ben opgegroeid in Zeeland – zei ik tegen mijn moeder: jouw trainer woont toch in de buurt van Amsterdam? Ik dacht: ik wil dat hij een keer kijkt of ik echt snel ben. Hij heeft er verstand van.” Kraaijenhof, al jaren gestopt als atletiektrainer, concludeerde uit tests dat ook Ronéll genetisch in staat is een topsprinter te worden. Ze besloot dat samen met hem te gaan proberen, met als doel dit jaar een medaille op de Olympische Spelen in Parijs. Ronéll: „Ik mocht van mijn moeder alleen atletiek gaan doen als ik zou trainen met Henk.” Nelli: „Zijn trainingen zijn niet zomaar trainingen. Hij past zich aan je aan. Ik heb weleens midden in de nacht tegen hem gezegd: Henk, ik voel me goed, ik wil trainen. Zei hij: kom! Geen enkele training van hem heeft mij ooit verveeld.” U zegt in ‘Het Sprintexperiment’ dat Ronéll misschien te lief is voor topsport. Nelli: „Laat ik het zo zeggen: ik ben in Rotterdam opgegroeid, in de grote stad. Ik heb een jeugd gehad van knokken voor jezelf, voor jezelf opkomen. Mijn neefje tackelde me toen ik van hem aan het winnen was bij het hardlopen, ik sloeg hem een bloedneus. Zij heeft een meer beschermde jeugd gehad. Ik was te beschermend, vinden sommigen, maar dat interesseert me niet.” Ronéll: „Zij liet me niet zomaar naar dingen toe gaan. Wat ook wel logisch was. Als we feestjes hadden op een boerenerf moest je door de polder fietsen. Dan zei zij: je gaat niet alleen terug. Je zorgt maar dat er iemand met je meefietst, of ik haal je op.” En jij hebt nooit iemand een bloedneus geslagen? Ronéll: „Eén keer, per ongeluk, bij karate. Er lag wel een tand uit.” Nelli: „Je hebt ook een keer op school iemand een tik gegeven.” Ronéll: „Op de basisschool ben ik heel lang gepest. In het laatste jaar pakte een meisje mij bij mijn nek. Ik draaide me om en sloeg haar in het gezicht. Echt keihard, zodat ze op de grond viel. Ik zei: nu ben ik er klaar mee. Ik kwam wel met trillende handjes thuis, ik was echt geschrokken van mezelf.” Op wat voor manier werd je gepest? Ronéll: „Het was vaak: je mag niet meespelen want je bent bruin. En: je bent een kind van de duivel. Dat kwam dan van de zoon van de dominee. Het was Zeeland, mensen zijn zwaar gereformeerd. Ik heb zelfs een keer aan mama gevraagd: waarom ben je eigenlijk bruin? Kon je niet blank zijn?” Dat klinkt niet als een prettige plaats om te wonen. Nelli: „Zeeland is mooi. We wonen op een gouden plekje. We hebben zulke leuke mensen in de buurt.” Ronéll: „Onze buurvrouw is ook zwaar gereformeerd, maar wij gaan goed met elkaar om. Zelf zijn we ook van de kerk, maar van een andere kerk. Ik zeg altijd: hoe jij het praktiseert is jouw ding, hoe ik het praktiseer is mijn ding. Maar we geloven in een en dezelfde God en ik heb jou ook lief.” Hoe vond je atletiek toen je er eenmaal mee begon? Ronéll: „Ik moest echt wennen. Bij hockey doe je met z’n allen een warming-up, je staat daar met z’n elven. Bij atletiek ben je een einzelgänger. Je staat op de baan en denkt: shit, nu moet ik het alleen doen. Maar ik kreeg snel de smaak te pakken.” Had je er achteraf eerder mee willen beginnen? Ronéll: „Daar heb ik over na zitten denken. Dan had ik nooit mijn studie afgerond en nu niet een eigen bedrijf gehad.” (Ze verkoopt een voedingssupplement) Is dat je meer waard? Ronéll: „Niet per se. Maar de studie is misschien wel mijn springplank geweest. Ik heb zoveel geleerd over gezondheid, over bewegen, over het menselijk lichaam. Dan kan ik supergoed gebruiken in mijn sport.” Haar persoonlijk record op de 60 meter is 7,78 seconden, dat is 0,78 seconden boven de toptijd van haar moeder. Is het je doel om harder te lopen dan je moeder? Ronéll: „Het zou natuurlijk mooi zijn. Dan ben ik niet meer ‘dochter van’ maar is zij ‘moeder van’. Maar ik heb mijn eigen doelen. Ik blijk bijvoorbeeld goed te zijn op de 200 meter. Mijn moeder was dat helemaal niet.” Nelli: „O nee, dan ga ik tien keer dood. Als ik haar zie lopen, denk ik: ze doet het zo makkelijk vergeleken bij mij. Pats pats pats.” Ze geeft tikjes op tafel. „Het kost haar geen moeite. En ik was bom bom bom.” Ronéll: „Ik loop misschien wat efficiënter. Henk zegt altijd: jij loopt als een hinde.” Nelli: „Ik loop als een… nou niet als een olifant, wel als een cheetah.” Ronéll: „Bij mama was de start volle bak power.” Nelli: „Maar daarna was de benzine op.” Ronéll: „Ik merk wel dat ik soms bang ben om op de voorgrond te treden. In trainingen loop ik harder dan in wedstrijden. Er is een soort onbewuste rem om goed te zijn. Daarom is het ook strijden tegen mezelf.” Nelli: „Die rem had ik niet. Ik wilde de beste zijn, daar moest alles voor wijken. Op de atletiekbaan dan, niet daarbuiten.” Met zijn trainingen probeert Henk Kraaijenhof haar weerbaarder te maken, zegt Ronéll. Hij laat haar in bomen klimmen, kickboksen, ze heeft zelfs een dag meegetraind met de Dienst Speciale Interventies. „Ik moest boksen, freeclimben, een kamer binnenlopen met een pistool in mijn handen. Er stond iemand tegenover me en ik mocht pas schieten als diegene zijn wapen pakte. En dan gaan zij kijken: schiet ze? Of bevriest ze?” En? „Ik schoot. Als het een echte kogel was geweest, was hij dood geweest.” Nelli lacht. „Dát moet je inzetten in de atletiek.” Waarom heb je op zo’n oefendag wel die killermentaliteit? Ronéll: „Het is ook een man-vrouwding. Als ik in zo’n kazerne ben, denk ik: ik ga niet onderdoen voor die mannen. Hetzelfde als ik hardloop tegen mannen. Zo, ik ga even jouw ego krenken, denk ik dan. Ik zie hoeveel moeite ze doen om me voor te blijven. Dan zie ik ze verkrampen en denk: nu heb ik je. Dat soort gedachten heb ik nog niet genoeg als ik tegen vrouwen loop.” Hebben de negatieve ervaringen van je moeder invloed op je gehad? Ronéll: „Dat zij dat heeft meegemaakt, wil niet zeggen dat ik het ook mee moet maken. Daar heb ik me altijd aan vastgehouden.” Nelli: „Achteraf gezien projecteerde ik op haar wat negatief was geweest voor mij. Dat is menselijk, hè. Je denkt dat je er goed aan doet. Nu heeft ze zelf ervaren hoe het is. En nu heeft ze mijn zegen.” Ronell, droogjes: „Dank u.” Wat heeft uw topsportcarrière u uiteindelijk gebracht? NellI: „Dat ik nog steeds herkend word. Het klinkt misschien gek, maar ik realiseer me nu pas wat die zeven seconden gedaan hebben. Eerder dacht ik: zeven seconden, lekker boeien.” Hoe zou u ze nu omschrijven? Nelli: „Grandioos. Grandioos.” Voor wie? Nelli: „Voor mezelf. Maar ook voor het team van mij en Henk. Je doet het samen. Samen huilen, samen lachen, samen vieren. Dat hebben wij gedaan.” Ronéll Rosier haalde geen medaille op de Olympische Spelen in Parijs. Het lukte haar zelfs niet om deel te nemen. Is het sprintexperiment mislukt? Beiden: „Nee, nee.” Ronéll: „In mijn ogen is het nu pas begonnen. Ik heb net mijn studie afgerond. Nu pas kan ik me volledig concentreren op mijn sport.” Nelli: „Het gaat door zolang ze bepaalde doelen voor ogen heeft.” Ronéll: „Je verliest van jezelf of je wint van jezelf. Ik ben van plan om te winnen van mezelf. En wat de uitkomst ook is: als ik twee dagen alleen op een kamer kan zitten en ik ben nog steeds blij met mezelf, dan heb ik gewonnen.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/10/07/nelli-cooman-hield-haar-dochter-als-kind-weg-van-atletiek-het-verdriet-dat-ik-heb-gehad-wilde-ik-haar-niet-laten-gebeuren-a4868433</guid>
      <pubDate>Mon, 7 Oct 2024 05:28:31 +0000</pubDate>
    </item>
    <item>
      <title><![CDATA[Robin Héman fietste van Nederland naar Australië: ‘Tekenen hielp me het ijs te breken’]]></title>
      <description><![CDATA[<p>In ruim vierhonderd dagen van Amsterdam naar Australië fietsen, met hier en daar een stukje per schip of vliegtuig. Op de mountainbike dwars door Duitsland, Midden- en Oost-Europa en Turkije; via Iran en Pakistan om Afghanistan heen; vanuit Nepal een vlucht naar Thailand; dan vanuit Indonesië per vliegtuig naar Noordoost-Australië en van daaruit nog naar Tasmanië fietsen, dat in het zuidoosten van het continent als een dikke druppel onder Australië hangt. Op 31 mei 2023 fietste grafisch vormgever Robin Héman (43) weg uit zijn woonplaats Amsterdam; op 7 juli 2024 landde zijn vlucht uit Melbourne (overstap op Kuala Lumpur) weer op Schiphol. Héman heeft zijn hele reis in vier grote volgetekende hardcover-schetsboeken meegenomen naar het café in de Jordaan, waar hij laat zien: „Hier beet een hond twee gaatjes in mijn waterdichte fietstas; hier was ik mijn Iran-visum aan het plannen; dit zijn de grotwoningen in Cappadocië; hier moest ik een heel stuk omfietsen langs het Corbett-tijgerreservaat in India.” Want hij heeft niet alleen elke dag ongeveer honderd kilometer gefietst; hij heeft ook elke dag een tekening gemaakt over wat hij meemaakte. Als je je zo’n dubbel doel hebt voorgenomen, en het is gelukt, voelt dat dan als een prestatie of als een ervaring? „Een ervaring, absoluut”, zegt Héman meteen. „Inderdaad word ik vaak gecomplimenteerd met de prestatie van het fietsen”, vertelt hij. „Maar achteraf denk ik: als je 100 kilometer kunt fietsen, kun je dat ook gewoon een jaar elke dag doen. Het is fysiek niet zo moeilijk. Ik denk dat mensen zichzelf soms onderschatten, wat dat betreft.” Hij nam laatst zijn moeder van 70 mee, fietsen naar Botshol: 25 kilometer heen, 25 terug. „Ze ontdekte dat dat best te doen was.” Het dagelijks tekenen was onderdeel van die ervaring. „Het was wel een doel, een uitdaging”, zegt hij, „maar eenmaal onderweg voelt dat niet meer zo. Dan is het gewoon iets wat je doet.” Hij zoekt nog een uitgever voor zijn tekeningen. Héman tekent zichzelf steevast met een muizenkoppie op een mensenlijf, en andere mensen meestal ook. „Toen ik mijn vriendin ontmoette, acht jaar geleden, had ik een muizenplaag thuis. Toen ben ik gaan tekenen wat die muizen deden. Gaandeweg ging ik ook ons dagelijks leven tekenen, met onszelf als muizen. Op een gegeven moment bedacht ik om dat op reis voort te zetten, als dagboek.” Dat was ook omdat hij het tekenen, dat hij als kind al deed, „soms heel lang een beetje kwijt” was. Op de kunstacademie, de Rietveld in Amsterdam, deed hij geen beeldende kunst maar grafische vormgeving. „Het leek me een uitdaging om op mijn reis elke dag een tekening te produceren. Ik ben drie maanden voor vertrek al begonnen om een tekendagboek bij te houden, om daar vast aan te wennen.” Eerste lekke band plakken langs de Donau in Roemenië; Compleet uitgeteld na Ankara in te zijn gefietst over drukke autowegen; Bergen: erlangs, eroverheen of eronderdoor? En misschien ook om alvast te oefenen met fietsen tekenen, een klassiek moeilijk onderwerp? „Nee, ik heb geen moeite met technische dingen tekenen. Wat dat betreft ben ik wel een autist. Maar gezichten tekenen vond ik dus wel weer eng. Om het te laten lijken. Dat is ook een van de redenen dat ik muizen ben gaan tekenen.” Heeft hij echt een autismediagnose? Lachend: „Ja, ergens op het spectrum zit ik.” Tijdens de reis zette hij zijn tekeningen op Instagram, maar daar was niet duidelijk hoe gróót ze zijn: ruim twintig bij twintig centimeter. Eén tot twee uur deed hij erover, soms langer. Hij tekende met penseel, zwarte inkt en water; in een contactlensdoosje had hij kleine hoeveelheden met water voorgemixte grijstinten zitten. „Die moest ik steeds opnieuw mixen. Als het heet was, verdampten ze door het doosje heen.” Het idee voor de fietstocht ontstond in 2021, toen Héman een feest gaf voor zijn veertigste verjaardag (een jaar uitgesteld wegens corona). Zijn zes jaar jongere zus Giulia was er niet bij, die woonde in Australië. Een vriendin van Giulia opperde om naar India te gaan fietsen. „Voor een goed doel, om de ezeltjes te helpen”, vertelt Héman „Toen zei ik: misschien kunnen we dan gelijk doorfietsen naar Giulia, als we toch die kant opgaan.” Het was geen serieus idee, zegt hij, maar bij hem bleef het in zijn hoofd hangen. Héman had een paar jaar daarvoor zijn vaste contract als vormgever bij NRC opgezegd, juist omdat hij nog wilde reizen. Als freelancer kon dat. Hij had een goede financiële buffer. „Dus ik dacht: waarom niet? Maar de grap is wel: toen ik ergens halverwege was, is Giulia terugverhuisd naar Europa.” Ze heeft acht jaar in Australië gewoond en hij heeft haar daar uiteindelijk dus nooit opgezocht. Voor hij aan zijn tocht begon, was Héman trouwens helemaal geen fanatieke fietser. „Ik was van de grote wandelreizen. Dan ging ik bijvoorbeeld een maand wandelen in de Pyreneeën of de Rocky Mountains.” In zijn eentje. „Ik hou erg van het soort simpele, overzichtelijke leven dat je dan hebt. Heel basaal. Je snuift gewoon de natuur op.” Zijn wandeltocht in 2014 in Hongarije, het land waar zijn moeder geboren is, heeft hem nog „eventjes beroemd” gemaakt, vertelt hij. „Ik had de gewoonte om mijn telefoon op vliegtuigmodus te zetten om de batterij te sparen. Lekker rustig. Maar dat had ik dus iets te lang gedaan, iets van een week. Aan het eind van die week belde ik mijn moeder en die was… eh… totaal verrast. Toen bleek dat zij mij als vermist had opgegeven en dat ik all-over het Hongaarse nieuws was.” „Nederlander week zoek door vliegtuigmodus mobieltje”, kopte het Algemeen Dagblad. Voor de reis naar Australië besloot hij dus de mensen thuis goed op de hoogte te houden via Instagram en reisblogsite Polarsteps. „En ik dacht: voor de afstand naar Australië is het misschien prettiger om de fiets te nemen dan te wandelen.” Om zich voor te bereiden bekeek hij documentaires over fietsers op Netflix en las hij blogs van fietsreizigers. „Bijvoorbeeld van Henk van Dillen, een Rotterdamse jongen die in 2015 naar Singapore is gefietst. Er is een hele wereld aan fietsreisdocumentatie. In Turkije ontmoette ik een fietser die vroeg: zit je al in de Go East-appgroep? Dat bleek dus een WhatsApp-groep voor fietsers die in de richting China of Zuidoost-Azië rijden. Er zaten 900 mensen in op dat moment. En er waren nog specifiekere appgroepen voor bepaalde landen. Dat was echt een verrassing. Er werden handige tips uitgewisseld, bijvoorbeeld over fietswinkels in verre oorden en over visa-aanvragen. Met dat laatste had ik nul ervaring.” Een van de lastigste momenten op zijn reis had met een visum te maken. Héman had in Teheran zijn paspoort bij de Indiase ambassade ingeleverd om alvast een visum voor India aan te vragen, maar dat bleek twee weken te duren. „En ondertussen was mijn Iraanse visum aan het verlopen. Nee, ik was niet per se heel gestrest, maar het waren wel twee rare weken van wachten in Teheran.” Het kwam uiteindelijk op zijn verjaardag, 7 oktober, allemaal goed. „Een wonderbaarlijke dag. Hamas deed zijn aanval, zoals we allemaal weten. En ik had ook nog een date met een Iraans meisje.” Want waar hij niet over tekende: zijn relatie thuis had intussen de groeiende afstand niet overleefd. Andere vervelende en soms gevaarlijke dingen die hij meemaakte, kwamen wel in zijn tekeningen terecht. In Pakistan moest Héman als buitenlander door politie vergezeld worden, dus liftte hij een keer ’s avonds met ze mee in een pick-uptruck die plankgas over onverlichte wegen ging, met tegenliggers die uit het niets opdoken. In de bergen in India reed hij met zijn fiets een greppel in toen een inhaalmanoeuvre misliep; hij kneusde of brak een sleutelbeen en enkele ribben (hij nam drie dagen rust). In Bangkok lag hij tien dagen in bed met koorts en hoofdpijn. En hij had in totaal vijftien lekke banden (die heeft hij niet allemaal getekend). Theepauze op een Pakistaanse politiepost; portret van vier Pakistaanse agenten van een van de politie-escortes richting Karachi; Oudejaarsavond met hostelgenoten in Kathmandu. „Maar dreiging in de zin van sociale onveiligheid of geweld heb ik totaal niet meegemaakt”, vertelt hij. „Wat dat betreft voelde de reis heel veilig. Ik had heel oké contact met iedereen.” In Iran werd hij voortdurend op de thee gevraagd. Toen hij een tekening van zichzelf op Instagram zette, peinzend over wat hij twee weken in Teheran moest doen terwijl hij op zijn paspoort wachtte, nodigden verschillende mensen die hij al had ontmoet hem uit om te komen logeren. Hij ging naar een stel dat net buiten Teheran een amandelboomgaard had en hielp met de oogst. Regelmatig was de reis een intens sociaal gebeuren. Héman zocht dat ook op: „Ik wilde mezelf uitdagen om meer contact te maken met vreemde mensen. Ik wilde onderzoeken: in hoeverre is die autismediagnose een vastliggend feit en in hoeverre kan ik beter in worden in sociale interacties?” En? „Ja, ik heb wel iets meer zelfvertrouwen, denk ik.” Tekenen in het openbaar hielp ook. „Dan kwamen er mensen kijken en in het begin vond ik dat heel eng. Later werd het eigenlijk steeds leuker. Het hielp het ijs te breken. En bij een taalbarrière heb je door die tekeningen iets waar je doorheen kunt bladeren. Je kunt laten zien wat je aan het doen bent.” Zijn wandelreizen waren minder sociaal. Wat is het dan uiteindelijk wat hij zoekt op zijn reizen – of misschien wel in het leven? „Zo, dat is wel een vraag”, zegt hij. „Maar wel iets waar ik al bezig mee was. Een van de redenen om zo’n reis te maken, is…” Hij zoekt naar woorden. „Interactie met de tastbare werkelijkheid. Gewoon het gevoel van te leven, eigenlijk. Wat de klassieke romantici dan de zoektocht naar het sublieme noemen. Naar de ultieme ervaring, waarbij je je hele zenuwstelsel als het ware open spreidt om de wereld tot je te nemen.” Heeft hij dat op deze reis ervaren? „Bij vlagen, maar ik vind het moeilijk om er specifieke momenten uit te plukken. Tijdens mijn wandeltochten, tijdens onweer in de bergen bijvoorbeeld, had ik meer dat gevoel van connectie met de natuur. Maar je zou kunnen zeggen dat die politieauto in Pakistan ook kwalificeert. Omdat je dan ook helemaal in het moment zit.” Hij denkt even na. Dan: „Een fietstocht is al met al toch meer een sociaal-culturele ervaring. Misschien zat het sublieme hem hier in de ontmoetingen met bijzondere mensen.” Toch wordt zijn eerstvolgende reis minder sociaal. Die vindt plaats in zijn hoofd: hij gaat een ruimte-fietstocht maken. Althans, die gaat hij tekenen. „Het leek me een grappig idee”, zegt hij, „om het dagboek in fictie voort te zetten.” En een ruimtereis biedt de gelegenheid om lekker (in zijn eentje) te experimenteren met tekenen. Wind mee onderweg van de Aboriginal-wandschilderingen in Carnarvon Gorge naar Injune, 150 km verderop; regen en sneeuw op het Central Plateau op Tasmanië; een aangereden kangoeroe gezelschap houden in afwachting van de Wildlife Rescue in de buurt van Premer, New South Wales. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/09/30/robin-heman-fietste-van-nederland-naar-australie-tekenen-hielp-me-het-ijs-te-breken-a4867436</guid>
      <pubDate>Mon, 30 Sep 2024 05:28:31 +0000</pubDate>
    </item>
    <item>
      <title><![CDATA[Gerrit Wijngaarden en Grietje Huisman: ‘Ik zoom in op steeds kleiner, hij zoomt uit op steeds groter – bijna op het universum.’]]></title>
      <description><![CDATA[<p>Gerrit Wijngaarden en Grietje Huisman werden 26 jaar geleden aan elkaar voorgesteld door Grietjes vader, Jopie Huisman. Kunstschilder Jopie Huisman (1922-2000) kende het werk van Gerrit Wijngaarden. Hij wist dat de jonge kunstenaar exposities had gehad in galeries door het hele land. En Grietje Huisman, die ook schilderde, zocht plekken om te exposeren. „Ik ken wel iemand die in de wereld van de galeries zit”, had haar vader gezegd. „En hij woont ook nog eens vlakbij. In Tjerkwerd.” Gerrit: „We hadden meteen een klik – en van het een kwam het ander.” Grietje: „We hebben ook veel overlap. Jij was je hele leven al in de natuur.” Gerrit: „Kievitseieren zoeken met mijn broer, Tjitte. In een oeverwal liggen en daar dan de vogels horen: grutto’s, wulpen, watersnippen. We gingen met het bootje van mijn vader, we namen brood mee en waren de hele dag weg. Het land was mooier toen, er was nog geen raaigras. Het was ook veel stiller.” Grietje: „Jij barst soms bijna in tranen uit als je een vogel hoort.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie. Gerrit: „Ik heb een cd met het geluid van veldleeuweriken, die draai ik vaak een paar keer achter elkaar. Je hoort koeien op de achtergrond (hij doet het geluid na) en dan dat prachtige zingen van de vogels. Het is een gevoel van vrijheid en geluk.” We zitten in de tuin van het huis waar hun kennismaking plaatsvond – en waar ze nu wonen. Het is een oude slagerij, in de achterkamer zitten aan het plafond nog de haken waar ooit de geslachte dieren aan hingen. Daar heeft zij haar atelier. Grietje Huisman (62) maakt schilderijen en aquarellen van vaak enkele bloemen, insecten of vogels, fijn geschilderd en breekbaar. Op tafel ligt een tekenboek – je ziet veertjes, rode besjes, wat bloemblaadjes, een spinnetje. Eerder verscheen van haar het kinderboek Tuinpatat, een tweede prentenboek is bijna af. Zijn atelier is aan de voorkant, waar vroeger de winkel was. Daar hangen en staan vooral landschappen, een paar stillevens, enkele portretten. Ook Gerrit Wijngaarden (61) schildert realistisch, maar op een andere, bijna abstracte manier. Je ziet een horizon die op lijkt te gaan in de lucht, mistige kleuren steken tegen elkaar af maar lopen ook in elkaar over. Soms gaat er een pad of een slootje richting horizon, in de lucht een paar vogels. Het is verstild en betoverend, uit de luchten lijkt wel licht te komen. We spreken elkaar omdat het nieuwsgierig maakte: een kunstenaarsechtpaar dat allebei natuur schildert, maar wel verschillend. En allebei met een andere achtergrond. Haar vader was kunstenaar, zelf ging ze naar de kunstacademie (die ze niet afmaakte). Zijn vader was visser, hij leerde zichzelf schilderen nadat hij had gezien hoe zijn oudere broer melkbussen beschilderde. Waarom natuur? Grietje: „Ik schilderde altijd al bloemen en planten. In het begin vooral als hobby, ook omdat er in wereld van de kunsten op neergekeken wordt. Maar in de loop van mijn leven ontdekte ik: in het contact met de natuur dring je dieper door in de werkelijkheid – of dat probeer je tenminste. Als ik een miertje schilder, vraag ik me net zo goed ‘wie ben jij eigenlijk’ af als wanneer ik in de spiegel kijk en ‘wie ben ik eigenlijk’ denk. Ik krijg daar geen antwoorden op, maar ik zoek er wel altijd naar.” En jij, Gerrit? Gerrit: „Dat is een heel ander verhaal. Zij is avontuurlijker dan ik, hè. Ze kan het ook veel mooier zeggen.” Grietje, lachend: „Ik loop wel even weg. Willen jullie thee?” Gerrit: „Ik ben er langzaam in gerold. Mijn broer zat vaak in het oude kippenhok melkbussen te beschilderen met bootjes, een boerderij of een landschapje. Die bussen zette hij op de steiger voor ons huis, daar kwamen boten langs en die mensen kochten ze dan. Een keer toen hij er niet was heb ik het ook eens geprobeerd, ik vond het leuk en het ging goed. Daarna ging ik hem ermee helpen, we zijn nog samen naar een schildercursus geweest. „Toen ik begon te schilderen zat ik gewoon in de keuken te werken, ik knoeide er maar wat op los. Ik weet nog dat ik een keer een kopie maakte van De man met de gouden helm van Rembrandt en dat mijn moeder zei: ‘It liket wol as der in protter op syn kop skiten hat’ – het lijkt wel of er een spreeuw op zijn hoofd heeft gepoept. Maar toen had ik een keer een expositie en verkocht ik een schilderij voor vierenhalfduizend gulden. Vanaf dat moment kon ik leven van mijn werk.” En waarom schilderen jullie de natuur realistisch? Grietje, ze zet drie koppen thee op tafel: „Ik ben weggestuurd van de kunstacademie omdat ik niet deed wat ze vroegen. Ik kreeg opdrachten waarvan ik dacht: wat is hier het doel van – en die wou ik dan niet doen. Vage opdrachten voor conceptuele kunst, ik vond het hersengymnastiek. Als je naar aanleiding van een krantenartikel via associaties uiteindelijk bij een hoopje vuilnis uitkomt, heb je een verhaal nodig om dat uit te leggen. Ik zei: dan kun je beter gaan schrijven. Aan het einde van het eerste jaar zeiden ze dat ik van school moest.” Gerrit: „Als je begint als een soort boerenjongen dan komt het niet in je op om iets anders te doen. Ik kende eigenlijk niks anders om te schilderen dan de natuur die ik zag.” Ik zeg wel realistisch, maar je landschappen roepen een magische, bijna mystieke sfeer op. Gerrit: „Dat komt vanzelf. Je gaat niet denken: ik ga even iets mystieks maken. Op een of andere manier sluipt het erin. Hoe dat werkt is natuurlijk een raadsel.” Wat zie jij als je naar je eigen werk kijkt? Gerrit: „Ik zie wel een stille wereld.” En wat zie jij in zijn schilderijen? Grietje: „Ja, ik… Nee, ik bedoel… Ik…” Ze raakt ontroerd, begint zachtjes te huilen en loopt het huis in. Gerrit: „Ik weet vaak niet wat er in haar omgaat. Maar ze komt zo wel terug.” Grietje, even later: „Wat ik zie is een mysterieuze wereld, een wereld achter de werkelijkheid. En tegelijk een soort verlangen naar die wereld. Bijna alsof je naar de dood verlangt – en de rust die daar mogelijk vanuit gaat. Als ik landschappen zou kunnen schilderen, zou ik het zo willen doen als hij het doet. Eigenlijk schildert hij wat ik zie. Of wat ik ervaar, zeg maar. Ik zoom in op steeds kleiner, hij zoomt uit op steeds groter – bijna op het universum. In zijn landschappen lost als het ware alles op.” Gerrit: „Het is een gevoel. Als je het gaat verwoorden, doe je dat gevoel tekort.” Grietje: „Je kunt ook maar een deel verwoorden. Er is een deel dat je moet ervaren.” Gerrit: „Het is een andere taal.” Toch mooi dat zij het onder woorden brengt. Anders zaten we hier en had ik geen tekst. Grietje: „Ik kan het makkelijker zeggen, denk ik. Ik sta erbuiten – en hij maakt het zelf. Het voelt soms ook als verraad om over je eigen werk te spreken. Ik denk weleens dat ik het niet zelf doe, maar dat iemand in mij aan het schilderen is – als een proces dat zich via jou afspeelt. Het is heel bijzonder, bijna alsof je iets krijgt.” Probeer jij met inzoomen ook mysterie te vatten? Grietje: „Ik probeer grip te krijgen op het leven. Elke keer zie ik weer iets waardoor ik denk: hoe is het mogelijk, al die verschillende ontwerpen. En dan denk je: ‘Ik zie hier genoeg bewijs dat je bestaat, God. Dus kom nu maar eens tevoorschijn.’” Gerrit: „God is een kunstenaar.” Speelt geloof een rol in jullie werk? Grietje: „Bij mij wel, ja.” Gerrit: „Bij mij niet, ik ben niet bezig met geloof. Maar je ziet wel steeds het bizarre van al die vormen en kleuren, inderdaad alsof iemand ‘wat zal ik er nu weer eens van maken’ dacht. Spielerei, lijkt het wel. Maar dat zijn maar gedachten, je weet eigenlijk helemaal niks.” Grietje: „Dat vind ik ook hoor, je stuit op de grenzen van je denken. Maar als je veel alleen bent zoals wij, dan heb je dat soort ingevingen. Dingen leiden je niet af, je hebt tijd om je te verwonderen. Dat is volgens mij een groot verschil met iemand die heel druk is, die de hele tijd tussen mensen verkeert. Ik wandel alleen, ik ga er alleen op uit, ik zit alleen in mijn atelier. Ik ben denk ik wel op zoek naar een soort adem van God, die wil ik voelen in de tijd dat ik hier op deze planeet ben. Als ik niet meer kan tekenen of schilderen, zou ik toch in de weilanden willen zitten: bloemen, vogels, de wind. Alles is even bijzonder.” Trek jij de natuur in voordat je gaat schilderen, Gerrit? Gerrit: „Nee, dat hoeft niet. Ik ben zo met het landschap verbonden, dat zit al in mij. Het landschap is meer een – hoe zeg je dat – een soort symbolisch iets. Ik ga er weleens op uit om foto’s te nemen, maar de sfeer maak ik zelf. Het is ook nooit zoals op zo’n foto.” Grietje: „Maar als je daar loopt, zie je alles. Meer dan ik zie.” Gerrit: „Ik heb wel oog voor details, ja.” Grietje: „Terwijl ik die schilder. Ja, dat is wel grappig. Laatst hing er een spin tussen twee rietstengels waar je de hele tijd naar zat te kijken. Je vroeg je af of die niet zeeziek werd.” Gerrit: „De hele dag hang je daar tussen de draden, je verveelt je niet, je zwiept wat heen en weer. En ik kijk ook van: hoe zit dat precies vast, hoe komt-ie daar nou. Maar dat zou ik niet schilderen.” Grietje: „En ik wel.” Gerrit: „Ik doe soms jaren over een schilderij. Dan zet ik het weg want dan gaat het niet. Je moet eraan toe zijn op de een of andere manier. Dat kun je ook niet forceren, je kunt niet denken: vandaag ga ik aan dat schilderij werken. Je moet er precies het goede gevoel voor hebben.” Grietje: „We hebben ook weleens een meningsverschil, we hebben niet altijd hetzelfde kleurgevoel.” Gerrit: „Maar we zijn het ook vaak eens.” Grietje: „Jij kan soms nijdig worden als ik binnenkom en zeg: ‘Ik zou opnieuw beginnen’. Dan heb je de smoor in.” Gerrit: „Vaak vind ik het óók wel. Maar dan ga ik het verdedigen, want het is frustrerend als het maar niet wil lukken.” Grietje, lachend: „Laatst zei ik ‘oh, wat een mooie bruine lucht’. Dat vond ik echt. Maar hij dacht dat ik bedoelde: bruin, wat lelijk.” Gerrit: „Oh ja.” Grietje: „Je dacht dat ik een sarcastische opmerking maakte. Hij had dagenlang de pest in. Maar ik meende het, ik vond het prachtig.” Gerrit: „Ik geloof het nu wel. Maar ik weet nog steeds niet of ik het zelf wel een goede kleur vind.” Zeg je ook dit soort dingen tegen haar? Gerrit: „Ja hoor, je moet wel eerlijk zijn. Maar bij jou is het anders, jij hebt het al veel meer in je hoofd als je begint. Ik moet onder het schilderen zien wat het wordt. Ik doe een kleur, ik denk: dat kan wel. En als ik dan klaar ben denk ik: het klopt toch niet. En dan schuur ik het weer weg.” Ze vertellen dat ze vorig jaar in de zomer samen buiten hebben geschilderd, en plein air elke dag een ander schilderijtje vanaf dezelfde plek. Dat gaan ze volgende week weer doen. Gerrit: „Het was vroeg in de morgen, er waren ganzen, die gakten wat. En alleen wij zaten daar, verder was het overal stil. Normaal zit ik in dat atelier en is het een geworstel en gedoe. Maar dan zit je buiten, is alles perfect en ben je in de hemel.” Werk van Grietje Huisman is te zien in Galerie De Roos van Tudor in Leeuwarden, werk van Gerrit Wijngaarden in Galerie Bonnard in Nuenen. Bezichtigen aan huis kan na afspraak ook, inl.: gerritwijngaarden.nl</p>]]></description>
      <guid>https://nrc.nl/nieuws/2024/09/16/kunstenaarsechtpaar-gerrit-wijngaarden-en-grietje-huisman-ik-zoom-in-op-steeds-kleiner-hij-zoomt-uit-op-steeds-groter-bijna-op-het-universum-a4865859</guid>
      <pubDate>Mon, 16 Sep 2024 05:28:32 +0000</pubDate>
    </item>
    <item>
      <title><![CDATA[Mirjam Willemsen: ‘Je wordt geboren en je sterft, net als een vogel of een vos’]]></title>
      <description><![CDATA[<p>De urn van meneer Lourens werd bezorgd in een grote doos. Hij staat nog altijd bij huisarts Mirjam Willemsen (49) in de kast. „Ik weet eigenlijk niet goed wat ik ermee moet”, bekent ze. „Ik had tegen hem gezegd dat ik wel een klein beetje as voor hem wilde verstrooien in zee. Een klein beetje…” Meneer Lourens was pijnlijk eenzaam. Bij zijn euthanasie was behalve de huisarts en de longarts niemand aanwezig. Toen hij dood was, trokken de dokters de deur dicht en bleef hij alleen achter. Afgesproken was dat de overbuurman de begrafenisondernemer zou binnenlaten om het lichaam op te halen. Nabestaanden om de as uit te strooien waren er niet, meneer Lourens had zelf geregeld dat de hele urn dan maar bij de (verbaasde) huisarts afgeleverd moest worden. „Binnenkort ga ik met mijn man een weekend naar Scheveningen”, vertelt Willemsen. „Dan doe ik wat ik beloofd heb. Ik zal wat mooie woorden spreken en denken aan meneer Lourens die lang op zee had gewerkt. Maar die complete urn… nee. Het mag niet eens.” Zelf wil ze nooit bij iemand in de kast komen te staan. Daar heeft ze het over gehad met haar man en twee kinderen. Dat ze haar as maar een fijne plek moeten geven. „Verder moeten ze doen wat voor hen goed voelt. Ik ben er dan niet meer.” We zitten in de tuin in Maastricht, aan de keukentafel die haar man net heeft gelakt zodat die buiten kan blijven staan. Binnen komt een nieuwe, een deel van het huis wordt verbouwd. Haar echtgenoot, ook arts, doet alles zelf. „Daar wordt hij zen van.” Mirjam Willemsen kreeg dit voorjaar te horen dat ze nog twee maanden te leven had als ze geen enkele behandeling zou ondergaan, en ongeveer zes maanden mét medisch ingrijpen. Dat ze dood zal gaan aan longkanker weet ze al jaren, maar door een explosie van uitzaaiingen, onder meer in de lever, is dat proces opeens versneld. Alles wat ze met haar patiënten bespreekt in de laatste levensfase, dringt zich nu ook aan haar op. Wat wil ze nog? Welke behandelingen? Welke niet? „In mei was ik doodziek en heel benauwd. Ik wilde eigenlijk niet nog een keer chemo, maar we moesten nog van alles regelen, we wilden nog een keer op vakantie, en ik kon het tegenover de kinderen ook niet maken om te zeggen ‘mama is er over twee maanden niet meer’. Dus heb ik mijn gezin beloofd dat ik het zou proberen, maar zou stoppen als ik ernstige bijwerkingen kreeg. Het viel hartstikke mee en achteraf vind ik het een beetje schandalig dat ik heb geroepen dat ik die chemo nooit zou doen. Dat vertaal ik dan ook weer naar mijn patiënten: zeg niet te snel dat je iets niet wilt. Want nu heb ik weer een goede kwaliteit van leven, ik slik niet eens pijnstillers en tijdens de kuren kon ik gewoon doorwerken.” Willemsen specialiseerde zich de afgelopen jaren in de palliatieve zorg. Ondanks de kanker bleef ze twee dagen per week werken in de groepspraktijk in een achterstandswijk in Heerlen, speelde ze de hoofdrol in een documentaire over euthanasie (Dying to live) en begin september leverde ze een boek af over patiënten die ze heeft begeleid bij het sterven: Het laatste hoofdstuk. De eenzame meneer Lourens is een van hen. Je hebt niet veel tijd meer. Heb je overwogen te stoppen met werken? „Mijn gezin staat voorop, laat dat duidelijk zijn. Maar nee. Overdag zijn mijn kinderen gewoon naar school en is mijn man naar zijn werk. Vriendinnen hebben ook banen, die kunnen echt niet de hele tijd leuke dingen met mij doen. Ik heb de luxe dat ik kan regelen dat ik maar een paar dagen in de week werk. Nu ik achteruitga, hebben we voor alle patiënten een informatiebrief opgehangen in de praktijk. Dat ik kom als ik me goed voel, en anders niet. Maar mijn werk heb ik nodig. Ik ben iemand die heel graag kletst, gefascineerd is door mensen. Door hun verhaal, hoe ze zo geworden zijn. Ik had geen ander beroep willen hebben dan huisarts. Ik praat de hele dag en als ik dan terug hoor van patiënten dat zij daar ook blij van worden, haal ik daar enorm veel voldoening uit.” Je draait gewoon spreekuur. Denk je nooit bij een patiënt: stel je niet aan, je zit tegenover een dokter die de kerst waarschijnlijk niet haalt? „Helemaal nooit. Maar ik merk dat patiënten dat soms wel denken. Dat ze ergens een wrat of een moedervlek hebben en daar naar mij toe terughoudend mee zijn. Gaan ze naar een collega. Maar als er iets weggesneden moet worden, haalt die collega mij er vaak alsnog bij omdat ik nou eenmaal houd van dingen wegsnijden.” Ze lacht. Humor kan zoveel spanning wegnemen bij patiënten, ook in het staartje van hun bestaan. En juist omdat zij weet wat de mensen doormaken, kan Mirjam Willemsen er met hen grapjes over maken. Ze kreeg in 2014 de diagnose longkanker. Geloven kon ze het nauwelijks, want ze had altijd gezond geleefd, nooit gerookt. Vijf jaar later volgde de klap dat ze niet meer beter zou worden, iets wat in haar ogen helemaal niet kón, want ze was moeder van twee kleine kinderen. Alle fases waar ongeneeslijk zieke mensen doorheen moeten, doorliep ze. Het heeft haar inlevingsvermogen vergroot, zegt ze. Ze slikt haar tranen nooit weg. „Het idee dat artsen hun emoties niet mogen tonen, vind ik echt onzin. Mensen vinden het juist fijn als je ook je eigen verdriet laat zien, dan weten ze dat het je wat doet.” In Het laatste hoofdstuk beschrijft ze hoe ze eens Thais ging halen voor haar gezin en ook maar een portie bestelde voor een terminale patiënte die dol was op Thais. Ze bezorgde het bij haar thuis. En hoe ze een paar jaar geleden een stiekeme euthanasie uitvoerde bij een katholieke vrouw die van meneer pastoor geen actieve levensbeëindiging mocht laten doen omdat ze dan zou worden verstoten uit haar parochie. Mevrouw wilde per se begraven worden bij haar dochter, maar dat zou dan niet meer mogen. Willemsen sprak af dat ze de euthanasie stil zou houden en de Kerk kwam het nooit te weten. „Ik hoop niet dat die pastoor mijn boek leest en het verhaal herkent. Of nou ja, die vrouw ligt er nu toch al.” Je geeft patiënten ook je 06-nummer. Gaat dat niet ver? „Nee, ze bellen eigenlijk nooit. Ik heb maar één keer een patiënte gehad die me elke dag belde omdat ze dingen met haar medicatie niet begreep. Maar zij was een kwetsbare vrouw met een laag IQ. Ach, dacht ik toen, hoe erg is dit nou helemaal. Het enige wat ik vervelend vond, was dat ik niet altijd kon opnemen. Maar de meeste patiënten bellen echt niet zomaar. Het komt vaker voor dat ik achteraf zeg: had nou gewoon even gebeld! Dan zijn ze bang om me te storen. Zelf kon ik laatst niet plassen als bijwerking van een medicijn. Het was in de middag, de poli was al gesloten en ik voelde een enorme drempel om mijn huisarts privé te bellen, dat vond ik heel vervelend. Wat nu dan, dacht ik. Die man was dus niet van de mobiele nummers en ik voelde weinig band met hem. Uiteindelijk ben ik gewisseld van huisarts. Nu heb ik iemand die me na mijn vakantie belde om te vragen hoe het was gegaan. Dat is de betrokkenheid waar ik zelf ook aan hecht.” Hoe belangrijk is de vertrouwensband met een arts? „Essentieel. Vooral in die laatste, onzekere fase. Je moet alles durven bespreken en dat is lastig met een dokter die je niet kent. Als arts moet ik op de hoogte zijn van de wensen van mijn patiënten. Al blijven er altijd mensen die gewoon niet willen praten oven hun dood, ook als je ze al lang kent, daar moet je je dan ook bij neerleggen. „Ik kwam eens euthanasie doen bij een introverte man die echt een vreselijke lijdensweg had bewandeld, met open wonden zó erg… dat had ik nog nooit eerder gezien. Er kropen zelfs maden uit, het stonk, mensonterend was het. Ik had van tevoren aangegeven dat ze moesten nadenken over hoe ze het wilden, die euthanasie. Maar toen ik kwam, was er niets besproken. Ik vroeg waar de man ging liggen. Hij wees naar de grote bank maar toen zei zijn vrouw: nee, niet daar, want daarop kijk ik tv en dan zie ik je straks elke avond liggen. Uiteindelijk werd het de kleine bank waar hij niet eens gestrekt op paste. Er waren twee volwassen kinderen bij die ik nog nooit eerder had gezien. Ik gaf ze een hand. ‘Hallo, ik kom jullie vader doodmaken.’ Zo voelde het voor mij op dat moment. Heel ongemakkelijk. Toen het zover was, lag hij helemaal alleen op dat kleine bankje. Ik nodigde de familie uit dichterbij te komen, maar ze konden het gewoon niet. ‘Ik zet de radio wel aan, dan is het minder stil’, zei zijn dochter. Dat was zo verdrietig.” Bestaat er zoiets als een mooie dood? „De dood van deze man vond ik moeilijk, omdat ik zag dat het niet ging zoals hij wilde. Ik vind een overlijden mooi als het verloopt zoals de patiënt het had bedacht. De intimiteit van zo’n moment kan heel bijzonder zijn. Dan ga ik als huisarts met een tevreden gevoel weg. Maar ik kan niet elk lijden wegnemen. Hij had ook echt fysieke pijn die we niet onder controle kregen. Ik beloof palliatieve patiënten nooit dat ze geen pijn zullen krijgen, ik beloof alleen dat we er alles aan zullen doen om het zo draaglijk mogelijk te maken.” De avond na een euthanasie schenkt ze altijd een glas wijn voor zichzelf in. Proost ze even op de mens die is heengegaan. 33 keer heeft ze dat gedaan in haar carrière, en dat is vaak voor een huisarts. Sommige dokters wagen zich nooit aan een euthanasie. Uit geloofsovertuiging of uit angst. „Ze zijn bang om iets verkeerds te doen of dat ze een rechtszaak aan hun broek krijgen. Terwijl er altijd een SCEN-arts [Steun en Consultatie bij Euthanasie in Nederland] betrokken is die beoordeelt of actieve levensbeëindiging is toegestaan. Het uitvoeren van de handeling zelf is hartstikke simpel. „Dat kan jij zelfs. Je hebt zes spuiten en die zijn allemaal genummerd.” Dat artsen zich er niet aan wagen, heeft dan ook meer te maken met mentale drempels. Volgens Willemsen wordt er nog altijd veel te weinig gesproken over euthanasie, zowel in de opleiding als onder artsen zelf. Medisch specialisten in het ziekenhuis gaan het onderwerp het liefst uit de weg, terwijl zij vaak juist heel betrokken zijn bij hun patiënten. „Mijn eigen longarts zie ik elke drie maanden. Ik heb hem dan ook gevraagd mijn euthanasie te doen. Toen ik hem die vraag stelde, had hij het nog nooit gedaan. Inmiddels wel, gelukkig.” Helpt de veelvuldige confrontatie met het sterven bij het bezweren van jouw eigen angst voor de dood? „De meeste mensen overlijden niet aan euthanasie, vaak komt het helemaal niet zo ver. Maar ik heb in mijn loopbaan inderdaad honderden dode mensen gezien. Dan wordt het vanzelf iets normaals en dat helpt. Maar ik ben niet bang voor de dood op zich, ik ben bang voor wat er aan voorafgaat. De lijdensweg. Het ergste lijkt me dat ik niets meer kan en thuis kom te zitten, geïsoleerd omdat overdag iedereen weg is, wachtend op de thuiszorg. En ik vind het heel moeilijk om het verdriet te zien van de mensen die ik achterlaat. Doodgaan is voor mijzelf niet het ergst, want ik ga weg. Maar mijn kinderen… Als het zover is, moeten zij dan aan mijn bed zitten bij mijn euthanasie? Kan ik hen dat aandoen?” Geloof je in een leven na de dood? „Nee, voor mij is doodgaan het einde van de levenscyclus. Je wordt geboren en je sterft, net als een vogel of een vos. Ik geloof in het leven zelf, het is bevredigend als je daar een goede invulling aan kunt geven. Mensen en gesprekken, die maken het de moeite waard. Mijn man en ik kochten lang geleden bewust een betaalbaar huis zodat we geld over hadden om te reizen. Toen mijn zoon deze zomer was geslaagd voor zijn eindexamen ben ik samen met hem naar de Malediven geweest. We zaten in zo’n huis op palen, de haaien en de roggen zwommen zo onder ons door. Ik vind het heel fijn dat ik dat heb gehaald.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/09/09/miriam-willemsen-je-wordt-geboren-en-je-sterft-net-als-een-vogel-of-een-vos-a4865031</guid>
      <pubDate>Mon, 9 Sep 2024 05:28:32 +0000</pubDate>
    </item>
    <item>
      <title><![CDATA[Jeannine Liebrand (70) verpulvert hardlooprecords: ‘Ik kan goed afzien – doorgaan, ook als alles pijn doet’]]></title>
      <description><![CDATA[<p>Kilometer 38 van een marathon is het pittigst. Dan kickt de vermoeidheid in. De benen voelen zwaar. Zooooo zwaar. Dan is ze gewoon echt moe. Zooooo ontzettend moe. Moe. M-o-e. M-O-E. Waarom doet ze dit? Waarom doet ze dit zichzelf aan? Ze kan niet meer. Het is klaar. Ze wil dit niet. Ze Wil Dit Niet Meer. De mantra’s, op het ritme van de passen. Acht’ndertig-ge-daan-nog-vier-te-gaan Acht’ndertig-ge-daan-nog-vier-te-gaan Negen’ndertig-gedaan-nog-drie-te-gaan Negen’ndertig-ge… Kom op. Je wilde dit toch zelf? Nog maar drie kilometer. Kom op. Dat is vijftien minuten. Dat kun je. Je kúnt het. Kom op. Maar die pijn. Overal die pijn! In de bovenbenen, de heupen. Dit lichaam wil stoppen. Rustiger aan doen, op z’n minst. Ze is kapot. Kapót. En zooooo misselijk. Dit is toch wat je wilde? Jíj wilde het. Nou, dan moet je het ook zelf doen. Je wist toch dat de pijn zou komen? Nou, hier is-ie dan. Niks nieuws. Hoort erbij. Gej ziet ’n Liebrand. Het wolkje van ons pap. Gej ziet ’n Liebrand. ’n Liebrand gift niet op. Doorloope. Doorloope dan. En blijf geconcentreerd. Blijf in balans. Ook al ben je moe. Niet vallen. Niet Vallen. „Kijk, dit zijn mijn tijden.” Aan de eettafel pakt Jeannine Liebrand een notitieboekje erbij, gelegen tussen haar leesbril en de krant. Ze opent het op een velletje met bovenaan in blauwe pen: ‘Ned. records V70’. Marathon: 3.58.14 -&gt; 3.37.28. Halve marathon: 1.48.30 -&gt; 1.37.54. 10 km: 47.58 -&gt; 44.11. Het zijn de oude en nieuwe hardlooprecords van Nederlandse vrouwen boven de 70 jaar en Jeannine Liebrand, dit jaar zeventig geworden, heeft ze allemaal verpulverd. De mooiste overwinning was misschien wel de Stevensloop, met drieduizend deelnemers op zondag 17 maart in haar eigen woonplaats Nijmegen. In de V65 was er niemand sneller dan zij. In de V60 was er niemand sneller. In de V55 niet. In de V50 was er eentje sneller. In de V45 niet. In de V40 niet. In de V35 drie. Dus van alle 233 vrouwelijke deelnemers boven de 35 jaar waren er vier sneller dan „dit meisje van 70”. Ze grinnikt. „Ik heb ze er allemaal uitgelopen.” Jeannine Liebrand, begonnen met hardlopen op haar 48ste, was zelfs een volle minuut sneller dan de regerend wereldkampioen V70. Waarna de vaderlandse pers ervan maakte ‘Jeannine loopt wereldrecord’, maar dat was dus niet zo, want het wereldrecord ligt nog altijd 37 seconden lager, alleen had de pers dat verkeerd geïnterpreteerd en daar kwam Liebrand pas achter toen ze met haar man Jan al lang en breed in de camper op weg was naar Kroatië. Ach, ze zoeken het maar uit, had ze ook gedacht. „Ik ben geen factchecker, dat is jullie werk.” Hoe voelt het om mensen die de helft van jouw leeftijd zijn voorbij te rennen? „Vorig jaar bij de halve marathon in Beneden-Leeuwen, een prachtig parcours over de dijken langs de Waal, was ik de overall winnares. Stond ik op het podium met naast mij een grietje van 28 en eentje van 32. Dan ben ik stiekem wel trots ja. Maar ik probeer ook altijd te denken: Liebrand, niet arrogant worden nou.” Waarom niet eigenlijk? „Nou, ik blijk het gewoon heel goed te kunnen. Is dat een verdienste? Dat talent is toch mijn verdienste niet?” Maar het trainen toch wel? „Trainen is lijden ja. Althans, nee, ik doe het vrijwillig. Niemand dwingt me. Maar ook als het regent en waait of als het snikheet is ga ik de deur uit, drie keer in de week. Ik kan goed afzien, ook tijdens wedstrijden. Doorgaan, ook als alles pijn doet.” En waar doe je het dan voor? „Haha, ja, dat vraag ik me op zulke momenten ook wel af!” Voor ons pap, denkt ze weleens. Misschien is dit allemaal gewoon een roep om aandacht. Jeannine Liebrand groeide op in een warm katholiek gezin in Limburg als nummer negen van de tien. Voor even dat schattige meisje en daarna weer ingehaald door een „nog veel schattiger” exemplaar. Wijzend naar boven: „Misschien wil ik gewoon gezien worden?” Misschien kán ze ook niet anders. Ons pap was zelf een keiharde. Ons mam trouwens ook. Hij pottenbakker, zij onderwijzeres. Hard werken voor weinig en als het nodig was stond het hele gezin aardappelen te rapen bij de aangrenzende boer om alle magen gevuld te krijgen. Rolschaatsen? Die koop je maar van je eigen geld. Geen gezeur en geen discussie, dat was de mores. „Afspraak is afspraak. En wat je je voorneemt, ga je doen.” Van die ijzeren discipline snapte Liebrand als puber weinig, inmiddels weet ze beter. Afzien is soms nodig, want voor niks gaat de zon op. Wil je iets bereiken, dan moet je daarvoor werken. En jezelf soms stevig toespreken. Zo lieten haar ouders haar studeren – „hun grootste prestatie” – maar dat betekende op kamers en rondkomen van honderd gulden in de maand. Ze hield vol. En nu ze zelf drie kinderen heeft opgevoed – het tweede kleinkind is op komst – weet ze hoe belangrijk discipline al is in een middelgroot gezin, laat staan… „Ik denk dat je op latere leeftijd je ouders beter gaat begrijpen.” Met een piep zwaait de achterdeur open en daar komt een bezwete Jan binnen, in zijn wielrenpak. „Hij fietst, ik loop.” Jan, jij dacht natuurlijk: ik hou d’r lopend niet bij… „Nou, zo is het letterlijk gegaan.” Jan glimlacht. „Ik liep marathons en Jeannine had daarover altijd een beetje de pest in, want dan was ik elke zondagochtend weg. Toen zei ze: ik ga eens meelopen. Dus ik had een rondje uitgezet hier in de omgeving, met een heuveltje, en we liepen dat heuveltje op en ik kijk naar rechts en zeg: ‘ja, dat is best zwaar hè’. En zij keek me zo aan en zei: ‘hè? Moet ik dan iets vóélen?’” Liebrand: „Aangeboren talent.” „Zij heeft een bérenconditie”, zegt Jan. „Ik kan eindeloos doorgaan.” „Heel vervelend.” En je had echt geen idee? Liebrand: „Nee, nul. Vroeger met de gym behoorde ik tot de kneuzen. Bij het formeren van de teams met hockey werd ik niet gekozen maar tóégewezen. Het enige dat ik goed kon was inlopen. Dat kon ik heel goed. Kreeg ik toch nog een geflatteerd zeventje op m’n rapport. En ja, één keer heb ik met collega’s meegedaan aan een sponsorloop. Liep ik een fantastische tijd, op gewone schoenen. Maar ach, ik had het druk met werk, het gezin. Ook met kleine kinderen zit je geen drie minuten stil.” Stilzitten is sowieso niet echt haar talent. „Alleen na gedane arbeid.” Een familietrekje, want geen van de Liebrands is ertoe in staat. Nadat haar moeder tien kinderen op de wereld had gezet, ging ze gewoon weer voor de klas staan. En vader had een eigen bedrijf en was ook wethouder en voorzitter van de voetbalclub en van de ponyclub én jurylid bij de carnaval. En al haar broers en zussen zijn net zo actief. „We zijn allemaal opgevoed met het idee: bemoei je ermee, neem je verantwoordelijkheid. En anders moet je niet zeuren.” Dus toen ze nog in Wassenaar woonde en van de wijkagent een verkeersdrempel eiste – „ik vond dat zó belachelijk: spelende kinderen op straat en al die idioten van de voetbalvereniging verderop die als ze hadden gezopen na de derde helft…” – ging ze net zo lang door tot-ie er kwam. „De hele buurt moest erachter staan. Nou, oké, petitie in de hele buurt.” ‘Dat idiote wijf in Nijmegen’, is Liebrand ooit genoemd in een column van Johan Derksen in Voetbal International. Want toen mocht je in de voetbalstadions nog roken en had ze, omdat één van de kinderen longemfyseem heeft, bij het bestuur en de supportersvereniging van NEC gepleit voor één rookvrij vak. Dat er na héél veel moeite ook kwam – „Ik zei: jongens, we hebben 26 tribunevakken…” Liebrand is als feministe actief geweest bij de Rooie Vrouwen en was Statenlid voor de PvdA in Gelderland, waar ze ontdekte hoe ondankbaar politiek werk eigenlijk is – „je doet het in de ogen van anderen nooit goed genoeg”. Ze zat in het bestuur van Stichting 100ste Vierdaagse en van de atletiekvereniging, en begeleidt sinds 2016 als vrijwilliger voor Vluchtelingenwerk Nijmegen asielzoekers naar een woning. ‘Niet zeuren’, kwam ze achter, is soms makkelijk gezegd. „Ik begrijp PVV-stemmers heel goed. Dan ga ik met een asielzoeker naar een wijk met alleen maar sociale huurwoningen en hoor je de mensen zeggen: ‘verdomme, weer zo’n buitenlander’. Hun eigen buurt vervreemdt. En dan heb ík makkelijk praten, in mijn rijke wijkje. Hier zie je ze dus niet.” Haar man is arts en zelf heeft Liebrand de kost verdiend met een eigen communicatiebureau. Glorietijd was de introductie van de euro op 1 januari 2002. „Weet je het nog?” Ding flof bips. „Het ezelsbruggetje van alle landen die meededen aan de euro. Daar zat een márketing achter joh.” Liebrand loopt naar de kast en haalt een stapel met voorlichtingsmateriaal tevoorschijn. Brochures met vragen als ‘Hoe ziet de euro eruit?’ en ‘Kan de invoering niet sneller?’. „Daar schreef ik de antwoorden bij.” Boekjes met omrekentabellen – „1 euro is 2,20371 gulden” – een coupon voor gratis euromunten, pepermuntjes met de euro. „Ik heb alles bewaard.” Wat heb je zelf ervan geleerd? „Ik herinner me vooral de scepsis die zo overheerste bij veel Nederlanders. En nu begrijp ik dat. De mens ziet altijd op tegen verandering, want verandering is onzekerheid. Je weet wat je hebt en je weet nooit wat je krijgt.” Voor Liebrand zelf was het een lucratieve klus. Het ministerie van Financiën blééf maar bellen met nieuwe opdrachten want eerst was de slogan ‘de euro wordt van ons allemaal’ en toen ‘de euro ís van ons allemaal’. „Kon ik het hele verhaal weer opnieuw afdraaien.” Liebrand, volhardend, miste nooit een deadline. Op ééntje na. „Ik was gevallen met de fiets, ging naar de huisarts voor pijn aan mijn rug en merkte en passant op dat ik een harde plek had in mijn borst. Een doorverwijzing naar het ziekenhuis en daar hoorde ik gelijk: borstkanker.” Na de operatie twee weken wachten op de uitslag van het weefselonderzoek. De twee langste weken in haar leven en nu wist ze wat onzekerheid betekent. „Niet weten of er uitzaaiingen zijn, of je je kinderen zult zien opgroeien, of je aan de goede kant van het streepje valt.” Dat viel ze. Heeft het je veranderd? „Het gaf me het besef dat ik altijd ontzettende mazzel heb gehad in mijn leven. En ook de realisatie dat je pech kunt hebben. Gewoon dikke pech. En dat was wel een draai in m’n hoofd. Altijd dacht ik: eerst hard werken, later genieten. Later ga ik piano leren spelen.” Ik zag een piano in je huiskamer staan. „Aangeschaft op de terugweg na de laatste bestraling. Maar ik ben nooit verder gekomen dan boek twee. De oude aard kwam weer bovendrijven.” Glimlach: „Ik blijk toch beter in discipline dan in genieten.” Liebrand vindt het jammer dat in de sportjournalistiek zo weinig aandacht is voor de prestaties van oudere sporters. Het lijkt wel alsof ‘oud’ in Nederland gelijk staat aan ‘grijs’, ‘suffig’, ‘achterhaald’. Terwijl… ze wéét dat ze 70 is, „dat zegt mijn spiegelbeeld”, maar verder? „Mijn ambitie is niet veranderd, mijn passie niet, mijn interesse niet.” Alleen, ze is niet meer op de heenweg, maar op de terugweg. En als ze rent langs de Waalkade en door de Ooijpolder, over de Groesbeekse heuvels en de Mookerheide en langs de moerassen van de Hatertse Vennen en de bossen van Berg en Dal, dan ziet de wereld er niet veel anders uit dan toen ze dertig was. Maar het perspectief is anders. „Je ziet de dingen met meer reliëf.” De prestatie van een oudere sporter, denkt ze, is misschien zelfs groter dan die van zo’n Usain Bolt, die de 100 meter in 9.58 seconde rent. Heb je de prestaties van de 76-jarige Jeannie Rice al eens bekeken, die op de marathon in Londen laatst finishte in 3.33.27? Of die van Karin Verheijden in de V65. „Die loopt tijden dat je denkt: wow.” Want ja, het lichaam raakt onvermijdelijk in verval. Maar misschien, denkt ze, kunnen oudere sporters wel dieper gaan dan jongere. Omdat ze weten dat het leven soms lijden ís, en dat lijden maar tijdelijk. Omdat ze weten dat niemand oud kan worden zonder blauwe plekken op de ziel. Wetende dat de onzekerheid van kanker vreselijk is, maar ook dat die – als je geluk hebt – voorbijgaat. Wetende dat die ene misstap van je partner zelfs nog pijnlijker voelt, maar ook die pijn weer slijt en je er samen goed uit kunt komen. En dat zoiets allemaal helemaal niets voorstelt bij de pijn die sommige pechvogels om je heen ervaren. Kom op. Nog drie kilometer. Vijftien minuten. Dit is toch wat je wilde? Jíj wilde het. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/06/10/jeannine-liebrand-70-verpulvert-hardlooprecords-ik-kan-goed-afzien-doorgaan-ook-als-alles-pijn-doet-a4855938</guid>
      <pubDate>Mon, 10 Jun 2024 05:28:32 +0000</pubDate>
    </item>
    <item>
      <title><![CDATA[‘Om er te zijn, hoef je niet iemand te zijn. Je bent er al’]]></title>
      <description><![CDATA[<p>Op bezoek bij een vriend viel het oog van boeddhistisch leermeester Han de Wit (79) op een plaatje van een beer en een varkentje wandelend door het groen. ‘Welke dag is het?’ vraagt Winnie de Poeh. ‘Het is vandaag’, piept Knorretje. ‘Mijn lievelingsdag’, zegt Winnie de Poeh. Zo is het, dacht De Wit. Als je vandaag alleen ziet als een opstap naar morgen en morgen doe je dat weer, wanneer leef je dan eigenlijk? En nu hij toch bezig was: als je de plek waar je je bevindt alleen maar ziet als opstap van hier naar daar, waar hang je dan eigenlijk uit? Het idee liet hem niet meer los. Poeh-dist, noemt hij zich sindsdien ook wel. ‘Hier ben je geboren’, dichtte hij, ‘hier ben je thuis, hier is waar je leeft en sterft, je bent nooit weggeweest.’ Han de Wit is een van de bekendste boeddhistische leraren van Nederland. In de jaren zestig studeerde hij psychologie in Groningen en hij promoveerde in Amsterdam. Maar psychologie spitste zich naar zijn smaak te veel toe op gedrag en te weinig op hetgeen omgaat in de geest zelf. Bij het boeddhisme vond hij wat hij miste. Hij verhuisde naar Amerika en werd een student van de bekende Tibetaanse filosoof Chögyam Trungpa Rinpoche (1939-1987), oprichter van de wereldwijde boeddhistische organisatie Shambhala. De Wit begon een Shambhala-centrum in Amsterdam en later ook in Rotterdam en elders, hij houdt lezingen en schreef een reeks boeken over boeddhisme en het snijvlak met psychologie, ethiek en godsdienst. Hij klinkt hees en praat wat moeilijk want, zo vertelt hij aan tafel in zijn woonkamer in Oegstgeest, onlangs onderging hij een operatie aan zijn halsslagader. Een zenuw moest opzij en die stuurt zijn stemband aan. Zijn medicijn is mineraalwater, hij schenkt zichzelf in en zegt maar meteen waar het op staat: de hoofdvraag van dit interview, wat maakt het leven de moeite waard, vindt hij „veel te cognitief”. Alsof je van een afstandje je leven overziet en dan eens gaat bedenken wat zoal de moeite loont. Zo werkt het niet? „In mijn ervaring niet nee. Neem nou compassie. Een heel belangrijk begrip, niet alleen in het boeddhisme maar ook in het christendom. Maar het is niet zo dat ik compassie de moeite waard moet vinden om haar te kunnen voelen. Dat waardeoordeel voegt niets toe. Leed om mij heen benaderen met compassie: dat voelt gewoon goed. Het is de aard van het beestje.” Welk leed benadert u met compassie? „Wat dan ook. Het kan de hond zijn, die buiten zit en naar binnen wil. Maar het kan ook groot leed zijn. Een goede vriend die een oog verliest. Dat speelt nu ja.” En wat kun je dan doen? „Meeleven. En als we ergens gaan wandelen, wat bescherming bieden, als we bij een stoep zijn ofzo.” En dat voelt goed? „Dat voelt goed ja. Je geeft die steun omdat je het niet laten kan. Je gaat niet eerst bedenken: is het ethisch juist om te gaan helpen? Is het de moeite waard? Nee, zo zit de mens in elkaar. De meeste mensen deugen. Daar ben ik het mee eens.” Onderschrijft u wel dat ‘moeite’ bij het leven inbegrepen zit? „Ja, moeite in de zin van ‘moeizaam’. Dat zit ’m vanuit mijn boeddhistische achtergrond vooral in hoe wij geneigd zijn onszelf te ervaren. Namelijk gescheiden van de wereld om ons heen. Ik hier en de wereld daar. Geloof in die scheiding roept meteen de vraag op: hoe ga ik met die wereld om? Er zijn voor dat ‘ik’ dan drie smaken: heb ik wat aan die wereld, zodat ik hem naar me toe wil halen? Of bedreigt hij mij? Of geen van beide zodat ik hem kan negeren? Dat zijn de drie stijlen van wat het boeddhisme de ‘egocentrische levenswijze’ noemt. Ze maken het leven moeizaam. En die gewoontes zijn behoorlijk diep in onze geest ingesleten.” Hoe raak je die gewoontes kwijt? „Je moet je losscheuren van je zelfpreoccupatie. Dat kost moeite, maar de openheid die je voelt als je het doet, motiveert om je in die richting te blijven bewegen.” Waarom is het loskomen van dat ‘zelf’ moeilijk? Omdat we sterk hechten aan ons ‘ik’, wat in feite neerkomt op ons zelfbeeld. We identificeren ons ermee. Als je dan vraagt wie ik ben, dan ga ik mijn zelfbeeld voor je in woorden vatten. Dan weten we allebei wie ik ben. Wat heel vreemd is, want diegene die ik nu ben is totaal anders dan bijvoorbeeld degene die ik was als kind. Ons zelfbeeld geeft de illusie van een gelijkblijvende identiteit.” Is dat erg? „Nou…als iemand aan mijn zelfbeeld komt, dan komt hij aan mij! En dat vindt mijn ‘ik’ niet leuk.” Wanneer had u daar zelf last van? „Ik gaf eens een lezing, ik was een jaar of veertig en het was pauze. Ik dronk een kop koffie en zag een groepje mensen staan en hoor iemand zeggen tegen anderen: ‘Óngelooflijk! Ik heb nog nooit zó’n slechte lezing gehoord! Dat ze zo’n man uitnodigen!’ Ik dacht: wat doe ik? Zeg ik er wat van? Ik geloof dat ik dat wel gedaan heb ja – al weet ik niet meer wat ik gezegd heb.” Maar u bent voor uzelf opgekomen. Dat wil zeggen: voor uw ‘zelf’. „Ja, totaal onnodig, maar zo voelde dat toen. Ik had me met mijn zelfbeeld geïdentificeerd en dat beeld was beschadigd. En zo was ik dus gekwetst! Han is iemand die altijd goede lezingen geeft! Zo ben ik! Als ik mij met dat zelfbeeld niet zo had geïdentificeerd, dan had ik zeker anders gereageerd. Luchthartiger: o, kennelijk moet ik mijn zelfbeeld een beetje bijstellen.” Die persoon kon toch ongelijk hebben? „Dat kan, maar in mijn opvatting heeft de luisteraar altijd gelijk. De luisteraar of de lezer. Als ik een tekst schrijf en de lezer zegt ‘ik snap er niks van’ dan heb ik een probleem. Dan faalt mijn tekst. Dat hoef ik aan jou niet uit te leggen als journalist.” Als het zelf een illusie is, hoe zit dat dan met zelfvertrouwen? Ik dacht altijd dat dat belangrijk was om jezelf een beetje op de been te houden. „Zelfvertrouwen, zoals ik die term gebruik, is vertrouwen hebben in je kwaliteiten. In wat je kunt bijdragen. Dat is geen vertrouwen in dat zelf. Het is een weten: ik kan vertrouwen in mijn mogelijkheden. Die lijn is nogal dun toch? Uw vertrouwen dat u een goede lezing kon geven, werd toch geschaad? „Niet mijn vermogen een goede lezing te geven, maar mijn zelfbeeld als goede lezingengever werd geschaad. Het is het verschil tussen een goede daad doen en een goede dader zijn. Voor het doen van een goede daad hoef je jezelf helemaal geen goede dader te vinden. Dat is totaal onnodig. Maar die neiging hebben we wel, om dat te doen. We hebben in Nederland een fantastisch gezegde: ‘Doe wel en zie niet om’. Ken je die? Je hoeft niet te zeggen: wat heb ik dit toch goed gedaan, wat ben ik toch een goed persoon! Dat is omzien. Dat je je daden gebruikt om je zelfbeeld mee op te poetsen. Want dat zelfbeeld, al is het nog zo’n mooi gebouw, gaat in de weg zitten. Al was het maar omdat het door ouderdom langzamerhand instort.” Hoe bedoelt u? „Ik heb nu dat probleem met mijn stem. Ik heb net een weekend moeten afzeggen waarin ik een lezing zou houden. Dat vind ik jammer. Ik had die ‘daad’ graag gedaan. Maar het is een stapje verder als ik zeg: ‘nu ben ik iemand die geen lezingen meer kan geven.’ Dan maak ik het dubbel zo erg. Het is ook heel vermoeiend, je moet zo’n zelfbeeld de hele tijd bijhouden. Ik weet nog dat ik vroeger, ik was vijftien of zestien, dichter wilde worden – wie niet. Ik schreef er een paar en die werden erg gewaardeerd, door schoolkameraden en de leraar. Dus: ik werd dichter. Daarna kreeg ik grote moeite met gedichten schrijven. Ik was niet meer bezig met de tekst, ik was bezig met dichter zijn. Dat is een klus hoor!” U zegt in een podcast-interview dat u ‘geen toekomst’ heeft en ook ’geen doodsangst’. Waarom niet? „Dan komen we in de sfeer van het Poeh-disme! Geen doodsangst, dat heeft te maken met ‘hier’. Je bent ‘hier’ en ‘hier’ ben je niet dood. En waar de dood is, is geen ‘hier’.” Wat is dat ‘hier’ eigenlijk voor plek? U noemt het een ‘open ruimte’, las ik. Het is geen enge steeg? „Oh nee! ‘Hier’ is zeg maar het gebied tot waar je zintuigen op dit moment reiken. Gewoon, de wereld die je waarneemt om je heen. Het is een open ruimte waarin de benauwenis van dat egocentrische perspectief niet meer overheersend is. Ik kan het ook zo zeggen: om er te zijn hoef je niet iemand te zijn. Je bent er al. De preoccupatie met wat voor iemand je bent is onnodig.” Mensen hebben het vaker over het ‘nu’. Nota bene Winnie de Poeh zelf had het over zijn favoriete dag. Waarom maakt u er ‘hier’ van? „Ik vind dat ‘nu’ moeilijker te interpreteren. Het voordeel van ‘hier’ is dat je kunt aangeven waar het is. Ik zie het als een tegenwicht tegen de bedachte wereld, de gesproken wereld, al die gedachten over onszelf en ons werk en ga zo maar door die zo sterk kunnen zijn dat ze de werkelijkheid worden. Wie je bent wordt dan wie je denkt dat je bent. Waar je bent is waar je denkt dat je bent. Wat je doet is wat je denkt dat je doet. Terwijl je gewoon ergens bent en iets doet.” U haalt het cerebrale eraf. „Ik ga van het conceptuele naar het perceptuele.” Hoe werkt ‘hier’ in de supermarkt? Stel u staat in de rij en de andere rij gaat veel sneller. U voelt die onrust dan toch ook? Zo van: heb ik weer, de verkeerde rij. Blijft u dan in uw eigen rij staan? „Nee dat denk ik niet. Maar je kunt op twee manieren naar die andere rij gaan. Ik kan daar heen gaan omdat ik zie dat die rij sneller gaat en dat is dat. Of ik kan daarheen gaan terwijl ik vanbinnen een heel verhaal ophang van ‘overkomt mij weer, mijn hele dag gaat al zo.’” Is het leven eigenlijk alleen maar de moeite waard in het ‘hier’? „Ha, daar moet ik even over nadenken…..” Hij neemt een slok van zijn prikwater. „Laat ik het zo zeggen”, gaat hij verder, „‘hier’ leven heeft een zekere mate van zorgeloosheid. Stel je krijgt te horen dat je huidkanker hebt, noem maar wat. Dan kun je denken: waarom overkomt mij dat, dat heb ik toch niet verdiend? Je kunt ook denken: natuurlijk, huidkanker bestaat, waarom zou ik het niet krijgen? Dan ben je ook wat meer geneigd om te handelen, denk ik. O, de huisarts vindt het plekje op mijn huid verdacht, laat ik maar naar de dermatoloog gaan. In plaats van een hele waaier op te bouwen van paniek en ontkenning waardoor je de arts pas veel later belt. Want nee, huidkanker past niet bij mijn zelfbeeld.” Dus het hele ‘hier’-idee is eigenlijk een manier om het leven te versimpelen? „Door het te ontdoen van onnodige mentale ballast ja, zo is het maar net.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/05/20/om-er-te-zijn-hoef-je-niet-iemand-te-zijn-je-bent-er-al-a4199237</guid>
      <pubDate>Mon, 20 May 2024 05:28:33 +0000</pubDate>
    </item>
  </channel>
</rss>
