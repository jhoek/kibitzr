<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[Jeannine Liebrand (70) verpulvert hardlooprecords: ‘Ik kan goed afzien – doorgaan, ook als alles pijn doet’]]></title>
      <description><![CDATA[<p>Kilometer 38 van een marathon is het pittigst. Dan kickt de vermoeidheid in. De benen voelen zwaar. Zooooo zwaar. Dan is ze gewoon echt moe. Zooooo ontzettend moe. Moe. M-o-e. M-O-E. Waarom doet ze dit? Waarom doet ze dit zichzelf aan? Ze kan niet meer. Het is klaar. Ze wil dit niet. Ze Wil Dit Niet Meer. De mantra’s, op het ritme van de passen. Acht’ndertig-ge-daan-nog-vier-te-gaan Acht’ndertig-ge-daan-nog-vier-te-gaan Negen’ndertig-gedaan-nog-drie-te-gaan Negen’ndertig-ge… Kom op. Je wilde dit toch zelf? Nog maar drie kilometer. Kom op. Dat is vijftien minuten. Dat kun je. Je kúnt het. Kom op. Maar die pijn. Overal die pijn! In de bovenbenen, de heupen. Dit lichaam wil stoppen. Rustiger aan doen, op z’n minst. Ze is kapot. Kapót. En zooooo misselijk. Dit is toch wat je wilde? Jíj wilde het. Nou, dan moet je het ook zelf doen. Je wist toch dat de pijn zou komen? Nou, hier is-ie dan. Niks nieuws. Hoort erbij. Gej ziet ’n Liebrand. Het wolkje van ons pap. Gej ziet ’n Liebrand. ’n Liebrand gift niet op. Doorloope. Doorloope dan. En blijf geconcentreerd. Blijf in balans. Ook al ben je moe. Niet vallen. Niet Vallen. „Kijk, dit zijn mijn tijden.” Aan de eettafel pakt Jeannine Liebrand een notitieboekje erbij, gelegen tussen haar leesbril en de krant. Ze opent het op een velletje met bovenaan in blauwe pen: ‘Ned. records V70’. Marathon: 3.58.14 -&gt; 3.37.28. Halve marathon: 1.48.30 -&gt; 1.37.54. 10 km: 47.58 -&gt; 44.11. Het zijn de oude en nieuwe hardlooprecords van Nederlandse vrouwen boven de 70 jaar en Jeannine Liebrand, dit jaar zeventig geworden, heeft ze allemaal verpulverd. De mooiste overwinning was misschien wel de Stevensloop, met drieduizend deelnemers op zondag 17 maart in haar eigen woonplaats Nijmegen. In de V65 was er niemand sneller dan zij. In de V60 was er niemand sneller. In de V55 niet. In de V50 was er eentje sneller. In de V45 niet. In de V40 niet. In de V35 drie. Dus van alle 233 vrouwelijke deelnemers boven de 35 jaar waren er vier sneller dan „dit meisje van 70”. Ze grinnikt. „Ik heb ze er allemaal uitgelopen.” Jeannine Liebrand, begonnen met hardlopen op haar 48ste, was zelfs een volle minuut sneller dan de regerend wereldkampioen V70. Waarna de vaderlandse pers ervan maakte ‘Jeannine loopt wereldrecord’, maar dat was dus niet zo, want het wereldrecord ligt nog altijd 37 seconden lager, alleen had de pers dat verkeerd geïnterpreteerd en daar kwam Liebrand pas achter toen ze met haar man Jan al lang en breed in de camper op weg was naar Kroatië. Ach, ze zoeken het maar uit, had ze ook gedacht. „Ik ben geen factchecker, dat is jullie werk.” Hoe voelt het om mensen die de helft van jouw leeftijd zijn voorbij te rennen? „Vorig jaar bij de halve marathon in Beneden-Leeuwen, een prachtig parcours over de dijken langs de Waal, was ik de overall winnares. Stond ik op het podium met naast mij een grietje van 28 en eentje van 32. Dan ben ik stiekem wel trots ja. Maar ik probeer ook altijd te denken: Liebrand, niet arrogant worden nou.” Waarom niet eigenlijk? „Nou, ik blijk het gewoon heel goed te kunnen. Is dat een verdienste? Dat talent is toch mijn verdienste niet?” Maar het trainen toch wel? „Trainen is lijden ja. Althans, nee, ik doe het vrijwillig. Niemand dwingt me. Maar ook als het regent en waait of als het snikheet is ga ik de deur uit, drie keer in de week. Ik kan goed afzien, ook tijdens wedstrijden. Doorgaan, ook als alles pijn doet.” En waar doe je het dan voor? „Haha, ja, dat vraag ik me op zulke momenten ook wel af!” Voor ons pap, denkt ze weleens. Misschien is dit allemaal gewoon een roep om aandacht. Jeannine Liebrand groeide op in een warm katholiek gezin in Limburg als nummer negen van de tien. Voor even dat schattige meisje en daarna weer ingehaald door een „nog veel schattiger” exemplaar. Wijzend naar boven: „Misschien wil ik gewoon gezien worden?” Misschien kán ze ook niet anders. Ons pap was zelf een keiharde. Ons mam trouwens ook. Hij pottenbakker, zij onderwijzeres. Hard werken voor weinig en als het nodig was stond het hele gezin aardappelen te rapen bij de aangrenzende boer om alle magen gevuld te krijgen. Rolschaatsen? Die koop je maar van je eigen geld. Geen gezeur en geen discussie, dat was de mores. „Afspraak is afspraak. En wat je je voorneemt, ga je doen.” Van die ijzeren discipline snapte Liebrand als puber weinig, inmiddels weet ze beter. Afzien is soms nodig, want voor niks gaat de zon op. Wil je iets bereiken, dan moet je daarvoor werken. En jezelf soms stevig toespreken. Zo lieten haar ouders haar studeren – „hun grootste prestatie” – maar dat betekende op kamers en rondkomen van honderd gulden in de maand. Ze hield vol. En nu ze zelf drie kinderen heeft opgevoed – het tweede kleinkind is op komst – weet ze hoe belangrijk discipline al is in een middelgroot gezin, laat staan… „Ik denk dat je op latere leeftijd je ouders beter gaat begrijpen.” Met een piep zwaait de achterdeur open en daar komt een bezwete Jan binnen, in zijn wielrenpak. „Hij fietst, ik loop.” Jan, jij dacht natuurlijk: ik hou d’r lopend niet bij… „Nou, zo is het letterlijk gegaan.” Jan glimlacht. „Ik liep marathons en Jeannine had daarover altijd een beetje de pest in, want dan was ik elke zondagochtend weg. Toen zei ze: ik ga eens meelopen. Dus ik had een rondje uitgezet hier in de omgeving, met een heuveltje, en we liepen dat heuveltje op en ik kijk naar rechts en zeg: ‘ja, dat is best zwaar hè’. En zij keek me zo aan en zei: ‘hè? Moet ik dan iets vóélen?’” Liebrand: „Aangeboren talent.” „Zij heeft een bérenconditie”, zegt Jan. „Ik kan eindeloos doorgaan.” „Heel vervelend.” En je had echt geen idee? Liebrand: „Nee, nul. Vroeger met de gym behoorde ik tot de kneuzen. Bij het formeren van de teams met hockey werd ik niet gekozen maar tóégewezen. Het enige dat ik goed kon was inlopen. Dat kon ik heel goed. Kreeg ik toch nog een geflatteerd zeventje op m’n rapport. En ja, één keer heb ik met collega’s meegedaan aan een sponsorloop. Liep ik een fantastische tijd, op gewone schoenen. Maar ach, ik had het druk met werk, het gezin. Ook met kleine kinderen zit je geen drie minuten stil.” Stilzitten is sowieso niet echt haar talent. „Alleen na gedane arbeid.” Een familietrekje, want geen van de Liebrands is ertoe in staat. Nadat haar moeder tien kinderen op de wereld had gezet, ging ze gewoon weer voor de klas staan. En vader had een eigen bedrijf en was ook wethouder en voorzitter van de voetbalclub en van de ponyclub én jurylid bij de carnaval. En al haar broers en zussen zijn net zo actief. „We zijn allemaal opgevoed met het idee: bemoei je ermee, neem je verantwoordelijkheid. En anders moet je niet zeuren.” Dus toen ze nog in Wassenaar woonde en van de wijkagent een verkeersdrempel eiste – „ik vond dat zó belachelijk: spelende kinderen op straat en al die idioten van de voetbalvereniging verderop die als ze hadden gezopen na de derde helft…” – ging ze net zo lang door tot-ie er kwam. „De hele buurt moest erachter staan. Nou, oké, petitie in de hele buurt.” ‘Dat idiote wijf in Nijmegen’, is Liebrand ooit genoemd in een column van Johan Derksen in Voetbal International. Want toen mocht je in de voetbalstadions nog roken en had ze, omdat één van de kinderen longemfyseem heeft, bij het bestuur en de supportersvereniging van NEC gepleit voor één rookvrij vak. Dat er na héél veel moeite ook kwam – „Ik zei: jongens, we hebben 26 tribunevakken…” Liebrand is als feministe actief geweest bij de Rooie Vrouwen en was Statenlid voor de PvdA in Gelderland, waar ze ontdekte hoe ondankbaar politiek werk eigenlijk is – „je doet het in de ogen van anderen nooit goed genoeg”. Ze zat in het bestuur van Stichting 100ste Vierdaagse en van de atletiekvereniging, en begeleidt sinds 2016 als vrijwilliger voor Vluchtelingenwerk Nijmegen asielzoekers naar een woning. ‘Niet zeuren’, kwam ze achter, is soms makkelijk gezegd. „Ik begrijp PVV-stemmers heel goed. Dan ga ik met een asielzoeker naar een wijk met alleen maar sociale huurwoningen en hoor je de mensen zeggen: ‘verdomme, weer zo’n buitenlander’. Hun eigen buurt vervreemdt. En dan heb ík makkelijk praten, in mijn rijke wijkje. Hier zie je ze dus niet.” Haar man is arts en zelf heeft Liebrand de kost verdiend met een eigen communicatiebureau. Glorietijd was de introductie van de euro op 1 januari 2002. „Weet je het nog?” Ding flof bips. „Het ezelsbruggetje van alle landen die meededen aan de euro. Daar zat een márketing achter joh.” Liebrand loopt naar de kast en haalt een stapel met voorlichtingsmateriaal tevoorschijn. Brochures met vragen als ‘Hoe ziet de euro eruit?’ en ‘Kan de invoering niet sneller?’. „Daar schreef ik de antwoorden bij.” Boekjes met omrekentabellen – „1 euro is 2,20371 gulden” – een coupon voor gratis euromunten, pepermuntjes met de euro. „Ik heb alles bewaard.” Wat heb je zelf ervan geleerd? „Ik herinner me vooral de scepsis die zo overheerste bij veel Nederlanders. En nu begrijp ik dat. De mens ziet altijd op tegen verandering, want verandering is onzekerheid. Je weet wat je hebt en je weet nooit wat je krijgt.” Voor Liebrand zelf was het een lucratieve klus. Het ministerie van Financiën blééf maar bellen met nieuwe opdrachten want eerst was de slogan ‘de euro wordt van ons allemaal’ en toen ‘de euro ís van ons allemaal’. „Kon ik het hele verhaal weer opnieuw afdraaien.” Liebrand, volhardend, miste nooit een deadline. Op ééntje na. „Ik was gevallen met de fiets, ging naar de huisarts voor pijn aan mijn rug en merkte en passant op dat ik een harde plek had in mijn borst. Een doorverwijzing naar het ziekenhuis en daar hoorde ik gelijk: borstkanker.” Na de operatie twee weken wachten op de uitslag van het weefselonderzoek. De twee langste weken in haar leven en nu wist ze wat onzekerheid betekent. „Niet weten of er uitzaaiingen zijn, of je je kinderen zult zien opgroeien, of je aan de goede kant van het streepje valt.” Dat viel ze. Heeft het je veranderd? „Het gaf me het besef dat ik altijd ontzettende mazzel heb gehad in mijn leven. En ook de realisatie dat je pech kunt hebben. Gewoon dikke pech. En dat was wel een draai in m’n hoofd. Altijd dacht ik: eerst hard werken, later genieten. Later ga ik piano leren spelen.” Ik zag een piano in je huiskamer staan. „Aangeschaft op de terugweg na de laatste bestraling. Maar ik ben nooit verder gekomen dan boek twee. De oude aard kwam weer bovendrijven.” Glimlach: „Ik blijk toch beter in discipline dan in genieten.” Liebrand vindt het jammer dat in de sportjournalistiek zo weinig aandacht is voor de prestaties van oudere sporters. Het lijkt wel alsof ‘oud’ in Nederland gelijk staat aan ‘grijs’, ‘suffig’, ‘achterhaald’. Terwijl… ze wéét dat ze 70 is, „dat zegt mijn spiegelbeeld”, maar verder? „Mijn ambitie is niet veranderd, mijn passie niet, mijn interesse niet.” Alleen, ze is niet meer op de heenweg, maar op de terugweg. En als ze rent langs de Waalkade en door de Ooijpolder, over de Groesbeekse heuvels en de Mookerheide en langs de moerassen van de Hatertse Vennen en de bossen van Berg en Dal, dan ziet de wereld er niet veel anders uit dan toen ze dertig was. Maar het perspectief is anders. „Je ziet de dingen met meer reliëf.” De prestatie van een oudere sporter, denkt ze, is misschien zelfs groter dan die van zo’n Usain Bolt, die de 100 meter in 9.58 seconde rent. Heb je de prestaties van de 76-jarige Jeannie Rice al eens bekeken, die op de marathon in Londen laatst finishte in 3.33.27? Of die van Karin Verheijden in de V65. „Die loopt tijden dat je denkt: wow.” Want ja, het lichaam raakt onvermijdelijk in verval. Maar misschien, denkt ze, kunnen oudere sporters wel dieper gaan dan jongere. Omdat ze weten dat het leven soms lijden ís, en dat lijden maar tijdelijk. Omdat ze weten dat niemand oud kan worden zonder blauwe plekken op de ziel. Wetende dat de onzekerheid van kanker vreselijk is, maar ook dat die – als je geluk hebt – voorbijgaat. Wetende dat die ene misstap van je partner zelfs nog pijnlijker voelt, maar ook die pijn weer slijt en je er samen goed uit kunt komen. En dat zoiets allemaal helemaal niets voorstelt bij de pijn die sommige pechvogels om je heen ervaren. Kom op. Nog drie kilometer. Vijftien minuten. Dit is toch wat je wilde? Jíj wilde het. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/06/10/jeannine-liebrand-70-verpulvert-hardlooprecords-ik-kan-goed-afzien-doorgaan-ook-als-alles-pijn-doet-a4855938</guid>
      <pubDate>Mon, 10 Jun 2024 05:28:00 +00:00</pubDate>
    </item>
    <item>
      <title><![CDATA[‘Om er te zijn, hoef je niet iemand te zijn. Je bent er al’]]></title>
      <description><![CDATA[<p>Op bezoek bij een vriend viel het oog van boeddhistisch leermeester Han de Wit (79) op een plaatje van een beer en een varkentje wandelend door het groen. ‘Welke dag is het?’ vraagt Winnie de Poeh. ‘Het is vandaag’, piept Knorretje. ‘Mijn lievelingsdag’, zegt Winnie de Poeh. Zo is het, dacht De Wit. Als je vandaag alleen ziet als een opstap naar morgen en morgen doe je dat weer, wanneer leef je dan eigenlijk? En nu hij toch bezig was: als je de plek waar je je bevindt alleen maar ziet als opstap van hier naar daar, waar hang je dan eigenlijk uit? Het idee liet hem niet meer los. Poeh-dist, noemt hij zich sindsdien ook wel. ‘Hier ben je geboren’, dichtte hij, ‘hier ben je thuis, hier is waar je leeft en sterft, je bent nooit weggeweest.’ Han de Wit is een van de bekendste boeddhistische leraren van Nederland. In de jaren zestig studeerde hij psychologie in Groningen en hij promoveerde in Amsterdam. Maar psychologie spitste zich naar zijn smaak te veel toe op gedrag en te weinig op hetgeen omgaat in de geest zelf. Bij het boeddhisme vond hij wat hij miste. Hij verhuisde naar Amerika en werd een student van de bekende Tibetaanse filosoof Chögyam Trungpa Rinpoche (1939-1987), oprichter van de wereldwijde boeddhistische organisatie Shambhala. De Wit begon een Shambhala-centrum in Amsterdam en later ook in Rotterdam en elders, hij houdt lezingen en schreef een reeks boeken over boeddhisme en het snijvlak met psychologie, ethiek en godsdienst. Hij klinkt hees en praat wat moeilijk want, zo vertelt hij aan tafel in zijn woonkamer in Oegstgeest, onlangs onderging hij een operatie aan zijn halsslagader. Een zenuw moest opzij en die stuurt zijn stemband aan. Zijn medicijn is mineraalwater, hij schenkt zichzelf in en zegt maar meteen waar het op staat: de hoofdvraag van dit interview, wat maakt het leven de moeite waard, vindt hij „veel te cognitief”. Alsof je van een afstandje je leven overziet en dan eens gaat bedenken wat zoal de moeite loont. Zo werkt het niet? „In mijn ervaring niet nee. Neem nou compassie. Een heel belangrijk begrip, niet alleen in het boeddhisme maar ook in het christendom. Maar het is niet zo dat ik compassie de moeite waard moet vinden om haar te kunnen voelen. Dat waardeoordeel voegt niets toe. Leed om mij heen benaderen met compassie: dat voelt gewoon goed. Het is de aard van het beestje.” Welk leed benadert u met compassie? „Wat dan ook. Het kan de hond zijn, die buiten zit en naar binnen wil. Maar het kan ook groot leed zijn. Een goede vriend die een oog verliest. Dat speelt nu ja.” En wat kun je dan doen? „Meeleven. En als we ergens gaan wandelen, wat bescherming bieden, als we bij een stoep zijn ofzo.” En dat voelt goed? „Dat voelt goed ja. Je geeft die steun omdat je het niet laten kan. Je gaat niet eerst bedenken: is het ethisch juist om te gaan helpen? Is het de moeite waard? Nee, zo zit de mens in elkaar. De meeste mensen deugen. Daar ben ik het mee eens.” Onderschrijft u wel dat ‘moeite’ bij het leven inbegrepen zit? „Ja, moeite in de zin van ‘moeizaam’. Dat zit ’m vanuit mijn boeddhistische achtergrond vooral in hoe wij geneigd zijn onszelf te ervaren. Namelijk gescheiden van de wereld om ons heen. Ik hier en de wereld daar. Geloof in die scheiding roept meteen de vraag op: hoe ga ik met die wereld om? Er zijn voor dat ‘ik’ dan drie smaken: heb ik wat aan die wereld, zodat ik hem naar me toe wil halen? Of bedreigt hij mij? Of geen van beide zodat ik hem kan negeren? Dat zijn de drie stijlen van wat het boeddhisme de ‘egocentrische levenswijze’ noemt. Ze maken het leven moeizaam. En die gewoontes zijn behoorlijk diep in onze geest ingesleten.” Hoe raak je die gewoontes kwijt? „Je moet je losscheuren van je zelfpreoccupatie. Dat kost moeite, maar de openheid die je voelt als je het doet, motiveert om je in die richting te blijven bewegen.” Waarom is het loskomen van dat ‘zelf’ moeilijk? Omdat we sterk hechten aan ons ‘ik’, wat in feite neerkomt op ons zelfbeeld. We identificeren ons ermee. Als je dan vraagt wie ik ben, dan ga ik mijn zelfbeeld voor je in woorden vatten. Dan weten we allebei wie ik ben. Wat heel vreemd is, want diegene die ik nu ben is totaal anders dan bijvoorbeeld degene die ik was als kind. Ons zelfbeeld geeft de illusie van een gelijkblijvende identiteit.” Is dat erg? „Nou…als iemand aan mijn zelfbeeld komt, dan komt hij aan mij! En dat vindt mijn ‘ik’ niet leuk.” Wanneer had u daar zelf last van? „Ik gaf eens een lezing, ik was een jaar of veertig en het was pauze. Ik dronk een kop koffie en zag een groepje mensen staan en hoor iemand zeggen tegen anderen: ‘Óngelooflijk! Ik heb nog nooit zó’n slechte lezing gehoord! Dat ze zo’n man uitnodigen!’ Ik dacht: wat doe ik? Zeg ik er wat van? Ik geloof dat ik dat wel gedaan heb ja – al weet ik niet meer wat ik gezegd heb.” Maar u bent voor uzelf opgekomen. Dat wil zeggen: voor uw ‘zelf’. „Ja, totaal onnodig, maar zo voelde dat toen. Ik had me met mijn zelfbeeld geïdentificeerd en dat beeld was beschadigd. En zo was ik dus gekwetst! Han is iemand die altijd goede lezingen geeft! Zo ben ik! Als ik mij met dat zelfbeeld niet zo had geïdentificeerd, dan had ik zeker anders gereageerd. Luchthartiger: o, kennelijk moet ik mijn zelfbeeld een beetje bijstellen.” Die persoon kon toch ongelijk hebben? „Dat kan, maar in mijn opvatting heeft de luisteraar altijd gelijk. De luisteraar of de lezer. Als ik een tekst schrijf en de lezer zegt ‘ik snap er niks van’ dan heb ik een probleem. Dan faalt mijn tekst. Dat hoef ik aan jou niet uit te leggen als journalist.” Als het zelf een illusie is, hoe zit dat dan met zelfvertrouwen? Ik dacht altijd dat dat belangrijk was om jezelf een beetje op de been te houden. „Zelfvertrouwen, zoals ik die term gebruik, is vertrouwen hebben in je kwaliteiten. In wat je kunt bijdragen. Dat is geen vertrouwen in dat zelf. Het is een weten: ik kan vertrouwen in mijn mogelijkheden. Die lijn is nogal dun toch? Uw vertrouwen dat u een goede lezing kon geven, werd toch geschaad? „Niet mijn vermogen een goede lezing te geven, maar mijn zelfbeeld als goede lezingengever werd geschaad. Het is het verschil tussen een goede daad doen en een goede dader zijn. Voor het doen van een goede daad hoef je jezelf helemaal geen goede dader te vinden. Dat is totaal onnodig. Maar die neiging hebben we wel, om dat te doen. We hebben in Nederland een fantastisch gezegde: ‘Doe wel en zie niet om’. Ken je die? Je hoeft niet te zeggen: wat heb ik dit toch goed gedaan, wat ben ik toch een goed persoon! Dat is omzien. Dat je je daden gebruikt om je zelfbeeld mee op te poetsen. Want dat zelfbeeld, al is het nog zo’n mooi gebouw, gaat in de weg zitten. Al was het maar omdat het door ouderdom langzamerhand instort.” Hoe bedoelt u? „Ik heb nu dat probleem met mijn stem. Ik heb net een weekend moeten afzeggen waarin ik een lezing zou houden. Dat vind ik jammer. Ik had die ‘daad’ graag gedaan. Maar het is een stapje verder als ik zeg: ‘nu ben ik iemand die geen lezingen meer kan geven.’ Dan maak ik het dubbel zo erg. Het is ook heel vermoeiend, je moet zo’n zelfbeeld de hele tijd bijhouden. Ik weet nog dat ik vroeger, ik was vijftien of zestien, dichter wilde worden – wie niet. Ik schreef er een paar en die werden erg gewaardeerd, door schoolkameraden en de leraar. Dus: ik werd dichter. Daarna kreeg ik grote moeite met gedichten schrijven. Ik was niet meer bezig met de tekst, ik was bezig met dichter zijn. Dat is een klus hoor!” U zegt in een podcast-interview dat u ‘geen toekomst’ heeft en ook ’geen doodsangst’. Waarom niet? „Dan komen we in de sfeer van het Poeh-disme! Geen doodsangst, dat heeft te maken met ‘hier’. Je bent ‘hier’ en ‘hier’ ben je niet dood. En waar de dood is, is geen ‘hier’.” Wat is dat ‘hier’ eigenlijk voor plek? U noemt het een ‘open ruimte’, las ik. Het is geen enge steeg? „Oh nee! ‘Hier’ is zeg maar het gebied tot waar je zintuigen op dit moment reiken. Gewoon, de wereld die je waarneemt om je heen. Het is een open ruimte waarin de benauwenis van dat egocentrische perspectief niet meer overheersend is. Ik kan het ook zo zeggen: om er te zijn hoef je niet iemand te zijn. Je bent er al. De preoccupatie met wat voor iemand je bent is onnodig.” Mensen hebben het vaker over het ‘nu’. Nota bene Winnie de Poeh zelf had het over zijn favoriete dag. Waarom maakt u er ‘hier’ van? „Ik vind dat ‘nu’ moeilijker te interpreteren. Het voordeel van ‘hier’ is dat je kunt aangeven waar het is. Ik zie het als een tegenwicht tegen de bedachte wereld, de gesproken wereld, al die gedachten over onszelf en ons werk en ga zo maar door die zo sterk kunnen zijn dat ze de werkelijkheid worden. Wie je bent wordt dan wie je denkt dat je bent. Waar je bent is waar je denkt dat je bent. Wat je doet is wat je denkt dat je doet. Terwijl je gewoon ergens bent en iets doet.” U haalt het cerebrale eraf. „Ik ga van het conceptuele naar het perceptuele.” Hoe werkt ‘hier’ in de supermarkt? Stel u staat in de rij en de andere rij gaat veel sneller. U voelt die onrust dan toch ook? Zo van: heb ik weer, de verkeerde rij. Blijft u dan in uw eigen rij staan? „Nee dat denk ik niet. Maar je kunt op twee manieren naar die andere rij gaan. Ik kan daar heen gaan omdat ik zie dat die rij sneller gaat en dat is dat. Of ik kan daarheen gaan terwijl ik vanbinnen een heel verhaal ophang van ‘overkomt mij weer, mijn hele dag gaat al zo.’” Is het leven eigenlijk alleen maar de moeite waard in het ‘hier’? „Ha, daar moet ik even over nadenken…..” Hij neemt een slok van zijn prikwater. „Laat ik het zo zeggen”, gaat hij verder, „‘hier’ leven heeft een zekere mate van zorgeloosheid. Stel je krijgt te horen dat je huidkanker hebt, noem maar wat. Dan kun je denken: waarom overkomt mij dat, dat heb ik toch niet verdiend? Je kunt ook denken: natuurlijk, huidkanker bestaat, waarom zou ik het niet krijgen? Dan ben je ook wat meer geneigd om te handelen, denk ik. O, de huisarts vindt het plekje op mijn huid verdacht, laat ik maar naar de dermatoloog gaan. In plaats van een hele waaier op te bouwen van paniek en ontkenning waardoor je de arts pas veel later belt. Want nee, huidkanker past niet bij mijn zelfbeeld.” Dus het hele ‘hier’-idee is eigenlijk een manier om het leven te versimpelen? „Door het te ontdoen van onnodige mentale ballast ja, zo is het maar net.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/05/20/om-er-te-zijn-hoef-je-niet-iemand-te-zijn-je-bent-er-al-a4199237</guid>
      <pubDate>Mon, 20 May 2024 05:28:00 +00:00</pubDate>
    </item>
    <item>
      <title><![CDATA[Linda Hakeboom: ‘Door de ziekte kon ik mijn verleden loslaten’]]></title>
      <description><![CDATA[<p>Linda Hakeboom (38) heeft trek in bitterballen. „Ja, eigenlijk wel.” Halverwege het gesprek in een Amsterdams eetcafé dat ze graag bezoekt, hebben we de menukaart erbij gepakt. Ze vraagt waar ik zin in heb, maar zij is de geïnterviewde dus zij mag kiezen. Tien jaar geleden was zo’n vraag slopend geweest, vertelt ze later. Dan had ze die keuze gewoon niet zelf kunnen maken, omdat ze de ander niet teleur zou willen stellen. Als de ander maar blij was, daar ging het haar in die tijd vooral om. „Gek hè?” In het boek Alleen nog vandaag, dat de documentairemaker en presentatrice over haar leven schreef en dat in het najaar van 2023 verscheen, beschrijft ze een scène bij haar psycholoog, die haar vraagt welke thee ze wil. Ik vind alles lekker, zegt ze. En als haar psycholoog aandringt op een keuze, zegt ze: „Van welke heb je nog het meeste staan?” Linda Hakeboom schreef Alleen nog vandaag nadat zij vier jaar geleden borstkanker kreeg, waarover zij ook een documentairereeks maakte voor Linda. Het boek gaat over de impact van die diagnose, maar ook over hoe die ervoor zorgde dat ze haar ingewikkelde verleden ineens in een ander licht kon zien. En hoe ze ook het heden over een andere manier ging bekijken – heel letterlijk. „Ik weet nog dat ik in de auto zat terwijl de dokter het slechte nieuws gaf aan de telefoon. De bomen zagen er ineens anders uit: groener, preciezer, mooier.” Het was in die tijd alsof het „schild” dat haar moeilijke jeugd haar had gegeven, ineens van haar afviel. Het was aanvankelijk onzeker of Hakeboom de ziekte zou overleven. „Met de dood in zicht voelde het ineens zo nutteloos om nog met mijn vroeger bezig te zijn. Volautomatisch kwam er enorm veel lucht in mijn leven.” Je bent nu twee jaar kankervrij. Zijn de bomen nog steeds zo groen? „Eerlijk: het wordt wel weer een beetje minder.” Ja? „In de tijd dat ik niet wist of het goed zou komen, ging mijn brein op een andere manier werken. Zo van: laten we alles nog maar even heel goed meemaken, want voor hetzelfde geld zijn we er binnenkort niet meer. Naarmate het vertrouwen in mijn leven terugkomt, zie ik dat het normale soms weer binnenwandelt. Ik kan me weer wat drukker maken als iemand asociaal is op de weg, bijvoorbeeld. Voel me soms weer gestrest. Maar ik denk wel dat ik blijvend veranderd ben. Dat ik dingen meer kan relativeren.” Toen Linda Hakeboom nog maar net beter was, begon ze samen met haar partner Rolf Hartogensis aan een documentaire over zangeres Stien den Hollander. Ze volgde de zangeres in de aanloop naar het Songfestival in 2022, waar ze in het lied ‘De Diepte’ onder meer haar ingewikkelde jeugd bezingt. Enerzijds heeft Stien haar verleden achter zich gelaten, maar anderzijds zit ze nog midden in de gevolgen van haar jeugd. Ze voelt zich alleen, en heeft moeite met de aandacht die mensen, bijvoorbeeld journalisten, van haar willen. Stien heeft net als jij een complex verleden. Wilde je daarom een documentaire over haar maken? „Ik herken het proces waar zij nu in zit heel erg. Ik ben natuurlijk een stukje ouder dan Stien. Ik ben al weer wat door meer dingen heen gegaan. Maar voor een heel groot deel herken ik mezelf op die leeftijd.” Wat herken je precies? „Wat het met je kan doen als je niet helemaal veilig opgroeit. De consequenties die dat in je volwassen leven kan hebben. Het voelde voor mij lange tijd alsof de tentakels die me in mijn jeugd vasthielden nog steeds naar me grepen. Het heeft zo ongelooflijk veel moeite gekost om ze van me af te schudden. Ik heb zelf die hele worsteling meegemaakt.” Welke worsteling maakte jij mee? „,Als kind heb je gewoon het leven dat voor jou wordt bepaald. Daar moet je het mee doen. Maar op een gegeven moment ga je je eigen leven opbouwen. Stien is nu haar eigen wereld aan het vormgeven met mensen die ze zelf heeft gekozen. Ik was een ontzettende workaholic in die tijd. Ik heb net gedaan alsof het allemaal niet bestond. Het gewoon heel diep weggestopt. Het leek heel goed met mij te gaan. Ik ging na mijn studie journalistiek aan de slag voor het tv-programma Rambam. Kwam op tv. Iedereen dacht: wauw, wat doet zij veel. Toen ging ik documentaires maken. Over Douwe Bob en Jett Rebel. Nou, dat ging ook allemaal weer heel goed. Ik merkte dat mensen dachten: wat een zondagskind is dat. Nou, echt niet. En zo zie ik mensen ook naar Stien kijken. Zo van, wat een geweldig leven. Maar ik zie dat ze veel met zich meetorst.” Hoe voelt dat, als die ‘tentakels’ van het verleden je nog proberen te grijpen? „Het is een soort donkerte. Alle angsten die ik heb opgebouwd in mijn jeugd waren er lange tijd nog. Al het verdriet. Alle afwijzingen en alle onzekerheid en alle onveiligheid die mijn vader me gaf.” Je vader was een heel grillige en onzekere man, en in je boek schrijf je dat je altijd op zoek was naar wat hem tevreden zou stellen. „Ik heb in mijn jeugd niet geleerd om te weten wat ik zelf wil. Wat ik belangrijk vind en waar ik me goed bij voel. Ik wilde vooral weten wat hij nodig had, zodat hij niet boos werd. Dus toen ik mijn eigen leven kreeg, was ik gewoon gewend om continu te pleasen. Ik ging naar ieder feestje omdat ik dacht dat mensen me anders niet meer als vriend zouden willen. Dat kwam voort uit een diepe onzekerheid.” Als mensen je in die tijd naar je jeugd vroegen, wat vertelde je ze daar dan over? „Ik had een standaardzinnetje: ‘Ik heb geen contact meer met mijn vader, en dat is helemaal oké.’ Ik wilde dat niemand verder zou vragen. Zelfs mijn vriend, met wie ik nu al achttien jaar samen ben, heb ik er heel lang vrijwel niks over verteld.” Jouw documentaires over getroebleerde bekende mensen zoals Douwe Bob en Stien laten zien dat een succesvolle buitenkant niets vertelt over de binnenkant, of over het verleden. „Als je in je jeugd het gevoel hebt gehad dat je er niet bij hoort, is het best wel een logische reflex om dan zelf maar op het podium te gaan staan. Ze hebben de drang om iets te doen wat ze ontzettend eng vinden. Daarom vind ik artiesten interessant. Waarom staan ze daar? Heel veel artiesten hebben dit soort verhalen. „We hebben geen idee wat er bij de ander onder de motorkap speelt. Laten we met z’n allen leren dat iedereen zich eigenlijk de hele dag kwetsbaar voelt. Bij mij uitte die kwetsbaarheid zich soms in hard zijn voor mezelf.” Is een onveilige jeugd altijd een excuus voor onwenselijk gedrag in het heden? „Dat vind ik een ingewikkelde vraag. Ik sta wel zo in het leven. Bij iedereen die heftig gedrag vertoont, probeer ik te bedenken waar het vandaan komt. Ik denk dat niemand ervoor kiest om een asshole te zijn, maar wel dat iemand zich door ervaringen gedwongen voelt om een klootzak te zijn. Het maakt het gedrag niet goed, maar het is wel verzachtend om er op zo’n manier naar te kunnen kijken. „Zo probeer ik mijn vader ook te zien. Het houdt de schuld bij iedereen vandaan. Mijn vader groeide op als jongste in een heel groot gezin, er was weinig aandacht voor hem. Hij is in boosheid blijven hangen. Dat wil ik niet meer. Ik los het op door juist de zachtheid op te zoeken.” Maar je hebt geen contact meer met je vader. „Toen we tieners waren zei hij tijdens een etentje tegen mij en mijn broer dat hij ons niet meer wilde zien. Dat is lang zo geweest. Later hebben we het nog weleens geprobeerd, maar het contact heeft nooit doorgezet. Mijn moeder en ik hebben altijd een goede band gehad.” Je ziekte heeft je geholpen om een mildere houding aan te nemen, maar je had waarschijnlijk liever geen borstkanker gehad. „Eerlijk gezegd weet ik dat niet. Ik vind het bizar om het zo uit te spreken. Het was zo bevrijdend. Mijn jeugd was erg, maar doodgaan zou veel erger zijn. Maar ik kon door de ziekte mijn verleden loslaten. De boosheid en de stress die ik door mijn jeugd voelde zakte weg.” In je boek beschrijf je ook dat je gepest werd in je tienertijd. Meisjes van wie je dacht dat het vriendinnen waren, negeerden je tijdens een gezamenlijke tienervakantie op Terschelling. Andere schoolgenoten deden onaardig tegen je. Waar kwam dat uit voort? „Ik had vroeger heel sterk een houding van: met mij is niets aan de hand. Ik wilde niet dat mensen zagen dat het niet goed met me ging. Ik deed stoere dingen. Ging al jong uit, naar clubs en concerten. Mij kon je niks maken. Die houding wekt denk ik irritatie op bij anderen. Dat snap ik ook.” Heb je iets gehoord van de pesters, nadat je boek verscheen? „Nee. Maar wel van iemand die mij in die tijd ook kende. Die zei: jij was altijd heel brutaal. Ik wist niet wat ik las. Jijhoorde in mijn ogen juist bij de populaire mensen.” Wie had er gelijk? Was je populair, of werd je gepest? „Het was denk ik allebei waar.” Heb je je onveilige jeugd door je ziekte helemaal achter je kunnen laten? „Die woorden zou ik niet gebruiken. Maar ik kan er nu wel met heel veel rust naar kijken en mezelf een beetje troosten: wat rot dat je dat allemaal hebt meegemaakt.’’ Even later: „De wereld is gewoon een magische plek. Mijn verwondering is terug. De verwondering die ik als klein kind kon voelen als ik op mijn hurken in de tuin zat en een kevertje zag lopen. Dat raak je zo makkelijk kwijt als je ouder wordt. Dan gaan de zorgen van volwassen zijn alles overheersen. Maar nu: ieder voorjaar komen er knoppen aan de bomen, en ik vind dat weer zo geweldig. Ik stuiter van geluk als ik in het Vondelpark rondloop, echt waar.” De documentaire S10 – Dat het goed blijft gaan met mij wordt vanaf 20 mei uitgezonden door de EO op NPO Start, en op 22 mei op NPO 3. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/05/13/linda-hakeboom-door-de-ziekte-kon-ik-mijn-verleden-loslaten-a4198663</guid>
      <pubDate>Mon, 13 May 2024 05:28:00 +00:00</pubDate>
    </item>
    <item>
      <title><![CDATA[Kunstenaar August Dirks: ‘Mijn leven draaide om kameraadschap’]]></title>
      <description><![CDATA[<p>Het schip ligt op het strand, in Ecuador. Ruim een eeuw na z’n eerste vaart, in 1916, heeft het definitief z’n thuishaven gevonden. De kapitein is terug in Amsterdam. Ook voorgoed. „Eigenlijk ben ik al dood”, zegt hij, met een twinkeling in opvallend lichtblauwe ogen. „Drie jaar geleden kreeg ik de diagnose dat ik nog drie maanden te leven had. Ik leef in extra tijd. Dat heeft ook wel wat. Ik denk regelmatig: wat bijzonder toch, dat ik dit nog meemaak.” August Dirks (71) kocht zijn schip in 1989, een roestige vissersboot van dertig meter lang. 32 jaar is het zijn huis, zijn leven geweest. Zijn bemanningsleden waren musici en acteurs. Dirks was kapitein van een theaterschip, dat hij The Ship of Fools doopte. Ideeën voor de voorstellingen ontwikkelden zich tijdens zeereizen, het publiek zat bij optredens op tribunes op de kades. Reizen was het doel, het schip was het middel. Het bracht hem en zijn bemanning in talloze havens rondom de Middellandse Zee, in Zuid-Afrika, in Suriname, in Moskou, via de Oostzee en de Wolga. In 2021 zette hij koers naar Australië, via de Atlantische Oceaan, door het Panamakanaal, langs de kust van Ecuador. Daar strandde hij. Doodziek – longkanker, uitgezaaid. Ingrijpende besluiten nam hij snel. Zijn schip zou hij achterlaten. Met assen en wielen onder de kiel werd het op het strand getrokken, in een dorp bij de stad Manta. Het fungeert daar nu als een cultureel centrum, een publiekstrekker langs de boulevard. August Dirks nam het vliegtuig naar Amsterdam. ‘Happy end!’ – schreef hij in zijn logboek, in november 2021. Happy? Ook verdrietig? „Nee. Ik ben het gewend met onzekerheid te leven. Daar heb ik geen probleem mee. Ik heb die onzekerheid bewust opgezocht. Onthechting brengt verrassingen met zich mee, fijne en minder fijne. „Ik heb gestreefd naar een leven zonder materiële behoeften. Altijd ben ik erop voorbereid geweest dat ik alles kon verliezen. Mijn schip heeft tweemaal jarenlang aan de ketting gelegen. Al mijn geld zat in dat schip, verder had ik niks. „Ik leefde letterlijk op het randje. Maar het is onbetaalbaar geweest. Het heeft me op de mooiste plekken van de wereld gebracht. Het landschap om mij heen veranderde voortdurend. Ik heb een winter doorgebracht bij een Venetiaans fort op een Grieks eiland. Het oerwoud langs de Surinamerivier, een industriehaven bij Marseille – iedere plek heeft z’n eigen schoonheid, z’n eigen geschiedenis, z’n eigen mensen met verhalen.” De zin van het leven haal je niet uit een burgerlijk bestaan, dat zit in plezier en wijn De drang tot reizen klinkt door als August Dirks vertelt over zijn jeugd. Hij wilde missionaris worden nadat hij, als tienjarige op de lagere school, exotische dia’s over dorpen en mensen in Afrika had gezien, getoond door een missiepater. Het leek hem dé manier om los te breken uit een keurig gezin. Vader was belastinginspecteur, moeder huisvrouw, ze hadden zes zonen en een dochter. Hij groeide op in een herenhuis langs de weg van Leiden naar Rijnsburg. Erachter ligt een groen buurtje, aan de rand van de Leidse Hout. „Op weg naar school liep ik daardoorheen en ik weet nog dat ik dacht: hier wil ik later absoluut niet wonen: zó braaf, zó benauwend!” Zijn geboortejaar, 1952, voerde hem als vanzelf naar de wilde jaren 60. De Cuba-crisis, eind 1962, deed hem beseffen dat de wereld ten onder kon gaan aan een atoomoorlog tussen de VS en de Sovjet-Unie. „Het leek mij totaal zinloos om te gaan studeren en een betaalde baan na te jagen. Ieder moment kon de mensheid zichzelf in de afgrond storten.” In 1963 mocht hij – op eigen aandringen – naar het seminarie van de Witte Paters in Santpoort, dat opleidde tot de missie in Franstalige Afrikaanse landen. „Een paradijs”, noemt hij het: „Ik was bevrijd van het toezicht van mijn ouders, baadde in de anonimiteit van de groep. Ik had opvoeders die vol twijfels zaten over het nut om Afrika te bekeren tot het roomse geloof. Hun missie-ijver was bekoeld. Zelf heb ik die aandrang nooit gehad.” Op zijn zeventiende verhuisde hij naar een Amsterdams kraakpand. Het gistte volop in de stad, met studentenprotest en arbeidersoproer, zoals eerder ook in Parijs. Een Franse strijdleus uit die tijd staat nog op zijn netvlies gegrift: ‘Sous les pavés, la plage!’ – onder de straatstenen ligt het strand. „Dat is wat ik voelde: de zin van het leven haal je niet uit een burgerlijk bestaan, die zit in plezier en wijn.” Toen een atoomoorlog uitbleef, tot zijn verbazing, besloot hij zich toch te wagen aan een serieuze studie. Het werd Russisch. Waarom Russisch? „Ik koos bewust een totaal andere richting dan de meeste Hollanders, die toen als toeristen massaal naar Spanje trokken. In die zin ben ik altijd een provocateur geweest, die de gebaande paden mijdt. Ik hield van de Russische literatuur – en nog steeds. Ik wilde me verdiepen in de eeuwenoude Russische beschaving. Zo kwam ik uit bij Russisch, uit nieuwsgierigheid, ik zocht een uitdaging. „Mijn studie heb ik keurig afgemaakt. Ik heb er ook wel wat mee gedaan: met een paar mede-studenten heb ik een bureautje gehad voor uitwisseling tussen Nederlandse en Russische kunstenaars. Ik doe graag mooie dingen met mooie mensen. Ik geloof in kunst, in kunstenaars, in mensen die van hun leven een kunstwerk maken. Eind jaren 80 was er wel wat artistieke vrijheid in Rusland. Dat gaf me energie. Ik dacht: kunstenaars gaan voorop naar een mooiere wereld.” Teleurgesteld dat het anders is gelopen in Rusland? „Enorm, ja. Maar die desillusie kwam later. In 1989 heb ik mijn koers verlegd, of liever gezegd: verbreed. Mijn ouders waren overleden, ik had geld geërfd. Ik had daarvan een mooie, nieuwe Mercedes kunnen kopen. Het werd een roestig schip. „Ik herinner me nog het eerste moment waarop ik dacht: ik wil een schip kopen. Dat was in 1979. Ik werkte een tijdje in een fabriek waar ik rotte zilveruitjes van de lopende band moest tikken. In die tijd was ik in de Zouthaven van mijn fiets gestapt, waar een schip te koop lag. Achter de lopende band, met die smerige zilveruitjes, had ik alle tijd om na te denken. Ik dacht: dat is het, een schip! „Met m’n zuurverdiende geld ging ik op reis door het zuiden van India. Daar stuitte ik weleens op een kerkje of vesting uit het Nederlandse koloniale verleden. Het idee groeide om met een schip vanuit Amsterdam naar havens te gaan vanwaaruit ooit kapitaal bij elkaar is gegraaid met koop-, kaap- en slavenhandel.” Om kapitaal terug te brengen? „Ja, menselijk kapitaal. De stém van de mens is het allermooiste instrument dat ik ken, en in opera kan die ten volle tot z’n recht komen. Dat is de meest sprekende vorm van uitvoerende kunst die ik ken. M’n droom was: mijn schip wordt een operaschip. Ik was geïnspireerd door twee films: E la nave va van Fellini en Fitzcarraldo van Werner Herzog. Beide zijn opera’s die zich afspelen op een schip, met een betoverend verhaal. Ik dacht, toen ik die films gezien had: ik moet opschieten, straks gaat iemand er met mijn idee vandoor.” Het idee van Dirks omvatte méér dan een operaschip. Het ging hem om een manier van leven. Hij declameert een volzin, uit de statuten van de stichting die uiteindelijk de juridische eigenaar van zijn schip zou worden. Hij leefde op en voor: ‘a seaworthy vessel for the transport of animals, humans, objects, ideas, music, e.a., to give artists and anybody a chance to perform their transsubstantional activities and so to promote a global cultural interchange.’ Dát, zegt de kapitein, is zijn missie geweest. Toegelicht: „Ik heb een idee getransformeerd in 180 ton ijzer, en dat weer in een groep mensen, in een reis, in theater, in culturele uitwisseling. Bewust heb ik dat ‘transsubstantional activities’ genoemd – een begrip dat ik heb teruggepakt van de katholieken. Die doen aan kannibalistische rituelen, met wijn en hosties: ‘Het woord is vlees geworden.’ Ik schiep uit ijzer een groep theatermakers.” De passie om alles op het spel te zetten, dat vat mijn leven treffend samen Kan een doctorandus in de Russische taal en letteren zomaar vertrekken met een logger om wereldzeeën te bevaren? „Zeevaartschool in Amsterdam was mijn eerste studie. Maar die heeft één dag geduurd. Ik zag m’n medestudenten en ik dacht: dit is niet mijn wereld, wegwezen! Later heb ik wel de nodige vaarbewijzen gehaald, maar het klopt: ik was een klunzige kapitein, die z’n schip met schade en schande onder controle heeft gekregen. Eigenlijk was het onverantwoord dat ik jarenlang over de zeeën heb gezworven met een schip vol mooie, getalenteerde mensen. Het is goed afgelopen. Grote ongelukken hebben we nooit gehad.” Het schip dat August Dirks in 1989 kocht, was z’n varende bestaan ooit begonnen als een Scheveningse logger, de SCH4. Hij doopt het eerst om tot Azart, wat ook de naam van zijn theatergezelschap werd. Een andere naam volgde vijf jaar later. Trots vermeldt Dirks dat het Amsterdamse Java-eiland nu ook een Azartplein kent – naar zijn schip. Vanwaar de naam Azart? „Het toeval brengt je de grootste verrassingen. Bladerend in een Russisch woordenboek stuitte ik op het woord azart, vertaald als: ‘passie, vuur’. Ik dacht: dat bekt goed, het is bruikbaar in alle talen, ‘kunst van a tot z.’ Later ontdekte ik dat dit woord vanuit Portugal door Europa is gezworven als een dobbelspel. In het Russisch kreeg het de context van: ‘De passie om alles op het spel te zetten.’ Puur toevallig had ik een woord gekozen dat mijn manier van leven treffend samenvat.” En waarom later de naamsverandering tot Ship of Fools? „Ook toeval. Op een avond, toen we in Amsterdam lagen, stapte een Zuid-Afrikaanse kunstenaar aan boord, die voorstelde op de kade een parade te houden, die hij The Ship of Fools wilde noemen. Op dat moment had ik net het proefschrift van cultuurhistoricus Herman Pleij gelezen, Het gilde van de Blauwe Schuit. Het gaat over narren, zotten en andere onaangepasten die uit de maatschappij verbannen werden. Ik dacht: dat zijn wij, als varende theatermakers. The Ship of Fools is dé naam voor m’n schip” Duidt dit ook op een artistieke ontwikkeling, van het min of meer serieuze operagenre naar bont straattheater? „Het duidt op een voortdurende omkering van rollen, in een leven zoals ik dat geleefd heb. Wat is spel, wat is werkelijkheid? Wie is hier de gek: de nar, of z’n toeschouwer? Een zot houdt de koning en z’n hofhouding een spiegel voor. Ik heb altijd in complete vrijheid geleefd, op zee, langs kusten waar de wind me bracht. Ik heb nooit kromgelegen om bakken geld te verdienen. In havens heb ik de superrijken op hun jachten gezien, totaal verveeld op het achterdek. Zo’n jacht schijnt 1 miljoen euro per strekkende meter te kosten. Mijn schip was dertig meter lang. Ik was dertig keer miljonair – zonder een cent op zak.” Het spel duurt voort, zo te zien. U draagt nog steeds een jasje met tientallen rinkelende belletjes. „Een kerkklok luidt op vaste tijden. Dat is een vorm van onderwerping: de terreur van de tijd. De nar luidt z’n bellen wanneer hij wil. Ik blijf dat doen, tot m’n laatste snik.” Hoe was het om ruim dertig jaar dicht op elkaar te leven met een bemanning van kunstenaars, medezotten? „Ik heb altijd in groepen geleefd: in ons gezin, op het seminarie, in kraakpanden, op m’n schip. Dat heeft me gevormd. Mijn leven draaide om kameraadschap, mensen mobiliseren, onverwachte ontmoetingen, plezier maken. Als dat je houding is, krijg je niet snel ruzie. De verhoudingen aan boord waren duidelijk. Ik was de kapitein. Maar ik liet iedereen z’n gang gaan, ik had iedereen nodig. Zo kun je allemaal je creativiteit kwijt. Daarvoor waren we tenslotte bij elkaar, als reisgenoten en theatermakers, vastbesloten om mooie dingen en iets moois van ons leven te maken.” En nu, terugblikkend in de laatste levensfase: is dit leven de moeite waard geweest? „Ik heb moeite met het woord moeite. Moeite is pijn, en het is zinloos jezelf te pijnigen. Het gaat om troost, schoonheid, plezier, passie. Ik had mezelf geen ander leven kunnen voorstellen. Ik heb gelééfd, ik heb mezelf niet levend begraven in een carrière. Ik ben een geluksvogel.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/05/06/kunstenaar-august-dirks-mijn-leven-draaide-om-kameraadschap-a4198060</guid>
      <pubDate>Mon, 6 May 2024 05:28:01 +00:00</pubDate>
    </item>
    <item>
      <title><![CDATA[Chris Bajema: ‘Op reis gaan is leuker  dan ik had gedacht’]]></title>
      <description><![CDATA[<p>Door de podcasts die hij in de lockdown-periode maakte met schrijfster en theatermaakster Paulien Cornelisse, zijn vrouw, weet hij dat mensen graag meekijken in het dagelijks leven van iemand anders. Kijken, zegt hij. Hij bedoelt luisteren. En toch klopt het, want als iemand beeldende geluidswerelden kan bouwen, is het Chris Bajema wel. Bajema (1971) is de Man met de microfoon, podcaster van het eerste uur en maker van de gelijknamige bekroonde podcast waarin hij hoorspelachtige, half fictieve sketches vervlecht met fonkelende verhalen uit alledaagse levens die vaak larger than life blijken. Hij maakte ook Een grote bruine envelop, een podcast waarin luisteraars hem een onderwerp opgaven om tot op de bodem uit te zoeken, bijvoorbeeld het geheim achter een oude foto. En hij is de man van de ‘mini-romcoms’, waargebeurde verhalen over ‘hoe ze elkaar ontmoet hebben’. En nu wóónt hij [pauze] met Paulien en Wiek [hun negenjarige zoon] een jáár [pauze] ín Shéffield. Aan de universiteit van die Noord-Engelse stad, ooit centrum van de staalindustrie, geeft Paulien als artist in residence aan de afdeling Dutch Studies les (bijvoorbeeld over hoe je in goed Nederlands de woorden gwoon, tuulk en eiglk gebruikt). En natuurlijk geeft Bajema er eigenlijk gewoon een wekelijks doorkijkje in hun leven en het mijnenveld van Engelse sociale codes waardoor ze hun weg moeten vinden, vertelt hij via Zoom vanuit hun spartaans ingerichte huurhuis. Met Wiek, die er naar school gaat en steeds beter Engels spreekt en vaak ‘Een weetje van Wiek’ presenteert, bijvoorbeeld over torenvalken die muizen in ultraviolet licht kunnen zien. Of de vakantie-doe-boek-achtige raadselrubriek: ‘Wie weet wat waar is? Wiek wel!’. Denk: hebben roodharigen eerder een bril nodig? Jullie gingen vorig jaar voor Pauliens werk naar Sheffield. Zag jij jezelf daar toen al podcasts maken? „De verhuizing kwam op een goed moment, want ik zat er eerlijk gezegd helemaal doorheen. Het was de hausse van al die kletspodcasts. Mijn luistercijfers en reclame-inkomsten liepen terug. Ik dacht: waar doe ik het nog voor? Maar ja, het is nu eenmaal het leukste om te doen. En toen kwam het Sheffield-plan en kreeg ik juist weer veel zin. „Ik ben altijd wel op zoek naar iets nieuws om te maken. Want ik verveel me best snel. Ik dacht: wat zou ikzelf willen horen? Nou, hoe die mensen hun jaar daar gaan invullen. En toen was het een logische stap: o, maar dan ga ik een wekelijks programma maken. Wat iets minder tijd kost, want ik wil niet meer de straat op om mensen te interviewen. Het moet echt over ons gaan in dit land. Dat heeft me weer een push gegeven. Mensen kijken graag mee in het dagelijks leven van anderen. Dus voeren Paulien en ik ons gesprek op de bank over wat we deze week hebben meegemaakt, aangevuld met rubriekjes en kleine reportages over wat me hier fascineert en dan verdiep ik me daar helemaal in. De speelsheid is er weer.” Voel je je vrijer? „Ja. Ik word steeds losser. Ik kom uit de hoek van de serieuze radiodocumentaire. Strak een verhaal vertellen en jezelf er helemaal uit laten. Maar als ik naar andere dingen luister, hou ik juist van losheid, het is leuk als het even ontspoort of als mensen zich verspreken.” De gesprekken op de bank, inclusief versprekingen of als Paulien je laconiek verbetert, zijn zeker los. „Zo gaat het echt. Ik word de hele tijd gecorrigeerd op mijn uitspraak, nu ook door Wiek. Vindt hij leuk, twee tegen een. Vroeger zou ik het er bij de montage uitgeknipt hebben, nu laat ik het allemaal horen.” Heeft de ‘Man met de microfoon’ nu een ander geluidslandschap? „Het is iets meer naar binnen gekeerd. Vroeger zocht ik bijvoorbeeld per aflevering de muziek erbij. Nu put ik uit één bak met Britse light music. Mensen moeten als ze de tune horen al denken: gezellig!” Die jarenvijftigradiomuziek is erg Engels, maar heeft deze podcast ook een ander ruimtelijk gevoel? „Misschien is het persoonlijker. Op een gegeven moment dacht ik: wat doe ik hier eigenlijk? Of: het is hier wel erg donker en regenachtig. Het is een feelgood-podcast, maar af en toe een dissonantje ertussen is goed. En de luisteraars waarderen het.” Je behandelt typisch Engelse dingen. Waarom rijden ze links? Waarom zingen ze kerstliederen in de pub? Dat kun je plannen. Maar dat geldt niet voor een inbraak, of de ziekenhuisopname van Paulien. Vrij intiem om in de podcast daar aan het bed van je vrouw te zitten. „Ja, die aflevering hebben we samen flink doorgesproken, zodat het niet te zwaar werd en we wilden mensen ook niet ongerust maken. Maar het is weer wel superinteressant om daar in een ziekenhuis te zijn. Bij die inbraak dacht ik: goed verhaal! Maar het ziekenhuis is niet leuk, en dan probeer je er maar het beste van te maken. Als afleiding heb ik me maar meteen gestort op een item over wat die National Health Service dan precies is. Het is de kunst om een balans te vinden.” Spontaan klinken is goed plannen? „Als we het gesprek op de bank opnemen, zeg ik van tevoren alleen: volgens mij moeten we het ongeveer daar en daar over hebben. Vroeger was ik veel strenger, moest het over als het niet ging zoals ik gepland had. Nu doen we het heel ontspannen in twintig minuten, en alles wat niet goed is, los ik in de montage op met een voice-over.” De voice-over-Chris die de andere Chris onderbreekt – „Zeg Chris?” „Ja, wat is er, Chris?” – is een vondst. „Ja, maar het is natuurlijk gewoon de stem in mijn hoofd. Ik ga makkelijk met mezelf in gesprek, omdat ik dat in mijn hoofd ook voortdurend doe.” Hoe vreemd is Engeland, op een schaal van één tot tien? „Een vijf, denk ik. Ik was vooral benieuwd hoe léúk ik het zou vinden. Mijn adagium is: alle verhalen liggen om de hoek, blijf dicht bij huis. Waarom zou je de wereld over reizen? Dat heb ik voor de VPRO gedaan en daar voelde ik me niet erg fijn bij. En nu ging ik toch op reis. Maar het is leuker dan ik had gedacht.” Niet exotisch? „Nee, maar hoe langer je er bent, hoe meer je ziet hoe we van de Engelsen verschillen. Hoe alles hier in formaliteiten is gedrenkt, bijvoorbeeld. Dat moeten we ons zelf erg aanleren. Met cadeautjes en kinderfeestjes. En hoe nodig je een vriendje van Wiek uit om te spelen. Pas na een tijdje viel ons op dat hier wel erg veel winkels zijn waar je kaarten kunt kopen, waarom? Omdat je alles hier zegt met een kaart.” Hoe ontstaat een aflevering? „Het is een combinatie van wat we meemaken en wat ik zelf uitzoek door op pad te gaan. In het begin dacht ik: het droogt op, ik moet zorgen dat ik iets achter de hand heb. Maar er blijven zich onderwerpen aandienen. Dus het item over de Engelse drop, die oorspronkelijk uit Sheffield komt, blijft nog op de plank liggen.” Ontstaat de compositie bij de montage? „Ja, al heb ik nu wel de vaste elementen. Het gesprek op de bank met altijd een item over Engeland of uit de buurt, een Weetje van Wiek, en ik stort me op een onderwerp. De luisteraars weten inmiddels wel wat ze krijgen. En soms wil ik zelf iets anders. Zo raakte ik gefascineerd door het mysterie rond Agatha Christie, die [in 1926] een tijd vermist werd. Daar maak ik dan een hele aflevering over. En ik heb alweer zin om na de zomer iets nieuws te doen. Dan haken er vast weer veel luisteraars af, haha.” In Nederland maakte je intermezzo’s met fictie, de ‘bijna-ware verhalen’. „Die mis ik wel, ja.” Ik dacht dat je iets anders ging zeggen: Engeland is zelf al fictie. „Mensen zeiden: gewone verhalen zijn al zo bijzonder, waarom zou je er fictie in schrijven? Dat dacht ik ook toen ik hier kwam. Maar ik mis het wel, de fictie.” Trek je hier nieuw publiek? „De luistercijfers zijn enorm gegroeid. Mensen die hier wonen of hier gewoond hebben, sturen enthousiaste reacties en tips. Pauliens studenten luisteren ook, vooral sinds ze als werkstuk een persoonlijk audioverhaal van een minuut in het Nederlands hebben gemaakt. Toen ik vroeg of ik die ‘minuutjes’ mocht gebruiken, was er niemand die niet wilde. Verbazingwekkend. Ik hoop nog meer met de studenten te kunnen doen.” Want, ja, hoelang blijven jullie nog? „Tot eind juli. Daarna gaat Paulien ook weer optreden in Nederland.” Wat betekent dit jaar voor Wiek? „Ik ben wel jaloers op hem, op die leeftijd een jaar in het buitenland, ik geloof echt dat het een cadeau is voor hem, zoals vrienden zeiden. In het begin, toen hij naar een school ging aan de andere kant van de stad, hou je je hart vast. Maar hij gaat er makkelijk mee om, ook met de omschakeling naar een nieuwe school.” Hij is jullie zoon maar hij heeft ook een rol, een functie in de podcast. „Het is een beetje koorddansen. Ik zet bijvoorbeeld geen foto’s van hem op het Instagram-account van de podcast. Hij moet zijn eigen leventje leiden, maar hij is wel deel van ons avontuur. Ik interview hem niet over zijn zielenroerselen, maar die ‘Weetjes’, dat is echt Wiek, hij is heel gretig naar kennis. Ik probeer het op een natuurlijke manier te doen, hij moet zich niet opgelaten voelen. „Die weetjes plukt hij van Het Klokhuis, of Freek in het wild. Sinds de kerstvakantie is hij helemaal los in het Engels. Geweldig om te horen als hij hier met een vriendje is. Totaal geen zorgen over grammatica of werkwoordstijden. Van mijn moeder kreeg hij een reisdagboekje en toen we aan het wandelen waren, schreef hij daarin, nu ook in het Engels.” Paulien is je vrouw en een personage. Lastige combinatie? „We hebben al veel dingen samen gemaakt. Eigenlijk zijn we gewoon onszelf.” Kun je nog terug naar de oude ‘Man met de microfoon’ of ‘Een grote bruine envelop’? „Dat weet ik niet. Ik wil niks forceren. Juist dan ontstaat vaak vanzelf iets nieuws. Toen ik van De bruine envelop een aparte podcast had gemaakt, vond ik dat er ook in de Man met de microfoon iets nieuws moest komen en dat werd iets heel simpels, de miniromcoms, die vanzelf sprankelden. Het is net als met sport: je presteert het best als je ontspannen bent. Maar ja, vind die ontspanning maar eens.” Dus? „Ik zeg altijd tegen mezelf: ga onder de mensen, Chris, dan ben je het gelukkigst. En dat doe ik nu niet echt. Dus: ik ben benieuwd of dat nog gaat gebeuren. De drang blijft groot. Ik zoek de balans tussen op pad zijn en lekker thuis in mijn eentje zitten monteren. Maar om dat te kunnen doen, moet ik dus wel op pad en onder de mensen.” En dat maakt het leven de moeite waard? „Zo is het.” Ben je nu los van Nederland? „Tot de kerstvakantie waren we heel erg in Sheffield. Maar toen waren we even terug en trekt Nederland alweer aan mij. Wat wil ik hier nog doen? Zo snel. Helaas.” Wat zul je straks missen? „De vrienden die we hier gemaakt hebben. Verder is het een gewone stad en dat maakt het zo leuk. Er komt geen toerist, want er zijn hier geen hoogtepunten. Het enige hoogtepunt is al die natuur zo dichtbij. De wandelingen zal ik erg missen.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/04/22/chris-bajema-op-reis-gaan-is-leuker-dan-ik-had-gedacht-a4196774</guid>
      <pubDate>Mon, 22 Apr 2024 05:28:02 +00:00</pubDate>
    </item>
    <item>
      <title><![CDATA[Marinus Noordenbos: ‘Niets moet, maar het zou fijn zijn als iedereen Japans leert eten’]]></title>
      <description><![CDATA[<p>Het gebeurt niet vaak, als je mensen vraagt wat het leven de moeite waard maakt, dat ze zeggen: gegrilde vis. Maar dat is dus wat Marinus Noordenbos zegt, uit de grond van zijn hart. En bij hem ligt het ook wel voor de hand. Horsmakreel, daar begon het allemaal mee. Een door Nederlanders versmade vis, die in Japan veel bij het ontbijt gegeten wordt: opengesneden, geplet, gezouten, gedroogd en gegrild, met rijst, groente en een misosoepje. Een gestileerde tekening van die opengeklapte vis, gemaakt door de schoonzus van Noordenbos, is het logo van zijn visbedrijf en -restaurant. Met horsmakreel begon zijn missie om de Japanse eetcultuur te verspreiden waar hij zo van houdt en die uit zó veel meer bestaat dan alleen sushi. Noordenbos heeft me uitgenodigd voor de lunch in zijn visrestaurant Hokkai Kitchen, op een bedrijventerrein in IJmuiden, want ook tijdens het geïnterviewd worden demonstreert hij graag hoe geweldig Japans eten is. Maar eerst toont hij de grote hallen waar Hokkai Suisan (Japans voor Noordzee-visbedrijf) vis verwerkt. We moeten een plastic mutsje over ons haar als hij vertelt: op deze werktafel worden horsmakrelen gesneden, in deze grote kist liggen tonijnfilets ingevroren (bij min 80 à 90, bij hogere temperatuur wordt de vis vies bruin), in de enorme koelcel wordt zalm in zout bewaard, en black cod (gindara of zandvis) in miso. Tienduizend Japanse expatgezinnen bestellen maandelijks zulke typisch Japanse visproducten bij Hokkai Suisan. Ter ere van het dertigjarig jubileum van het bedrijf kwam begin deze maand een boek uit (ook Hokkai getiteld) met recepten en verhalen over Hokkai en Japan, in een chique koffietafel- en in een simpele aanrechteditie. Dat boek dient hetzelfde doel als het restaurant Hokkai dat Noordenbos in 2010 begon, lang vóór Japans eten echt hip was: ook in Nederland moet iedereen Japans leren eten. „Tenminste”, zegt hij, „niks moet, natuurlijk. Maar het zou wel fijn zijn als ze het even zouden proberen.” Noordenbos (51), twee meter twee, vouwt zichzelf op aan het restauranttafeltje tegenover me. Het grenst aan de keukenwerkbank waar chef-kok Kuniyoshi ‘Kuni’ Ohtawara, die eerder bij een van de toprestaurants in het Amsterdamse Okura-hotel heeft gewerkt, zijn wonderen staat te verrichten. Er verschijnen talloze kleine hapjes op tafel: makreel gemarineerd in soja en gember en dan gefrituurd, gezouten makreel, gindara in miso, tarbot gemarineerd in kombu, ingelegde makreel met shisoblad, verschillende soorten en bereidingen tonijn – en gegrilde horsmakreel natuurlijk. Tussendoor praten Kuni en Noordenbos af en toe even tegen elkaar in rap Japans. Die taal spreekt Noordenbos vloeiend sinds hij op zijn achttiende door zijn vader, reder van een vissersvloot, naar Japan werd gestuurd om horsmakreel te leren fileren. Hij was een nakomertje. Zijn oudere drie broers en twee zussen waren na het vwo allemaal gaan studeren. „Ik had daar niet zoveel mee, dat was wel duidelijk. Niemand die er nu nog aan twijfelt dat ik ADHD heb, maar dat bestond toen niet. Ik had… concentratie-issues. En toen ik klein was ook wel ongecontroleerde bewegingen. Ik was redelijk overal en nergens.” En toen stuurde je vader je naar Japan. „Ja. Wij gingen altijd op zondag naar de kerk en daarna moesten we met het hele gezin op het strand lopen.” Hij lacht: „Wat achteraf natuurlijk best leuk was maar waar niemand ooit zin in had. En toen werd min of meer meegedeeld: na school een jaar naar Japan, zou je dat wat vinden.” Op je achttiende, horsmakrelen fileren aan de andere kant van de wereld, terwijl je de taal niet sprak. „Dat voelde toen niet als een drempel. Ik vond het eigenlijk gelijk een goed idee. Ik wist toch niet wat ik wilde. En mijn vader had het volgens mij al helemaal bekokstoofd met die eigenaar van de visfileerderij daar, zijn grootste klant.” Meneer Masuda van Maruya Suisan in Numazu, 120 kilometer ten zuidwesten van Tokio. „Hij sprak geen woord Engels en mijn vader geen Japans, dat ging via tolken, maar er is toch een soort klik tussen die twee mannen geweest.” De schepen van vader Noordenbos visten toen al bijna tien jaar op horsmakreel, de vis die Nederlanders niet wilden eten omdat hij minder vet en net iets grateriger is dan makreel. De meeste Nederlandse vissers hadden er al helemaal een hekel aan: horsmakreel maakt met zijn scherpe gekartelde zijvin alle andere vis, die wél duur verkocht kan worden, al in het net kapot. Maar rond 1980 waren er Japanners bij vader Noordenbos gekomen: rond Japan raakte de horsmakreel op, kon hij ze niet voor hen gaan vangen? „Toen moest hij zijn gezicht in de plooi houden”, zegt Noordenbos grinnikend. „Opeens toonden mensen interesse in een vissoort die wij allemaal niet pruimden. Hij moest net doen of het een heel waardevol product was.” De rederij ging speciaal voor Japanners in de Noordzee op horsmakreel vissen. „Een seizoensproduct, horsmakrelen worden gevangen in september, oktober, als ze zich de hele zomer volgevreten hebben. Mijn vader exporteerde ze naar Japan en ik ben daar gaan werken, bij de fileerderij. Daar heb ik echt alles geleerd wat ik weet en wat ik kan en waar ik van hou en wat ik leuk vind.” Niet dat het makkelijk was. „In het begin had ik wel heimwee. Het was ook enorm zwaar. We werkten vijftien, zestien uur per dag, zes dagen in de week.” Als zoon van de Hollandse reder mocht hij minder werken, maar van dat privilege zag hij snel af. „Dan blijf je een buitenbeentje. We woonden in een kosthuis, en als de andere jongens thuiskwamen en ik dan al lekker aan een biertje zat… dat werkt niet. Dus gewoon zes uur beginnen en door tot het klaar is.” Eten deden ze op de zaak, er werd drie keer per dag gekookt. Ze kregen bijvoorbeeld de horsmakreel die Noordenbos verkeerd had gesneden. „Dan zag je die gasten kijken: moeten we nou alweer dit eten? Kan je nou niks? Zo voelde dat.” Ze leerden hem rustiger te snijden. Niet proberen hun tempo aan te houden. „Je wilt natuurlijk graag meedoen. Maar je blendt nooit helemaal in. Ik stak overal bovenuit.” Het werkblad was zo laag, dat op zijn werktafel een sinaasappelkistje stond met een snijplank erbovenop. En de taal? „Die kwam met woorden. Ik heb nooit een tekstboek ter hand genomen. Een bepaald woord hoor je opeens iedereen zeggen, en dan probeer je erachter te komen wat het is. Zo heb ik de taal geleerd. Vervoegen is in Japan niet zo ingewikkeld: ik lopen, jij lopen, wij lopen allemaal. En het accent is voor Nederlanders ook niet moeilijk.” Wanneer ging je eigenlijk van Japan houden? „Goede vraag. Ik heb het ook gehaat in het begin. Ik kon niet met de mensen communiceren, iedereen vond me stom, en naar Nederland bellen kostte acht gulden per minuut, dus of ik dat niet wilde doen. Ik heb veel gefaxt. Maar ik ging toch snel van Japan houden door het eten. Dat is overal lekker, waar je ook maar komt in Japan. Dat vond ik heel bijzonder. En wat ik ook leuk vond, was relaties opbouwen met mensen.” Wekelijks at hij thuis bij Masuda, de man die hij als zijn „Japanse vader” ging zien. „Samen, met een woordenboek, en heel veel bier en sake. Hij werd gaandeweg een beetje dronken en moest dan boeren. Ik moest daar ontzettend om lachen. Heel simpel. Heel gave avonden. Zijn vrouw kon fantástisch koken.” Ook op het werk ging Noordenbos met iedereen praten. „Dat vonden ze ingewikkeld, in die cultuur waar mensen gewend zijn om met omwegen te communiceren. Ze vonden mij eerst allemaal moeilijk in de omgang. Te direct. Maar ik zei: dit is hoe wij het in Nederland doen. Als er iets is, dan ga ik dat niet tegen iemand anders zeggen in de hoop dat het bij jou terechtkomt. En gaandeweg ging dat goed. Dat was echt een overwinning.” Halverwege zijn jaar in Japan, in de lente, leerde Noordenbos zijn vrouw Yukiko kennen in een disco in Roppongi, een uitgaanswijk in Tokio. „Ze had conservatorium gedaan, ze gaf pianoles aan de Yamaha Music School. En nu is ze viswijf.” Hij lacht. Toen ze naar Nederland kwam, vertelt hij, werkte hij bij een makreelrokerij in Vlaardingen. „Had mijn vader weer geregeld. Dus ik zei tegen haar: ik heb een goede baan, ga jij rustig acclimatiseren en Nederlands leren, kun daarna je misschien pianoles gaan geven. En toen was ze hier een week en werd ik ontslagen.” Terwijl hij van baantje naar baantje sappelde, in Nederland en België, vroegen hun Japanse kennissen in Nederland steeds of ze geen horsmakreel voor hen konden fileren, want dat was nergens te krijgen. En dat gingen ze toen maar doen. „In 1993 zijn we blut naar mijn ouders teruggegaan. Op mijn moeders aanrecht in Overveen hebben we toen samen ons visbedrijf gestart. Er was vraag naar, ik had verstand van dat visje, en we hadden niets te verliezen.” Ze blunderden zich door hun eerste afspraak met Nippon Suisan heen, een groot Japans visbedrijf, ze kwamen te laat, hun te vroeg ontdooide horsmakreel zag er niet uit – maar tot hun verbazing ging de directeur met hen in zee. „Hij zag iets in ons. Hij heeft ons bij veel leveranciers en klanten geïntroduceerd en mij de basis van het zakendoen geleerd. Zo iemand heeft iedereen nodig in het leven. Hij is inmiddels overleden, maar we zijn vorige maand nog bij zijn vrouw in Japan langsgeweest.” Het bedrijf groeide gestaag, Hokkai Suisan ging aan Japanse expats in heel Europa verkopen. „En op een gegeven moment kon ik het niet meer uitstaan dat Nederlanders niet wisten hoe lekker black cod in miso is, of horsmakreel. Daarom ben ik in 2010 ook dit restaurantje begonnen.” De meeste Nederlanders kennen alleen sushi, zegt hij. „Dus ik dacht: we beginnen gewoon daarmee en dan fietsen we er af en toe een gang met gegrilde vis tussendoor.” Zodat Nederlanders ook naar horsmakreel gaan verlangen. Zijn enthousiasme voor Japans eten valt tot in Japan op: in 2021 werd Noordenbos door het Japanse ministerie van Landbouw, Bosbouw en Visserij benoemd tot ‘Japanese Cuisine Goodwill Ambassador’. Ook in contacten met de Japanse overheid blijft hij Hollands direct. Laatst hield hij een voordracht bij de Liberaal-Democratische Partij in Japan. „De Japanse VVD, zeg maar. Toen heb ik gezegd: ik wil in 2030 een lintje van de keizer hebben voor het verspreiden van de Japanse eetcultuur. Ze moesten allemaal lachen. De minister zei achteraf: ‘o, dat heb ik zo geregeld’. Maar ik zei: nee, we moeten het eerst verdienen, dat is leuk. Het is natuurlijk belachelijk om zelf een lintje te gaan vragen, en het gáát ook niet om dat lintje, maar sindsdien komt er wel van alles op mijn pad.” Als hij in Japan is, wordt hij voorgesteld aan visleveranciers en aan producenten van sojasaus, miso, thee en sake, die hij zelf nooit zou vinden. „Vaak in schuurtjes. Vakidioten die het eigenlijk te spannend vinden om naar Europa te exporteren maar dat wel graag willen. Daar kan ik wel een goede brug tussen slaan, hebben ze bij het ministerie vast ook bedacht.” Zo komt van het een steeds het ander. „Ik ben nog nooit gehinderd door enige zakelijke visie”, zegt hij lachend. „Alles komt vanuit mijn eigen passie. En voor mij is dat echt het eten. Japan is qua natuur natuurlijk ook schitterend, maar daar zou ik niet zo snel vijftien uur voor in een vliegtuig gaan zitten, dat kan je in Europa ook wel zien. Maar samen koken, daar je best op doen, aandacht voor het aardewerk, en dan eten met z’n allen… Ik geloof niet dat er meer nodig is voor een mooie connectie. Alles begint daarmee.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/04/15/marinus-noordenbos-niets-moet-maar-het-zou-fijn-zijn-als-iedereen-japans-leert-eten-a4196082</guid>
      <pubDate>Mon, 15 Apr 2024 05:28:02 +00:00</pubDate>
    </item>
    <item>
      <title><![CDATA[Erna Sassen: ‘Doe ik niet te veel alsof seks iets moeilijks is?’]]></title>
      <description><![CDATA[<p>Neem nooit een beste vriend! Dat is de belangrijkste levensles van Joshua, de zestienjarige hoofdpersoon van de meest recente jeugdroman van Erna Sassen. Want een beste vriend, daar verwacht je veel van, daar wil je op kunnen bouwen en vertrouwen, maar het leven is onberekenbaar – dus komt er geheid een moment waarop die vriend je teleurstelt. „Ja, ik snap wel dat hij zo denkt. Lekker absoluut”, zegt Erna Sassen (62). Thee en koffie staan op tafel, stukjes taart ernaast, en ze brandt los. „Voor Joshua is zijn beste vriend Sergio een voorbeeld. Zelf is hij een piekeraar, maar Sergio is levenslustig, iemand aan wie hij zich kan optrekken. Maar die krijgt een oogje op Joshua’s zus, en dat gaat niet goed, want Sergio is een fladderaar, doet haar pijn – en dus ook Joshua. Dus ja, had hij dan maar géén beste vriend gehad, denkt Joshua. En hij denkt het ook over Lindsey, want hij is bang dat ze hem gaat friendzonen. Hij wil niet haar beste vriend worden, hij wil seks met haar. „Maar ik zou zeggen: neem vooral een beste vriend. Je hebt vrienden nodig, verbindingen met mensen. Weet je, mensen zeggen ook weleens dat je in een relatie niet afhankelijk moet zijn. Maar als je helemaal niet afhankelijk bent, waarom heb je dan een relatie? Je wilt toch dat iemand je nodig heeft? Er zit wel een gevaar in die afhankelijkheid, dat de mensen die jij nodig hebt toch ineens een andere kant op gaan. Of doodgaan. Ik heb een heel belangrijke vriend, George Groot – hij is mijn docent geweest en hij werd de eerste lezer van alles wat ik heb geschreven – en nu is hij ziek en zal hij niet lang meer leven. Dat is vreselijk, ik vind het moeilijk om daar al echt over na te denken, maar dat verlies gaat pijn doen. Maar het leven is leren dat je dat soort verbindingen toch niet moet vermijden. Joshua is zo’n vermijder, en ik probeer hem daaruit te trekken.” Ooit was Erna Sassen actrice en stond ze als cabaretier op het toneel – bij haar eerste solovoorstelling, zegt ze, zat de zaal vooral vol met mensen die kwamen voor verpleegkundige Suzanne Lievegoed die ze speelde in dramaserie Medisch Centrum West. Inmiddels is ze al bijna twee decennia schrijfster van kinder- en jeugdboeken, met speciaal oog voor jongeren. Als er iemand een puberfluisteraar is, is Sassen het: je zou bijna vergeten dat zij, en niet een authentieke 16-jarige, de woorden in Neem nooit een beste vriend achter elkaar zette. Voor die jeugdroman kreeg Sassen vorige maand de Vlaamse Boon voor kinder- en jeugdliteratuur, een prijs van 50.000 euro, de grootste in het Nederlandse taalgebied. Haar Haarlemse woonkamer staat nog vol bloemen – de vazen in pannen, anders trekken de katten ze omver. Het boek kreeg de prijs vanwege „zijn zwierig gewiekste compositie, zijn schijnbare gemak en flair, en de authentiek vertolkte stem van het hoofdpersonage”, aldus de jury. „Ik kan het nog steeds niet geloven, weet je dat? Waarom: het is best een grof boek. Er zit veel liefde in, maar het is ook hard en grof. Over seks, over gevoeligheden, over generalisaties. Jongeren zijn vaak zo, direct en niet genuanceerd, dat moeten ze nog leren, daar zijn ze jong voor. Maar ik dacht: dat ligt in een jury vast lastig, zoals het op scholen ook bezwaren kan opleveren dat ik de grens soms opzoek. Dat doe ik niet om baldadig te zijn, maar wel expres, omdat ik het nodig vind. Kijk, harde grappen, die máken puberjongens. En als een jongen van zestien kwaad is, zegt hij echt geen ‘potverdorie’, dan zegt hij ‘godverdomme’.” Begint een boek voor jou met zo’n personage? „Ja. Maar eigenlijk begon Joshua met Martijn.” De illustrator van Neem nooit een beste vriend, Martijn van der Linden – met wie Sassen de prijs van de Boon deelt. „Ik had eerder een boek met hem gemaakt en ik dacht: ik wil hem niet kwijt. Maar boeken voor jongeren worden bijna nooit geïllustreerd, dus ik besloot om te schrijven over een jongen die heel goed kan tekenen en dat ook de hele tijd doet, want dan kon Martijn die tekeningen maken. Dat heb ik zelf nooit gedaan trouwens, ik kan niet tekenen, ik word meteen bang dat het nergens op lijkt en dan doe ik het niet. Dat had ik als kleuter al: dan knutselde een van m’n klasgenootjes zogenaamd een fabriek, en dan dacht ik: nee hoor, dat is een Liga-doos met twee gaten waar wc-rollen uit steken.” Dat vroeg te veel van je verbeelding? „Ja, ik was altijd degene in het gezin zonder fantasie. Voor mij moest het echt lijken, een tekening moest bijna zo realistisch als een foto worden. Maar goed, ik zag wel hoe fijn dat tekenen was, bij mijn zus en mijn dochter, voor wie dat echt een manier is om zich te uiten. Dat kon ik gebruiken voor Joshua – én ik wilde een liefdesverhaal schrijven, over pubers en liefde en seks en hoe zo’n relatie dan in de realiteit gaat. Want ik lees ook wat er over jongeren geschreven wordt: dat ze preutser worden, dat ze steeds later met seks beginnen, dat ze wel al heel jong porno kijken.” Waarom trok dat onderwerp je? „Nou, omdat het heel ingewikkeld ís, het liefdesleven van jongeren. Als ik terugdenk aan mijn eigen puberteit, hoe dat ging, dan denk ik: wat deed ik ráár! Grensoverschrijdend gedrag lokte ik ongeveer uit. Maar waarom dan?” Wilde je vooral iets uitzoeken over jezelf, of over de preutse jongeren van nu? „Nou, het gegeven van je seksualiteit ontdekken is natuurlijk universeel. Als ik lees over jongeren van nu herken ik veel. Ik zag een documentaire over meisjes, zoals Lindsey in het boek, die slachtoffer worden van sextortion – dus chantage met seksueel getinte beelden – en wat voor invloed dat heeft op hun leven, op hun relaties. Zoiets is mij niet overkomen, maar ik weet wel dat onplezierige seksuele ervaringen die je meemaakt aan het begin van je ontwikkeling, je voor het leven tekenen.” Lindsey gaat zich heel sterk geseksualiseerd gedragen, omdat ze daar haar gevoel van eigenwaarde uit haalt. „Ja, ze denkt dat dat het enige is waarom ze gewaardeerd wordt, en dan gaat ze het gebruiken ook, om de macht terug te pakken. Ik heb een paar jaar geleden in mijn boek Kom niet dichterbij autobiografisch – misschien wel te autobiografisch – geschreven over mijn eigen eetprobleem, waar ik als tiener en twintiger elf jaar mee kampte. Heel veel eetproblematiek komt voort uit dingen die rond je seksualiteit zijn misgegaan – het heeft te maken met ontkennen wat er gebeurt met je lichaam, er afstand van nemen, waardoor je later niet meer goed naar je lichaam kunt luisteren.” Heb je het dan over seksueel misbruik? „Ja. Ik weet niet wat er met mij is gebeurd, ik heb daar geen herinneringen aan, maar het heeft met seksueel grensoverschrijdend gedrag te maken. Er zijn veel vrouwen bij wie iets gebeurd is toen ze nog geen woorden voor die ervaringen hadden, en bij wie die gehavende relatie tot hun lichaam doorwerkt in hun omgang met eten. Ik heb me lang tegen dat idee verzet, maar ik kan zeggen dat het hielp om in therapie erover te praten en het te accepteren. En dat het dus fascinerend en angstaanjagend is hoe dingen rond seksualiteit doorwerken.” Voor de piekerende Joshua is het vooral lastig dat hij wel giert van de hormonen, maar ook geen meisjes wil seksualiseren en ze als ‘gebruiksvoorwerpen’ beschouwen. „Dat is voor jongens van nu wel ingewikkeld – consent vragen bij elke stap, alles kan een misstap zijn, ik snap wel dat jongeren daar schuchter van worden. Dat ontzettende nadenken, in je hoofd blijven zitten, helpt natuurlijk niet. Als je de hele tijd met een regisseursoog naar jezelf blijft kijken, wordt het sowieso niks. Je moet je hoofd een beetje uit kunnen zetten – daarom speelt voor veel jongeren alcohol een grote rol, wat ook weer gevaarlijk is, want dan ben je minder ontvankelijk voor de negatieve signalen van de ander. „Seks is vaak wel een beetje ploeteren, maar lezers moeten ook zien dat dit het verhaal van Joshua en Lindsey is en niet voor iedereen opgaat. Ik denk soms: doe ik niet te veel alsof seks iets moeilijks is? Daar kan ik ook van wakker liggen, echt met dichtgeknepen keel. Dat vind ik moeilijk, dat je je verhaal niet als waarheid gaat verkondigen.” Maar dat doe je toch ook niet, je laat Joshua’s ouders benadrukken: ‘Seks is hartstikke leuk, daar moet je van genieten zoveel je kunt.’ „Ook weer ingewikkeld, want dan rennen die jongeren gillend weg, ze willen niet met hun ouders over seks praten, de gedachte alleen al, ranzig, bejaardenseks! Dus dan blijft seksuele voorlichting beperkt tot een verhaal over soa’s en zwangerschappen. En ga je op internet kijken, dan beland je bij de porno – waardoor je als jongen kunt gaan denken dat je bij dat lieve meisje haar keel moet dichtknijpen. Daarom zeg ik: je moet toch echt boeken lezen, daar kun je nog iets leren wat je met al je gevoelens moet.” Denk je weleens: ik moet oppassen dat mijn boek geen seksuele voorlichting wordt? „Ja! Wordt het niet te informatief? Er zit wel een soort noodzaak achter wat ik te vertellen heb, het is niet willekeurig, maar dat wil je ook zo leuk mogelijk verpakken. Eigenlijk wil je dat de boodschap per ongeluk binnenkomt, in een grap, in een gesprek. Eén boodschap ramt Neem nooit een beste vriend er wel in, aan het einde: ‘Praat met iemand.’ Maar ja, dat vind ik ook gewoon echt – als je ergens mee zit en je praat er niet over, woekert het en groeit het als een gek.” Je zei net dat je eerdere boek ‘te autobiografisch’ werd, wat bedoelde je daarmee? „Ja, dat zei een andere, heel goede schrijfster eens tegen me: je kunt beter niet over jezelf schrijven, want je kijkt niet met evenveel liefde en interesse naar jezelf als naar je verzonnen personages. Jezelf kén je al, dus je hoeft dat personage niet meer te leren kennen, zoals je dat bij een verzonnen personage wel zou moeten. Dat onthoud je je lezers dan ook. En dan maak je dat personage te klein, te smal.” Je verhaal wordt er dus scherper van als je het verzint? „Ja, als je een beetje afstand kunt nemen. Maar het moet niet te bedacht worden. Volwassen schrijvers die voor jongeren straattaal gaan gebruiken ofzo, dat is best tricky. Als het een truc is, is het nooit leuk, dan is het onoprecht. Maar weet je: zoals ik schrijf, zo praten en schrijven jongeren ook niet, hoor. Ik denk dat de waarachtigheid meer zit in mijn benadering, in de emotie of verontwaardiging die je kunt voelen, die bij jongeren past.” En ontlezing onder jongeren – hoe ga je om met die realiteit? „Oh, dat is zoiets moeilijks. De erkenning van de Boon kwam precies op het goede moment. Ik was net weer op schoolbezoek geweest en dat had me weer zo aan het twijfelen gebracht over waar ik het allemaal voor doe. Ik heb zó’n moeilijke doelgroep. De meesten houden al niet van lezen. Ik doe al niet veel optredens, want te veel prikkels, ik moet er dagen van bijkomen. Ik moet zeggen: deze jongeren waren ultiem goed voorbereid, ze hadden leuke vragen ingeleverd, er was een fijne interviewer. Maar wat me toch dwarszit: het enige wat je van die jongeren terugkrijgt, zijn hele kleine knikjes. Of een lachje, dan vinden ze de grap leuk. Maar meer niet, ze schamen zich overal voor, dus je krijgt geen contact. En dat is toch waarom ik schrijf: om contact te maken. Je wilt dat mensen herkennen wat je bedoelt. „Maar goed, ik weet het ook niet, want ik ben er niet bij áls ze zitten te lezen. En dat is het moment waarop het contact plaatsvindt.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie.</p>]]></description>
      <guid>https://nrc.nl/nieuws/2024/04/08/erna-sassen-doe-ik-niet-te-veel-alsof-seks-iets-moeilijks-is-a4195422</guid>
      <pubDate>Mon, 8 Apr 2024 05:28:02 +00:00</pubDate>
    </item>
    <item>
      <title><![CDATA[Oorlogsfotograaf Eddy van Wessel: ‘Tranen helpen mij niet een goede foto maken’]]></title>
      <description><![CDATA[<p>‘Sommige mensen die mijn foto’s zien, leggen gek genoeg de link met de werkelijkheid niet. Ze kijken naar de beelden, en die zijn poëtisch, emotioneel, soms heel rauw. Door die documentaire, bewegend beeld, in kleur, realiseren ze zich veel meer dat het dus écht is, al die verwoesting en al die ellende in Oekraïne. Dat het gaat om echte mensen.” Eddy van Wessel (59) krijgt soms emotionele reacties na de vertoning van de documentaire Eddy’s oorlog, waarin regisseur Joost van der Valk de fotograaf volgt tijdens meerdere reizen naar Oekraïne. Van der Valk filmt hem als hij aan het werk is in een kapotgeschoten Bachmoet. Na een dramatisch bombardement op een pizzeria in Kramatorsk. Als hij over een verwoeste brug klimt die vaak onder Russisch vuur ligt. We zien tanks, artillerievuur, drones met granaten. Kermende gewonde soldaten, gedode burgers die op straat liggen, rouwende moeders. ‘Welkom in de hel’, lezen we op de muur van een huis waar nauwelijks nog iets van over is. De documentaire draaide de afgelopen weken in verschillende filmtheaters in het land, vaak gevolgd door een Q&amp;A met de fotograaf. „Mensen zijn geraakt. Boos soms ook”, zegt Van Wessel. „Ik vertel in de documentaire dat ik niet voor of tegen Oekraïne of Rusland ben, maar gewoon tegen oorlog. ‘Ik kan dat niet uitstaan, dat je uitspreekt dat je niet voor Oekraïne bent’, zei een vrouw die Oekraïners in haar huis had opgenomen. Maar het ligt voor mij zoveel genuanceerder. Het gaat mij om de mens. Aan beide kanten vechten soldaten die er in de meeste gevallen ook niet zelf voor kozen daar te zijn.” Van Wessel vertelt aan de tafel in zijn studio annex appartement boven een autogarage in Huizen. Hier verblijft hij als in hij in Nederland is – sinds zestien jaar woont Van Wessel met zijn vrouw Marianne en hun drie kinderen (Marc, 28, en de tweeling Wouter en Merel, 23 – zij zijn inmiddels het huis uit) in Zweden, in een groot houten huis met een uitgestrekt gazon aan de rand van een meer. In zijn geboorteplaats Huizen parkeert hij doorgaans zijn auto als hij terugkomt uit Oekraïne. Hier hangt hij de kogelvrije vesten weer op een haakje, legt de helmen en het gasmasker op de kast. Er is een werkhoek met computers en scanners, een vitrine met tientallen camera’s, er hangen eigen foto’s van eerdere reizen aan de wand. Niet tegen Rusland of voor Oekraïne? Best een opmerkelijke uitspraak. „Natuurlijk ligt mijn sympathie bij het land dat binnengevallen is door een vijand. Maar het gaat niet over politiek in mijn werk, het gaat over mensen. Op het moment dat je daar aan de frontlinie staat, verandert alles. Dan is er dat grote, grijze gebied waarbij soldaten aan de ene kant van die lijn net zozeer slachtoffer zijn als die aan de andere kant. Aan beide kanten zie je wat zo’n oorlog met mensen doet, hoe ze veranderen, welke wrede mechanismen er op gang komen. Terwijl ze misschien ook liever gewoon nog voor de klas hadden gestaan. Het is niet aan mij om een keuze te maken. Het is mijn taak om alles te fotograferen wat ik zie. Als journalist zie ik mezelf veel meer als een geschiedschrijver. Dan moet je een volledigheid optekenen, zo neutraal mogelijk.” Krijg je daar in Oekraïne de ruimte voor? „Er zijn collega’s die er niet meer heen gaan omdat ze de controle van de overheid daar te beperkend vinden. Oekraïne is sterk in zijn pr. Er is een militair regime, alles staat in het teken van de oorlog. Die belangen staan bovenaan. En dan komt persvrijheid in het geding. Ze bepalen soms wat je wel en niet te zien krijgt. Ik vind de situatie te belangrijk om te zeggen: ik ga niet. Ik wil laten zien wat er gebeurt. En ik denk dat ik daar met mijn werkwijze toch een eigen draai aan kan geven.” Die werkwijze, zo zien we in de documentaire, is er een van doorpakken, doorduwen, persoonlijk contact maken met de plaatselijke bevolking. Uiterlijk onbewogen en hypergefocust struint Van Wessel langs kapotgeschoten gebouwen en spreekt met soldaten en burgers. Als dat niet via een fixer kan, een lokaal iemand die vaak zorgt voor vervoer en contacten, dan met handen en voeten – Van Wessel spreekt de taal niet. „Dat klinkt misschien gek maar dat vind ik soms juist wel prettig. Ik kijk liever mensen aan. Dan heb je gelijk een connectie. Met een gebaar zeggen ze: kom maar binnen. Ze wijzen: kijk, daar in die stoel in de woonkamer stierf mijn vrouw na een raketinslag. Ineens sta je midden in iemands leven.” Eddy van Wessel is de enige fotograaf die viermaal de Zilveren Camera won (in 2013, 2015, 2019 en 2022). Hij werkte in landen als Tsjetsjenië, Afghanistan, Syrië en Irak, en publiceerde zijn werk onder meer in Trouw, Der Spiegel, de Zweedse krant Svenska Dagbladet en internationale tijdschriften als Paris Match en The Washington Post Magazine. Ook won Van Wessel een aantal internationale prijzen. In februari kreeg hij tijdens de uitreiking van de Zilveren Camera (waar hij dit jaar niet aan meedeed) uit handen van demissionair staatssecretaris Fleur Gräper-van Koolwijk (cultuur en media) een lintje voor zijn werk als fotojournalist in conflict- en rampgebieden: hij is nu Ridder in de Orde van de Nederlandse Leeuw. Wat doet dat met je, al die heftige dingen die je ziet? „In de documentaire zie je mij toch een soort van pragmatisch door zo’n gebied gaan. Dat vond ik achteraf best confronterend. Terwijl er natuurlijk van binnen bij mij wel van alles gebeurt. De emotie die misschien niet zichtbaar is aan de buitenkant, zie je terug in mijn foto’s. Kijk naar het beeld van de begrafenis van die tweeling [bij de aanval op de pizzeria in Kramatorsk verloor een moeder haar beide dochters, red.], dat is zo emotioneel. Die moeder moesten ze letterlijk dragen. Het heeft geen zin als ik daar met mijn ogen vol tranen sta, dat helpt mij niet om een goede foto te maken.” Wat is voor jou een goede foto? „Je kent die beroemde uitspraak van Robert Capa wel: als je foto’s niet goed genoeg zijn, dan sta je niet dichtbij genoeg. Ik maak bijna elke foto binnen een afstand van drie meter. Dat schept een enorme intimiteit. Dan stap je als het ware ook zelf die scène in. Ondanks het feit dat er iets gebeurt waar je misschien niet naar wil kijken, omdat het zo erg is, zo verdrietig of gruwelijk, wordt je er toch in gezogen.” Daar hebben mensen misschien niet altijd zin in, dat jij zo dichtbij komt. „Nee, dat moet je wel aanvoelen. Het is koorddansen. Soms moet je juist even géén foto maken. Ik was in 2012 ter plekke bij een bomaanslag in Bagdad, Irak. Omstanders begonnen wanhopig mensen onder het puin vandaan te trekken. Toen heb ik de camera over mijn schouder gegooid en ben ik gaan helpen. Er hing zo’n razend gevoel van onmacht – was ik gelijk was gaan fotograferen, dan had zich die tegen mij gekeerd. Je moet niet de westerse journalist zijn die alleen maar even iets komt halen. Maar uiteindelijk pak ik altijd mijn camera.” Waarom werd je oorlogsfotograaf? „Ik begon bij een kleine studio in Baarn. Bruiloften, de lokale krant, commerciële fotografie van objecten, gebouwen. Een ideale leerschool. Maar voor een baas werken was mijn ding niet. Toen ben ik de Fotovakschool gaan doen. Begin jaren negentig ging ik met een vriend mee naar Bosnië, met een oude Land Rover gingen we hulpgoederen brengen. Dat was mijn eerste kennismaking met oorlog.” Je was gelijk als een vis in het water? „Nee, nee. De eerste keer aan de frontlinie vond ik heel moeilijk. Ik ontmoette een groepje jonge soldaten in volle uitrusting, geweer over de schouder, heel heroïsch en stoer. Toen ik even later weer op die plek terugkwam, was een van hen dodelijk geraakt en lag bloedend op de grond. Zo schokkend. Net stonden ze nog te kletsen met elkaar. Ik besefte: dit gaat over leven en dood. Dit is geen film op tv. Het was een enge situatie.” En toch bleef je teruggaan. „Wat ik ook merkte, was dat ik onder zulke omstandigheden rustig bleef en kon focussen op de foto’s die ik wilde maken. En de intensiteit, de helderheid van zulke situaties vond ik gelijk fascinerend. Op dit soort plekken is er maar een dunne lijn tussen leven en dood. Terwijl je je zo kwetsbaar voelt, voel je je tegelijkertijd zo lévend. Je ziet de mens in z’n meest rauwe werkelijkheid; het echte ‘zijn’. In de eerste jaren was het de spanning die me dreef, naast de wil om te begrijpen hoe dit toch kon; dat mensen dit elkaar maar blijven aandoen.” Is dat in de loop van de ruim dertig jaar dat je als oorlogsfotograaf werkt veranderd? „Als fotograaf ben ik niet veranderd, wel als mens. Ik stelde mezelf eerder veel meer centraal, nu gaat het vooral om iets doorgeven. Vandaar dat woord ‘geschiedschrijver’; ik maak mijn foto’s niet voor de krant van morgen maar hoop dat ze over honderd jaar nog steeds relevant zijn. Ik wil de wereld laten zien wat er gebeurt in een oorlog. Ik wil een verschil maken. Dat is wat voor mij belangrijk is in het leven: dat je iets toevoegt, dat de wereld rijker en wijzer wordt door jouw bijdrage.” Hoe kan een foto van oorlog het verschil maken? „Misschien word je je bewust van hoe erg oorlog is. Misschien word je milder naar de mens als vluchteling. Ik maak me zorgen over het populisme van politici als Wilders en Trump. Ik weet hoe het eruitziet als je de beschaving afschaft. Ik maak me zorgen als ik Macron hoor zeggen dat hij Europese troepen in Oekraïne niet uitsluit. Worden we dan die oorlog in gezogen? Ik ben geen politiek dier, ik weet ook niet of ik ervoor of -tegen moet zijn, maar ik zie wel het gevaar van dit soort uitspraken. Ik ken de realiteit van oorlog.” Hoe kom je thuis na zo’n reis? „Kapot! Ik slaap als ik in Oekraïne ben meestal maar een paar uur per nacht. In een shabby pensionnetje, bij mensen thuis, tussen een bataljon soldaten of in m’n auto, een fourwheeldrive Subaru – zo’n hoestbui op wielen. Nu met de filmcrew van Joost erbij was het luxer: een hotel, een echt ontbijt op echte borden. Over het algemeen rij ik naar de eerste de beste benzinepomp, koop ik drie Snickers en koffie uit de automaat en is mijn dag begonnen. Als ik naar huis ga, rij ik eerst naar Huizen, dump m’n spullen, doe mijn films in m’n tas en pak het eerste vliegtuig naar Zweden. Daar loop ik nog twee dagen te stuiteren en dan zakt alle energie weg. Dan slaap ik een paar dagen bijna de hele tijd.” Hoe verwerk je wat je zag? „Na een paar dagen uitrusten begin ik met films ontwikkelen in de doka. Die hang ik te drogen, ze gaan op een lichtbak, en dan ga ik ze met een loep bekijken, of printen, of scannen. Al die beelden komen weer voorbij, een voor een, en dan begint het te bezinken. Als de foto’s dan de wereld in gaan, naar kranten, naar magazines, kan jij zien wat daar gebeurt, en ben je hopelijk geschokt dat het zo heftig is. En dan kan ík het loslaten. Als ik een verhaal niet publiceer, krijg ik daar last van. Mensen vertrouwen mij in de meest kwetsbare situaties, ze gaan ervan uit dat ik hun stem ben. Dat beeld móét gezien worden. Daarna komt het praten, de Q&amp;A’s na de vertoningen van de documentaire nu, de interviews met kranten, lezingen. Het helpt allemaal om het een plek te geven.” In de documentaire vertel je dat je overal briefjes voor je vrouw achterlaat als je weggaat. Wat staat daarop? „Kleine dingen: weet je nog, ik hou van je, ik doe voorzichtig, sorry dat ik alweer op reis ben.” Zou Marianne niet liever hebben dat je stopt? „Ja, ze zou het liefst hebben dat ik er gisteren mee stopte. Maar ze weet ook dat ik dan niet meer de persoon ben die ik nu ben. Het is voor mij zó belangrijk het verschil te kunnen maken. Als ik iets anders zou vinden waarmee ik datzelfde gevoel zou hebben, waar ik al mijn energie in kan stoppen, wie weet, ooit.” Je zoon studeert fotografie in Den Haag, richting documentaire. Wat zou je ervan vinden als hij oorlogsfotograaf wil worden? „Ik zou het wel begrijpen maar een journalist is toch een doelwit. Ik zou het geen goed plan vinden.” Eddy’s Oorlog, een documentaire van Joost van der Valk, is donderdag 28 maart om 22.15 uur te zien bij BNNVARA op NPO 2. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Dat vragen we in deze serie .</p>]]></description>
      <guid>https://nrc.nl/nieuws/2024/03/25/tranen-helpen-mij-niet-een-goede-foto-te-maken-a4194163</guid>
      <pubDate>Mon, 25 Mar 2024 05:28:03 +00:00</pubDate>
    </item>
    <item>
      <title><![CDATA[Anja Machielse onderzocht 25 jaar lang eenzaamheid: ‘Ik geloof niet dat iemand écht geen contact wil’]]></title>
      <description><![CDATA[<p>‘Ik ga niet aan een tafel zitten bij iemand die vlees eet.” De opmerking, uit de mond van een overtuigd veganist, viel eens tijdens een etentje dat Anja Machielse had georganiseerd voor een vertrekkend collega van de vakgroep. En ze weet nog dat ze dacht: ho, wacht. Want natuurlijk, het is een zegen dat elke generatie het beter voor elkaar heeft dan de vorige. Meer kansen om te grijpen, meer vrijheid om je eigen leven vorm te geven, te bedenken wie je zelf bent, wat je zélf belangrijk vindt. Alleen… In het gezelschap ontspon zich een discussie waarin een andere collega opmerkte: „En ík vind het heel vervelend om naast iemand te zitten die alleen maar groente op zijn bord heeft”. Dit kan toch niet de bedoeling zijn, besefte Machielse. En als ze er nu op terugkijkt – het etentje is alweer even geleden – moet ze denken aan de conferentie met architecten die ze gisteren bijwoonde. Die ging over eenzaamheid en de gebouwde omgeving. Over de vraag wanneer je je thuis voelt op een plek en wat dat bijdraagt aan de betekenisgeving van je leven. Een van de congresgangers haalde er oude plattegronden van Rome bij. Al die rommelige straatjes en pleintjes, een wirwar waarin je maar wilt blijven dwalen omdat je nooit weet welke verrassing om de volgende hoek wacht. Die oude stadscentra, was de consensus, zijn levendiger en gezelliger dan de wijken van nu met anonieme flats en kaarsrechte straten. Wat zo’n overzichtelijke omgeving vooral mist, klonk op het congres, is de toevalligheid van een onverwachte ontmoeting. Een doorkijkje naar andere levens, mensen anders dan jijzelf. Zodat je nog eens verrast kunt worden door de gedachten van een ander, leert openstaan voor die gedachten en bewust raakt van je eigen gedachten. Zodat je niet almaar in je eigen gelijk blijft hangen, in je eigen bubbel met mensen die er precies hetzelfde over denken als jij, omdat niemand die gedachten ter discussie stelt. Een verarming van het leven, vindt Machielse. Dus nee. „We blijven met z’n allen zitten aan één tafel”, had ze op het etentje gezegd. O wacht, de thee. Anja Machielse had thee beloofd, thuis in Breda, maar het water in de ketel is alweer afgekoeld. Er is veel om te vertellen. Tot eind vorig jaar was Anja Machielse, 67 jaar, hoogleraar sociale weerbaarheid aan de Universiteit voor Humanistiek in Utrecht. En ze is nu met pensioen, maar het lijkt er nog amper op. Congressen, lezingen, er moeten nog artikelen af en ze denkt aan een boek, werktitel De Buitenstaander. 25 jaar lang deed Machielse, filosoof van origine, onderzoek naar eenzaamheid. Al die jaren omringde ze zich met afhakers in onze samenleving. Letterlijk. Ze legde talloze huisbezoeken af bij mensen die niet mee willen of kunnen doen, omdat ze het gevoel hebben niet te passen in de maatschappij, of bezweken onder de sociale druk, angstig zichzelf te verliezen. Mensen die in enquêtes bij de vraag ‘hoeveel persoonlijke contacten heeft u?’ invullen: nul. Nul? Machielse: „Ja, gewoon nul. Dat kwam 25 jaar geleden al uit het eerste grote bevolkingsonderzoek naar welzijn waaraan ik als onderzoeker deelnam: zo’n 8 tot 10 procent van de bevolking – een stabiel percentage in de tijd – leeft volledig sociaal geïsoleerd. En dat vond ik toen al zó intrigerend. Omdat het mij zo vanzelfsprekend leek om vrienden en familie om je heen te hebben.” Jij wilde weten: wie zijn deze mensen? „Ik dacht eerst: dit klopt niet. Sommige geënquêteerden hadden hun adres opgegeven, dus toen ben ik maar gewoon gaan aanbellen. Heel spannend vond ik dat. Ik ben filosoof, had zoiets nog nooit gedaan.” Wat trof je aan? „Een van de eersten die open deed was een Amsterdamse mevrouw in blauwe peignoir die gelijk zei: ‘ik wil met niemand praten’. Ja, dan houdt het op. Maar er bleken er genoeg die juist behoefte hadden aan sociaal contact. Mensen die gelijk zeiden ‘o kom maar binnen’ en niet meer ophielden met praten, urenlang. Ik trof mensen die van hun huis een paleisje hadden gemaakt, of juist één vieze bende. Sommigen waren niet meer gewend om iemand te ontvangen. Bleef de tv keihard aanstaan, of ze boden geen drinken aan, lieten je staan.” Jij was de eerste die ze spraken in lange tijd? „Vaak wel ja. Kijk, iedereen gaat anders met eenzaamheid om. Er zijn mensen die vier keer per dag naar de supermarkt gaan voor een praatje. Die weten precies welke caissière bij de Albert Heijn op welk moment achter de kassa zit. ‘Die vind ik aardig, die stelt nog eens een vraag’.” Voelen deze mensen zich zelf een buitenstaander? „‘Het lijkt wel alsof ik aan de rand van het zwembad sta’, zei iemand eens. ‘Iedereen doet daar van alles in, maar ik doe niet mee.’ Velen voelen zich niet passen in deze maatschappij. Of ze wíllen deelnemen, maar zijn zo vaak teleurgesteld en afgewezen dat ze geen contact meer durven leggen. Sommigen weten gewoon niet meer hoe het moet.” Niet elke geïsoleerde is eenzaam, zoals niet elk groepslid zich verbonden voelt. Zo sprak Machielse eens een jonge vrouw uit een groot christelijk gezin die zich zoekend naar een vlucht uit het geloof zó eenzaam voelde, maar tijdens het gesprek alle moeite moest doen om alleen te zijn. „Haar nieuwsgierige zusjes kwamen telkens de kamer binnenvallen.” Andersom spreekt Machielse al zo’n vijftien jaar regelmatig af met een nu tachtigjarige „hele geestige” man. Dinsdagmiddag 14.00 uur stipt, als Machielse hem per brief – hij heeft geen telefoon – heeft aangekondigd te komen. Haar visitekaartje ligt steevast bij hem op tafel zodat als hij ooit thuis dood wordt aangetroffen, mogelijk na dagen of weken, instanties weten wie ze kunnen bellen. Eenzaamheid, leerde Machielse, is een gevoel, een subjectieve ervaring die hoort bij het leven. De helft van de Nederlanders – jong en oud – is volgens onderzoeken regelmatig eenzaam. Meestal tijdelijk, zoals wanneer je in een nieuwe omgeving je weg zoekt. Of langduriger, zoals soms na verlies van een partner. Eenzaamheid kan een trigger zijn om de situatie te veranderen. Nieuwe vrienden maken, vrijwilligerswerk doen, naar de kaartclub. Maar diepe eenzaamheid, waaruit mensen geen uitvlucht meer zien, is anders. Dat kan voelen als fysieke pijn, zo sterk dat sommigen hopen de volgende dag niet meer op te hoeven staan. „Ik spreek mensen die zich bij het afscheid vastklampen en niet meer loslaten.” Hoe gaan zij met zo’n diepe eenzaamheid om? „Ze ontwikkelen allerlei strategieën. Jongere mensen zoeken de oorzaak liever buiten zichzelf. ‘De samenleving deugt niet.’ ‘Ligt aan de politiek.’ Oudere mensen neigen meer naar reflectie op hun leven. Die willen de puzzel leggen. ‘Waar is het fout gelopen?’ ‘Waarom heb ik toen die keuze gemaakt?’ Hun jeugd is vaak bepalend. Moeizaam contact met moeizame ouders. Eenzaamheid is vaak intergenerationeel.” Je leest weleens in de krant over mensen die jarenlang dood in een huis hebben gelegen en dat de buren er niet van wisten. Dan klinkt verontwaardiging: ‘waarom lette niemand op?’. Maar sommige eenzamen, weet Machielse, wíllen geen contact. Die zijn gesteld op hun privacy, bang voor bemoeienis. „Veel geïsoleerden keren zich af van de samenleving.” Machielse glimlacht. De laatste keer dat ze bij die tachtigjarige meneer was voor een praatje, stonden ze voor zijn deur en kwam plots de overbuurman langs. ‘Goh, lang geleden dat ik je gezien heb! Je weet dat je altijd een beroep op me kan doen hè!’. Maar de buurman werd door de tachtigjarige volkomen genegeerd. „Daar zat hij dus helemaal niet op te wachten.” Klinkt als een zelfverkozen isolement. „Ja. Maar is het echt iemands diepe wens om geen contact te hebben? Ik geloof dat niet. Ik denk dat zoiets altijd voortvloeit uit een negatieve motivatie. Iemand heeft het opgegeven om contact te maken, zich te passen in de samenleving. Die gaat bij gebrek aan feedback op zijn gedachten leven in zijn eigen waarheid. Die gaat de buitenwereld als een bedreiging zien.” Het bevolkingsonderzoek naar welzijn dat begin jaren 90 de ogen van Machielse opende, toonde nog een opvallende uitkomst. Tot dan toe dacht de overheid dat een gezonde leefstijl de belangrijkste voorspeller was van welbevinden. Niet roken, matig drinken. Maar de factor sociale relaties bleek van nog grotere invloed op de verwachte levensduur. Eenzaamheid maakt ziek. Het werkt depressies in de hand, verzwakt het immuunsysteem, vergroot de kans op hartziekten. De need to be rooted, geworteld zijn, blijkt levensbehoefte nummer één. In haar afscheidsrede als hoogleraar haalde Anja Machielse er onlangs tal van filosofen bij om dit fenomeen te verklaren. Wie je bent en wat je belangrijk vindt, is het idee, wordt bepaald in relatie tot anderen. Pas als je weet hoe de ander je ziet, kun je bewust kiezen wie je zelf wilt zijn en bepalen wat het leven voor jou de moeite waard maakt. Alleen in relatie tot anderen, kortom, kun je uitgroeien tot een autonoom individu. Maar dit belang van sociale relaties drong in de jaren 90 nog niet gelijk door tot de overheid. Die zag in het tegengaan van eenzaamheid geen rol voor zichzelf weggelegd. Of iemand geworteld is, vond ze, is een individuele keuze. Machielse was het daar helemaal niet mee eens. Want Machielse, zelf liefdevol opgegroeid op een boerderij in Brabant, was de eerste van haar familie die ging studeren. Filosofie nog wel. En al ervoer ze steun van haar ouders, ze ervoer hoe moeilijk het kan zijn om in een sociale omgeving je eigen keuzes te maken. De overheid is wél verantwoordelijk om eenzaamheid te bestrijden, vond Machielse. En dat werd haar grote drijfveer: bewustwording creëren. Ze is ooit vijf jaar voorzitter van het PvdA-bestuur in Breda geweest, maar Machielse merkte dat ze als onderzoeker veel meer kon bereiken dan in de politiek. Ze raakte betrokken in vele gemeenten bij de opzet van pilots tegen eenzaamheid. Ze werkte mee aan talloze campagnes en aan landelijke actieprogramma’s zoals ‘Een tegen Eenzaamheid’, ‘Kom erbij!’, ‘Week tegen eenzaamheid’. En ja, soms voelt Machielse zich meer actievoerder dan onderzoeker. Maar dat mag, vindt ze, als humanist. „Dan heb je een normatief idee over het verbeteren van de wereld.” En, heb je iets kunnen verbeteren? „Ik weet nog dat we tien jaar geleden op zo’n conferentie drie managers van een zorginstelling aan het woord lieten. Presentatrice Anita Witzier had vlak ervoor bewoners geïnterviewd die openlijk over hun eenzaamheid vertelden. En toen werd die drie managers zelf gevraagd of ze wel eens eenzaam waren geweest. ‘Ik? Nee hoor… echt nooit’. Stuk voor stuk. Alsof eenzaamheid alleen zielige kwetsbare mensen treft. Ik werd er zó….” Kwaad van? „Ja. Ik dacht: dit kán gewoon niet. Maar nu, dat weet ik zeker, zouden die managers dit niet meer zo zeggen. De bewustwording is gegroeid, de schaamte is minder. Ook onder jongeren. Met dank aan die programma’s, maar ook aan de coronatijd, toen we plots allemáál geïsoleerd raakten.” Maar het aantal mensen dat eenzaamheid ervaart lijkt in al die jaren eerder gestegen dan gedaald, volgens bevolkingsonderzoek. Doorgeschoten individualisering, de prestatiemaatschappij, technologie die voorziet in minder offline contact; dat zijn enkele verklaringen. En Anja Machielse ziet het ook: steeds meer mensen haken af. Ouderen die het gevoel hebben vooral een last te zijn. Jongeren die zich niet gehoord voelen in beleid en politiek. Mensen met gezondheidsproblemen die een achterstand hebben op de arbeidsmarkt. Migranten die zich niet gezien voelen. „Het tempo in de samenleving ligt hoog.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Ze hoort het terug in de gesprekken met eenzamen. „Ouderen zeggen: ‘de samenleving is zó veranderd, ik snap ’r niet meer’. Nou, dat hoorde ik niet in de jaren 90.” En wat ze ook hoort: dat mensen geen tijd meer voor elkaar hebben. „Ze doen hun boodschappen, gaan naar thuis, trekken de voordeur dicht, en dat was het dan. Niet meer even groeten op straat, ‘hoe was je dag?’. En mensen doen daar vaak lacherig over: het praatje bij de kassa. Maar vluchtige contacten zijn voor eenzame mensen juist heel belangrijk. Die geven hun een thuisgevoel. ‘Ik hoor ergens bij’.” Het aantal vluchtige contacten neemt af, blijkt ook uit onderzoek. Het gevolg, zegt Machielse, is vervreemding. Hup, de voordeur dicht. Of je eigen bubbel in, zoals de overtuigd veganist. Je verschansen in de groep die het meest op je lijkt. Zo’n bubbel is eigenlijk net zo geïsoleerd als het eenzame individu dat jij in je onderzoeken beschrijft. „Ja inderdaad! En je ziet dat een bubbel ook dezelfde strategieën hanteert om ermee om te gaan. Steeds meer geloven in het eigen gelijk en alles buiten de groep als een bedreiging zien. Terwijl, we kunnen ons pas thuis voelen in een samenleving als we ook de ander kennen, die níét op ons lijkt.”</p>]]></description>
      <guid>https://nrc.nl/nieuws/2024/03/18/anja-machielse-onderzocht-25-jaar-lang-eenzaamheid-ik-geloof-niet-dat-iemand-echt-geen-contact-wil-a4193412</guid>
      <pubDate>Mon, 18 Mar 2024 05:28:03 +00:00</pubDate>
    </item>
    <item>
      <title><![CDATA[‘Ik ben sinds mijn tiende niet veel veranderd’]]></title>
      <description><![CDATA[<p>In 2015 won Alice Hoogstad het Gouden Penseel voor Monsterboek, een prentenboek over een meisje dat met kleurkrijtjes in de zak van haar jurkje door de stad loopt. Ze kreeg het bericht over de prijs toen ze met vakantie was, op een plek zonder internet. „En je gelooft het natuurlijk niet als je zo’n prijs krijgt. Ik kon de mail lezen in het dorp, daar hadden ze wel internet. Maar toen reden we terug en dacht ik: ik heb het vast niet goed gezien. Gingen we later toch weer kijken: is het echt waar?” Ze vertelt het terwijl we door Museum Kranenburgh in Bergen lopen, waar een tentoonstelling is van haar werk. We zijn met z’n drieën, Alice Hoogstad, Laura Eijpe, die de tentoonstelling heeft samengesteld, en de verslaggever. „Toen ik je vroeg voor de tentoonstelling reageerde je ook zo”, zegt Laura Eijpe. „Je kon het gewoon niet geloven, je was verbaasd dat je hier mocht hangen met je werk.” Alice Hoogstad: „En toen werd de tentoonstelling ook nog een paar maanden uitgesteld. Ik dacht: zie je wel, het gaat niet door. Ze hebben zich vergist, ze moeten iemand anders hebben.” Je vond het ook vreemd dat ik je mailde voor dit interview. „Ik begreep niet waarom je met mij wilde praten. Ik kan dingen moeilijk onder woorden brengen – ja, in mijn hoofd. Daar maak ik hele volzinnen. Of op papier. Dan kun je beeldhouwen, je kunt net zo lang woorden verplaatsen tot er staat wat je wilt.” Zoals bij tekenen. „Ja, tekeningen gaan ook pas de deur uit als ze goed genoeg zijn.” Alice Hoogstad (67, ze is getrouwd en heeft een volwassen dochter) heeft illustraties gemaakt voor meer dan tweehonderd boeken. Ze tekende bij verhalen van Guus Kuijer, Paul van Loon, Rindert Kromhout, Lydia Rood, Sjoerd Kuyper, Erik en Elle van Lieshout. Omdat veel van die boeken zijn vertaald, zijn haar illustraties te zien van Finland tot Italië en van Argentinië tot China en Zuid-Korea. Sinds 2005 maakt ze eigen prentenboeken: Bolder en de boot, Nino en Nina, Monsterboek, Mijn oma is een ooievaar. Wanneer is goed goed genoeg? „Het vervelende is: er kunnen nog zoveel mensen zeggen dat ze het geweldig vinden, als ik dat zelf niet vind, krijg ik toch die endorfine niet. Begrijp je dat?” Niet helemaal. Een prijs of tentoonstelling is toch waardering? „Ja, maar dat geloof ik dan dus niet. Ik ben er wel beter in geworden, hoor. Het fijne van ouder worden is dat je eindelijk kunt zeggen: dit is het beste waartoe ik in staat ben. Ik was er altijd mee bezig dat het beter moest – weer beter, nog weer beter. Nu denk ik: natuurlijk zijn er mensen die beter zijn dan ik, so what. Dit is het beste wat ik kan maken. Want het beste maken wat ik kan, dat wil ik wél – ik werk nog steeds als een bezetene.” Alice Hoogstad groeide op in Rhoon (bij Rotterdam). Haar vader was architect, het gezin telde vijf kinderen en veel huisdieren: kippen, katten, geiten, konijnen, paarden. „De geur van mijn jeugd is de geur van nat beton en paardenmest. We hadden kunst in huis, er stonden zelfs designstoelen, maar er kon ook een pony naar binnen komen – of geiten. Mijn zusje heeft een houten eettafel waar nog de pootafdrukken van een geit in zitten, toen waren we circusje aan het spelen.” Dat ze naar de kunstacademie zou gaan, stond eigenlijk al vast sinds ze als klein meisje op straten en muren tekende. Monsterboek is daar een herinnering aan: in een stad zonder kleur tekent een meisje een lange, rode draad op de weg. Dan tekent ze vrolijke, aaibare monsters, die haar helpen met kleuren. Daarna beginnen ook andere kinderen mee te kleuren. En dan, als de hele stad is ingekleurd, zeggen de volwassenen tegen de kinderen dat ze de kleuren weg moeten schrobben. Alice Hoogstad: „Als kind had ik op weg naar school altijd stoepkrijtjes bij me. En daar tekende ik dan de muurtjes mee vol, vaak als een lange lijn. De volgende dag waren die lijnen weer weg. Elke keer dacht ik: wat fijn, ze hebben het schoongemaakt – en dan tekende ik die muurtjes opnieuw vol. Tot de meester mij op een dag uit de klas haalde en ik alles met een borsteltje weg moest halen, de hele weg van school naar huis.” Nu is in Museum Kranenburgh één van de ruimtes van de tentoonstelling Alice Hoogstad: Monsters en Krokovaars ingericht voor kinderen. Over vier witte muren heeft ze de stad uit het boek getekend, op een lange tafel midden in het vertrek liggen papier, krijtjes en scharen waarmee je je eigen monster kan maken, uitknippen en ergens in de stad plakken. Zo’n tweeduizend kinderen hebben dat de afgelopen maanden gedaan, de tentoonstelling opende in oktober (en is verlengd tot begin april). In de tijd dat je naar de kunstacademie ging, was er vooral waardering voor abstracte kunst. „Ja, dat was lastig. Nu is het normaler dat je verhalen tekent, maar eind jaren zeventig maakte je vooral grote, abstracte kunstwerken – en ik hou van schilderen, maar ik ben illustrator in hart en nieren. Op een gegeven moment dacht ik: voor mijn eindexamen maak ik een serie abstracte werken die allemaal ongeveer hetzelfde zijn, dan is het vast wel oké. En dat was ook zo. Het was prima. Tegenwoordig denk ik soms: ik zou het over willen doen. Met alles wat ik nu weet, zou ik er meer uit halen. Ik was ook eigenlijk te jong, zeventien toen ik begon. Ik durfde weinig te vragen en te bespreken. Je moet anderen durven laten kijken.” Het was ook een opleiding tot vrij kunstenaar, denk ik? „Ja. En je wilt liever ergens een schakeltje zijn.” Een schakeltje? „Dat alleen zitten… Ik ben graag alleen hoor… Maar je wilt onderdeel zijn van de wereld. Je leert ervan als je meer mensen ziet, als je hoort wat ze vinden. En dat gebeurt veel meer als je samen iets maakt dan als je alleen bent. Maar er werd neergekeken op werken in opdracht, dat was commercieel. Zelf ben ik op een gegeven moment gestopt met vrij werk maken, omdat ik een soort gespletenheid voelde: de ene helft wilde schilderen, de andere illustreren. En dan kijk je naar je vrije werk of andersom en dan klopt dat niet meer. Toen heb ik ervoor gekozen om te illustreren voor kinderen: één ding bij de kop pakken.” En hoe was dat? „In het begin moest ik erg wennen. Ik had moeite met lieve tekeningen maken, dat had ik niet in de vingers. Maar goed, dat heeft ook twee kanten: na verloop van tijd kreeg ik alleen nog maar griezelboeken om te illustreren.” Heb je voorkeur voor een bepaald soort boeken? „Ik moet niet te veel van hetzelfde achter elkaar hebben. Een tijdlang had ik steeds boeken waarin ouders uit elkaar gingen, of met kinderen aan de drugs. Ik kon het achterstevoren op zijn kop met de ogen dicht tekenen. Ik zei tegen mijn uitgever: ik wil iets anders, geef me een ander soort verhaal. Toen kreeg ik Guus Kuijer. Guus Kuijer! Met hem ben ik gaan lunchen, want hij wilde kennismaken. Daar heb ik drie nachten van wakker gelegen: wat zou hij van mijn werk vinden? Later kreeg ik een brief van hem, dat hij blij was met mijn tekeningen. Fantastisch, die brief heb ik natuurlijk bewaard. Soms gaat het zo, dan wordt iets je in de schoot geworpen.” Je illustreerde al twintig jaar toen je met je eerste eigen boek kwam, ‘Bolder en de boot’. Vond je jezelf daar toen pas goed genoeg voor? „Ik was nieuwsgierig: zou ik dat kunnen? Maar het was ook omdat je algauw in een paar hokjes zit. Ik heb altijd voor verschillende uitgeverijen gewerkt, maar toch: je wordt gevraagd omdat ze al iets van je kennen, omdat ze weten dat je met een bepaald onderwerp uit de voeten kan. En er was nooit een opdracht voor een prentenboek voor de jongste kinderen. Dus ik wilde laten zien: dit is ook mogelijk.” Is er verschil tussen werken vanuit je hoofd en werken vanuit een tekst? „Als ik een tekst lees, speelt zich in mijn hoofd meteen een film af. Maar een eigen boek, een eigen film zit dichterbij. Die ontstaat uit zichzelf. Als je tekeningen maakt bij een bestaand verhaal, dan ben je meer je vak aan het uitoefenen.” Is het nodig om kinderen in de buurt te hebben? „Ik denk dat het niet per se hoeft. Van mezelf heb ik het idee dat ik sinds mijn tiende niet veel ben veranderd, ik heb nog dezelfde verwondering, dezelfde verbazing in het leven. Maar je moet oppassen dat je niet alles uit je duim zuigt. Je moet ook de wereld in om op ideeën te komen. En kinderen brengen je heel veel, hun opmerkingen, wat ze zien.” Enkele jaren geleden kreeg ze een paar keer een tia, een lichte beroerte. Je kunt het zien, aan een kant is haar gezicht een beetje scheefgetrokken. Ze is minder hard gaan werken. „Je wordt met de neus op de feiten gedrukt: even een beetje rustig aan, wat meer genieten van de dingen. Als het nu mooi weer is, ga ik zwemmen in zee – vroeger zou ik doorwerken. En ik wíl er ook meer van genieten. Dat ik mezelf eindelijk goed genoeg vind is zo’n fijn gevoel.” Maar minder werken is niet hetzelfde als stoppen met werken. In de eerste zaal van de tentoonstelling hangen prenten uit De nachtlantaarns van meneer Makkelie, dat vorig jaar uitkwam. Surreële taferelen staan er in het boek: een bed dat omgekeerd tegen een plafond hangt, een vliegende vis in een stad bij nacht, een danser wiens rok een met vogels gevulde kooi is. „Ik wilde even helemaal stoppen, rust nemen. Maar het ging toch kriebelen. Ik had heftige dromen in die tijd, verhalen die ontstaan zonder dat je er vat op hebt. Daar heb ik toen deze prenten van gemaakt.” Bij alle prenten is een verhaal gemaakt door auteurs als Sjoerd Kuyper, Paul van Loon, Marjolijn Hof of Dolf Verroen. Hoe dat tot stand kwam? „Ik heb een beetje baldadig gezegd: als er verhalen bij komen dan wil ik ook echt de beste schrijvers. Ik dacht dat ze het wel zouden weigeren, maar ze zijn het bijna allemaal gaan doen. Ze zaten ook vaak te gissen: wat is je bedoeling met die tekening. Maar ik heb niks gezegd, het was een verrassing waar ze mee kwamen. Dus voor dit boek waren de rollen nu eens omgedraaid. Ik begon, zij volgden.” En misschien is dat ook wel de boodschap van veertig jaar illustreren. „Het is niet allemaal vast omkaderd, dingen kunnen als vanzelf ontstaan. Je moet jezelf blijven verrassen, dat maakt het ook leuk. En dat het betekenis heeft voor kinderen. Want alles begint bij de kinderen.” Alice Hoogstad, Monsters en Krokovaars, Museum Kranenburgh in Bergen, t/m 7 april. Info: kranenburgh.nl We leven, zo goed en zo kwaad als het gaat. Maar wat maakt het allemaal de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie gesprekken met kunstenaars, schilders, dichters, musici en wetenschappers.</p>]]></description>
      <guid>https://nrc.nl/nieuws/2024/03/11/ik-ben-sinds-mijn-tiende-niet-veel-veranderd-a4192709</guid>
      <pubDate>Mon, 11 Mar 2024 05:28:03 +00:00</pubDate>
    </item>
  </channel>
</rss>
