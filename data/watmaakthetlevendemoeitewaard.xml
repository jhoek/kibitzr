<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[Na ‘Spitsbergen 1972’  zou niets meer hetzelfde zijn voor deze poolreizigers]]></title>
      <description><![CDATA[<p>Net onder de top van Mount Newton, de hoogste berg van Spitsbergen, zakte hij in de sneeuw, als  voorste van de vier klimmers. Weg was de grond onder zijn voeten. Door zich in een reflex met zijn ellebogen breed te maken, ging Hein Doeksen, 21 pas, net niet helemáál kopje onder op het hoofdeiland van de archipel die bijna vier eeuwen eerder was ontdekt door een andere van Terschelling afkomstige avonturier, Willem Barentsz. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Aan dat moment bij de poolcirkel in de zomer van 1972 denkt Hein Doeksen nog vaak terug. Vijftig jaar later, aan tafel bij toenmalig expeditieleider en goede vriend Fred van Olphen, vertelt hij erover alsof het gisteren gebeurde.  „Terwijl ik daar op m’n ellebogen in de sneeuw hang, hoor ik: ting….., ting….., ting….., ting….., ting…..” Doeksen laat korte stiltes vallen: de ijspegels die bij zijn val afgebroken waren, sloegen te pletter in de onzichtbare diepte van de gletsjerspleet. „Een hele diepe spleet –  en daar hing ik dus boven.” Maar écht gevaarlijk was het niet. Als hij achter die ijspegels aan was gegaan, zou het contragewicht van zijn drie vrienden aan het veertig meter lange klimmerstouw zijn redding zijn geweest. „En ik moest nog even blijven hangen omdat jij een foto wilde maken”, zegt hij tegen Van Olphen.  „En ik héb dat ook gefotografeerd”, zegt Van Olphen met een glimlach. Fotografie is nog steeds de grootste hobby voor de man die kort na ‘Spitsbergen’ zijn eigen outdoorartikelenbedrijf begon, Bever Zwerfsport. In zijn woning aan de Oude Rijn in Zoeterwoude vallen aan  de muur  grote kleurenfoto’s van ijsberen op. Ook op de voorkant van zijn eigen ‘wildlifekalender 2023’ een ijsbeer, met twee jongen. Die fotografeerde hij overigens niet op Svalbard, de koude kust, zoals de Noren hun eilandenrijk in de Noordelijke IJszee hebben genoemd. Terwijl de leden van een Nederlandse wetenschappelijke expeditie daar afgelopen zomer nauwelijks van de boot af konden omdat er steeds ijsberen opdoken, hebben ze in 1972 geen ijsbeer gezien. Gelukkig maar, zegt Van Olphen, want van de gouverneur van Spitsbergen mochten ze op hun expeditie geen geweer meenemen, iets wat nu ondenkbaar is. „IJsberen waren schuw. Er werd intens op gejaagd. Ze werkten toen nog veel met vallen. Nu zijn ze al jaren beschermd en worden ze lastig.” Eind mei 1972 begonnen vier jonge mannen na een voorbereiding van twee jaar aan wat het grootste avontuur van hun leven zou worden – en hen vrienden voor het leven zou maken. Initiatiefnemers waren de Haagse slagerszoon Fred van Olphen, 28 jaar oud, ornitholoog en opgeleid tot keurmeester van vee en vlees, en de Delftse student bouwkunde en amateur-plantenkundige Hein Doeksen, die samen met zijn vader vooral bergen in de Alpen beklom. Doeksen en Van Olphen kregen ook de tweeling Hein en Loek Rijven zover, ook 28, vrienden uit Den Haag. Hein was vogelliefhebber en als afgestudeerd arts de ‘expeditiedokter’, Loek student culturele antropologie en volgens Doeksen de ‘historiefreak’ van het stel, die voor vertrek scheepsjournaals van poolreizigers en oude verhalen over Spitsbergen had gelezen. Zijn belangstelling voor polaire streken werd gewekt toen hij als kind Het Bevroren Vuur van Suske en Wiske las  – zo stond het in de introductie van een reeks  verslagen van hun reis in  NRC Handelsblad,   dat de expeditie mede sponsorde en waarvan een los nummer toen 40 cent kostte. IJsberen waren schuw. Er werd intens op gejaagd. Nu zijn ze al jaren beschermd en worden ze lastig In een Volkswagenbus met een paar honderd kilo aan veelal lichtgewicht materiaal (kleding, tentjes, slaapzakken, sledes), foto- en filmapparatuur en voedsel (p.p.p.d. afgemeten gevriesdroogde porties, vitaminepillen, Patria-crackers en vier soorten thee) lieten ze Nederland achter zich. Expeditieleider Van Olphen in een Noorse trui die zijn moeder had gebreid. Doeksen: „Dat werd er later tijdens lezingen over de reis steevast bij verteld als de eerste dia met Fred erop werd vertoond.” Ook de hulpmiddelen om hun koers te bepalen waren basaal: een kompas en een kaart (1:500.000). Bij helder weer konden ze soms wel meer dan honderd kilometer ver kijken, en omdat het in de zomer niet donker werd, hoefden ze nooit te stoppen met lopen omdat de duisternis inviel. Doeksen: „We hebben een paar sneeuwstormen gehad, er was regen en mist, maar meestal hadden we goed weer.”  Tijdens hun eerste tocht was het gemiddeld 6 graden, op de gletsjers na de beklimming van Mount Newton vroor het licht. Van Olphen, Doeksen en de broers Rijven namen in Tromsø, in het noorden van Noorwegen boven de poolcirkel, de boot naar Spitsbergen, een ongeveer vijftig uur lange reis. Na tussenstops op de Noordkaap en het Bereneiland voeren ze  het Isfjord binnen op 15 juni 1972 –  dezelfde dag als waarop Willem Barentsz dat in 1596 deed. Een eenvoudige zespersoonshut bij Longyearbyen, de meest noordelijke ‘stad’ ter wereld, deelden ze met twee Noren en vormde de basis voor een eerste oversteek van de rivier in het Adventsdal, met een daaropvolgende rondreis van 250 kilometer voor ornitologisch en botanisch onderzoek – activiteiten die in de zomer meer opleveren dan in de winter. Ze ontdekten onder meer twee kolonies broedende ivoormeeuwen. Van Olphen fotografeerde ze op hun nesten. „Met de muskusossen die we zagen was dat voor mij een van de hoogtepunten.”  De tweede helft van de expeditie was het grootste avontuur: niet eerder was in de zomer het hoofdeiland te voet overgestoken. De vier deden dat van oost naar west, naar het onderzoeksstation in Ny Alesund. Onderweg beklommen ze als eerste Nederlanders de 1.717 meter hoge Mount Newton, ook gingen ze naar de top van een berg zonder naam en doopten die om tot NRC-top (volgens hun verslag „beperkt in hoogte maar met een goede kijk op de wereld rondom”).  De finale van de 350 kilometer lange trektocht vormde de oversteek van het  gletsjerspletenrijk van Kongsbreen, een  doolhof waarvan  ze pas na 33 uur onafgebroken lopen de uitgang vonden. Net op tijd voor de laatste boot van het jaar naar het (Noorse) vasteland, op 18 augustus. De reis veranderde hun leven. Fred van Olphen: „Spitsbergen was een keerpunt. Ik had vlak daarvoor mijn diploma gehaald als keurmeester en een baan aangeboden gekregen. Maar voor expedities kocht ik steeds materiaal in bij outdoorwinkels – en tijdens de expeditie viel het kwartje. Eenmaal terug  heb ik voor die baan bedankt, ik vertelde dat ik een outdoorwinkel wilde beginnen.” Eerst ging hij in loondienst, in 1977 begon hij zijn eigen zaak. „Met een bever als logo: een leuk dier, met grote voortanden, platte staart, hoge aaibaarheidsfactor.” Het was Doeksens idee Zwerfsport aan Bever toe te voegen. Later  verkocht Van Olphen zijn bedrijf, van de naam overleefde alleen Bever. Ook Hein Doeksen noemt ‘Spitsbergen’ een kantelpunt in zijn leven. „Tot we daar naartoe gingen, hinkte ik op twee gedachten. Na mijn militaire dienst – lichting 71-1 – wilde ik biologie gaan studeren, maar daar zat een numerus fixus op. Dus toen ben ik in Delft bouwkunde gaan doen. Toch wilde ik nog bioloog worden – op Spitsbergen deed ik plantenonderzoek. Daar ben ik van teruggekomen toen ik van een van die twee Noren in onze hut in Longyearbyen hoorde wat het inhield om praktizerend bioloog te zijn. Elke twee jaar, vertelde hij, kwam hij een paar maanden op Spitsbergen voor rendierenonderzoek, verder was hij met statistieken bezig en schreef hij artikelen. Dat vond ik he-le-maal niks – en toen besloot ik architect te worden.” Voor hun innige vriendschap werd de basis gelegd tijdens de militaire dienstplicht die ze alle vier vervulden. Van Olphen (lichting 64-1): „Je ervaart daar een soort basiskameraadschap die ervoor heeft gezorgd dat wij ook met z’n vieren goed overweg konden. Van het begin tot het eind van de expeditie is er geen onvertogen woord gevallen.” Je voelt de grote maat. Die immense maat van de natuur waar de mens werkelijk niets mee te maken heeft Ook hem is een val tijdens de reis het meest bijgebleven. „Het was na de beklimming van de Mount Newton, in het binnenland. We gingen de gletsjer af, liepen over een stuk toendra, toen weer over een gletsjer waar een rivier met gletsjerwater stroomde. Met z’n allen met zware rugzakken en volgepakte sleetjes achter ons aan. Bij die rivier trokken we onze kleren uit; de enige manier om ze droog te houden. Ik heb nog foto’s dat we daar in onze blote kont staan, op laarzen die we zelf hadden gemaakt, en ieder met een zware rugzak. Opeens kwam er een blok ijs aan in de stroom en die veegde zo onze vriend Loek onder water, met rugzak en al. Gelukkig kwam hij snel weer boven. Hij klauterde op een steen en deed dat ventje uit een reclamefilmpje van het Bio Kinderrevalidatiecentrum na: ‘En weet u wat ik nou het leukste vind? Dat mijn ouders niet kunnen zwemmen en ik wel’. Ik had verwacht dat hij razend zou zijn. Want hij was ook gewond, hij had echt pijn. Om hem te ontzien hebben we zijn slee en een deel van de uitrusting daar achtergelaten.” ‘Fred had ook een steeds terugkerende grap”, zegt Doeksen. „Je stootte je daar regelmatig aan een stuk ijs of rots, en als hem dat overkwam deed hij net alsof hij een notitieboekje uit zijn achterzak pakte en aantekeningen maakte, en dan liep-ie weer door. ‘Ja, even opschrijven om weg te laten halen, zodat we daar de volgende keer geen last meer van hebben’. Zo ging dat twee maanden lang.” In het echt legde Van Olphen de expeditie ook vast op film. De NCRV vond het resultaat goed genoeg om er een bijna half uur lang verslag uit te destilleren en op tv te brengen,  op YouTube is het resultaat nog te zien. Doeksen herinnert zich nog hoe hij elke nacht de accu’s voor de Beaulieu 16 millimeter-camera warmhield; in zijn slaapzak, terwijl ze met z’n vieren in hun tentje lagen. „De tweelingbroers aan de buitenkanten, Fred en ik tussen hen in.” Van Olphen kwam tot voor de coronapandemie nog bijna jaarlijks op Spitsbergen. Hij deed dat verschillende keren met zijn zoons, Niels (tweede naam Fridtjof, naar ontdekkingsreiziger Nansen) en Thijs (tweede naam Roald, naar Amundsen), eenmaal met zijn echtgenote.  Doeksens bezoek aan Spitsbergen was eenmalig. „Fred en ik hebben toen tegen elkaar gezegd: we proberen elke keer, na Spitsbergen, een stapje verder te gaan, extremer. In 1973 gingen we met z’n tweeën naar IJsland, waar we de Hvannadalshnúkur beklommen, de hoogste berg. Vlak onder de top vloog daar onze tent aan flarden.  We klommen met z’n tweeën, terwijl je weet dat je dat nooit moet doen. Maar je denkt dat je het kan en uiteindelijk ging het ook goed.’’ In 1975 verongelukte Hein Rijven. Bij een steenlawine in de Alpen, op de Grivola niet ver van de Mont Blanc, 31 jaar oud. Vlak bij die plek werd hij begraven, met klimtouw en pikhouweel. Doeksen: „Toen dat ongeluk met Hein was gebeurd, was het klimmen voor mij afgelopen. Ik zou alleen nog maar voettochten in de Alpen maken, en skiën.” Zeezeilen kwam er nog datzelfde jaar voor in de plaats. In de jaren tachtig deed hij mee aan de Fastnet Race en de Mid Atlantic, van de Azoren naar Rotterdam. „Beide keren werden we eerste in onze klasse.” De zee deed hetzelfde met hem als de bergen. „Vooral als je van de korte naar de lange deining gaat, van Het Kanaal naar de oceaan. Dan voel je de grote maat – en dat had ik op Spitsbergen ook. Die immense maat van de natuur waar de mens werkelijk niets mee te maken heeft. En ’s nachts niet meer de deining van het schip maar van de hemelkoepel om je heen zien bewegen. Dat is zo mooi.” Hein Rijven in een gletsjerspleet. Foto privécollectie
 Doeksen beschrijft zijn  ervaringen op zee en in het hooggebergte in zijn roman Sneeuw, uit 2019, over een zeventiger die aan het einde van een rijk leven, de eer aan zichzelf wil houden en hoog op een berg met hulp van whisky en vrieskou een pijnloos einde aan zijn leven probeert te maken.  Met Loek Rijven waren Van Olphen en Doeksen erbij toen ruim twintig jaar na Hein Rijvens dood diens graf in de bergen geruimd moest worden,  de stoffelijke resten van Hein daar werden gecremeerd, en de as ter plekke werd uitgestrooid. Van Olphen kreeg wat as mee om bij zijn eerstvolgende bezoek aan Spitsbergen uit te strooien in de rivier door het Adventdal, in 1972 hun eerste hindernis. Loek Rijven overleed vijf jaar geleden. Ook zijn as werd in de Alpen uitgestrooid, bij zijn tweelingbroer. „Op een prachtige plek”, zegt Doeksen, die volgende week 72 wordt. „Ik ben er deze zomer nog geweest.” Van Olphen is van plan om in 2024 weer naar Spitsbergen te gaan, in het jaar waarin hij 80 wordt. „En Hein gaat mee, alleen weet hij dat nog niet.” Doeksen kijkt bedenkelijk. „Misschien wil ik het me wel blijven herinneren zoals het toen was.”  Meer afleveringen</p>]]></description>
      <guid>https://www.nrc.nl/nieuws/2022/12/19/na-spitsbergen-1972-zou-niets-meer-hetzelfde-zijn-a4151722</guid>
      <pubDate>Mon, 19 Dec 2022 00:00:00 +00:00</pubDate>
    </item>
    <item>
      <title><![CDATA[Goudleermaker Sebastiaan van Soest: ‘Het gaat om de geschiedenis, het oude verhaal’]]></title>
      <description><![CDATA[<p>Vanaf  de aankoop in 1686 door stadhouder Willem III was Paleis Het Loo een koninklijke   zomerresidentie, de laatste bewoners waren (tot 1975) prinses Margriet en haar echtgenoot Pieter van Vollenhoven. Na hun vertrek is het  paleis gerestaureerd, zowel de tuinen als het interieur werden  zoveel mogelijk teruggebracht in hun oorspronkelijke, zeventiende-eeuwse staat.  Ergens in die jaren, waarschijnlijk in 1983, hij moet een jaar of zes, zeven zijn geweest, holde Sebastiaan van Soest door de lege gangen van Paleis Het Loo. Zijn vader, Henk van Soest, was intussen in een van de kamers bezig met het herstellen van  het goudleren behang. Want dat was zijn vak: restaurator van goudleer, leer waarop een dun laagje bladzilver wordt geplakt, waarna er twee lagen gele vernis overheen komen die   het leer zijn zachte, gouden glans geven.  Bijna tien jaar  later, in 1992, waren Sebastiaan van Soest, zijn vader, moeder en zusje in Nagasaki (Japan). Daar werd toen  gebouwd aan themapark Nagasaki Holland Village, een soort namaakstadje inclusief een replica op ware grootte van Paleis Huis ten Bosch. Voor het eerst mocht hij zijn vader helpen met het goudleer, waarmee  in het paleis  een hele kamer werd behangen. Nou ja, meehelpen, een beetje: hij mocht oefenen op de vellen die zijn vader had afgekeurd. Die vellen schilderde hij in: de overgebleven ruimtes rond het  goudkleurige reliëf maakte hij  donkerblauw. Dat had  hij eerder ook al eens mogen doen in de werkplaats van zijn vader, De Maatschap  aan de Kazernestraat in Den Haag.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Sebastiaan van Soest (45) heeft de afgekeurde vellen  aan elkaar gestikt, ze hangen tegenwoordig in zijn eigen atelier:  zijn eerste werk. Ook in dat atelier: de mallen die zijn vader gebruikte voor dat goudleren behang, met hun klassieke patroon van vijf putti’s die  de zintuigen verbeelden.  „Mijn vader had die mallen  laten maken naar een patroon dat hij had geleend,  en  nadat hij ze had gebruikt, heeft hij ze teruggegeven. Na mijn vaders overlijden  heb ik de man van die mallen weten op te sporen – en  heb ik ze van hem gekocht.”  Er zijn niet veel goudleerrestauratoren meer. En goudleermakers zijn er nog minder. „Goudleeratelier Van Soest is de enige goudleermaker in Nederland”,  staat op de site van het bedrijf dat Sebastiaan van Soest begon in 2013, vier jaar na het overlijden van zijn vader.  „Eigenaar van het atelier Sebastiaan van Soest is de tweede generatie die het oude ambacht van goudleer maken in leven houdt.” Behang van goudleer  was in de zeventiende en achttiende eeuw  wandbekleding in paleizen, kastelen, patriciërshuizen en overheidsgebouwen, ook werd het goudleer gebruikt voor stoelen en tassen. Vaak was dat wat verheven goudleer werd genoemd, leer met een sterk  reliëf van bloemen, bladeren en sierbogen, soms ook kleine dieren of zwevende putti’s. Een mal met zulke   patronen werd met een slagpers diep   in het met zilver en vernis bewerkte leer gedrukt. Je werkt met chocola of marsepein. Je werkt niet met plastic, plastic hoort niet op een taart Dat atelier is niet meer de oorspronkelijke werkplaats, die had zijn vader eerder al gesloten. Sebastiaan van Soest werkt aan huis, in een klein vertrek meteen rechts van de voordeur. Wat niet wegneemt dat ook híj intussen paleizen en kastelen bezoekt. Zoals Kasteel Drakensteyn, het woonhuis van  prinses Beatrix  sinds ze in 2014 vertrok uit Huis ten Bosch. „Daar heb ik stoelen gerestaureerd voor een kamer  waar traditioneel de gasten  wachten, die mogen daar op goudleer gaan zitten. Elk museum zou zeggen: niet op die stoelen zitten, maar zij gebruikt ze nog gewoon.”  Foto Frank Ruiter
 Je bent je vader niet meteen opgevolgd.  „Ik wilde banketbakker worden. Vanaf mijn twaalfde werkte ik in een bakkerij aan de overkant van ons huis, waar ik de mooie dingen deed, bruidstaarten en zo. Dus die opleiding ben ik toen gaan volgen. Ik was ook best goed, ik deed als hoogst geslaagde een paar keer mee aan vakwedstrijden. Maar op een gegeven moment werd het minder leuk,  je moest steeds meer productie draaien, stampen, stampen, stampen. En vierkante taarten maken die je moest airbrushen en waar dan plastic spullen op kwamen. Dat ging me tegenstaan: je werkt met chocola of marsepein, daar maak je iets moois van. Je werkt niet met plastic, plastic hoort niet op een taart. En toen ik een keer als invaller les gaf in chocola merkte ik: lesgeven vind ik ook leuk. Dus toen  ben ik de lerarenopleiding gaan doen en lesgeven, eerst  op een banketbakkersschool en daarna op een praktijkschool. Dat is  een school voor jongens en meisjes  die andere kwaliteiten hebben dan leren uit boeken.” En toen overleed je vader. „En ging het kriebelen. Niet meteen, het kostte tijd om zijn overlijden te verwerken. En ik had het naar mijn zin in het onderwijs, ik vind  dat echt heel mooi werk. Maar na een tijdje dacht ik: ik wil niet dat het ambacht  verloren gaat. Mijn vader was een pionier met goudleer, hij had onderzocht hoe het destijds werd gemaakt,  dat had  hij zichzelf aangeleerd. En goudleer  was altijd  blijven trekken. De geur van plantaardig, niet met chemicaliën gelooid kalfsleer is als thuiskomen voor mij.” We zitten in de woonkamer van zijn huis. Hij heeft drie zoons, van achttien, vijftien en twaalf, aan  de muren zie je ze op verschillende vakantiefoto’s opgroeien. Op een wandmeubel staat een foto van zijn  vader. Aan een andere muur een foto van het huis waar hij is opgegroeid, zijn moeder woont er nog altijd.  Anders dan je zou verwachten zie je nauwelijks  sporen van goudleer. Een door hem gemaakte goudleren tas in een  vitrinekast, een omgedraaid kamerscherm („Deze kant is rustiger, de kant met het goudleer is heel druk, en zo kan er tenminste niemand  tegenaan stoten”),  in een hoek naast de deur een paar goudleren schoenen. „Die tas neemt ik  mee als ik ga restaureren, daarom staat die onder handbereik. En die schoenen trek ik aan als ik naar een beurs ga,  zien ze meteen wie ik ben.”  Les op de praktijkschool geeft hij nog steeds, zij het geen kookles meer maar ict en  techniek. Het restaureren en maken van goudleer – waar hij schoenen, tassen en tasjes, kamerschermen en portemonnees van maakt, maar vooral werkt hij in opdracht – doet hij ’s avonds,  in het weekend en in de schoolvakanties. Mijn klanten in het goudleer en mijn leerlingen op school: het zijn verschillende werelden Waarom werk je niet alleen als goudleermaker? „Als je de wereld van mijn leerlingen zet naast die van mijn klanten in het goudleer, dan zijn die totaal verschillend, bijna tegenovergesteld. Voor de jongens en meisjes aan wie  ik lesgeef wordt het  een uitdaging om zich te redden in de maatschappij.  Ik denk dat ik  met beide voeten op de grond blijf  doordat ik die werelden nu allebei ken. En ik  vind het ook  gewoon  fijn om les te geven. Maar goudleer is mijn passie.” Er zijn ook overeenkomsten tussen zijn twee soorten werk. Je moet voor beide veel geduld hebben, bijvoorbeeld. „Ja, goudleer maken gaat heel langzaam, een vel goudleer is een week fulltime werk. Leer opspannen, bladzilver verlijmen, vernislagen aanbrengen, reliëf erin persen: je moet steeds wachten tot elke laag droog is. En daarna komt nog het inschilderen, dat is eigenlijk het meeste werk. Het is een traag proces.”  En er is de concentratie. Je mag geen fouten maken.  „Jawel hoor, dat mag wel. Dan haal je de verf  weg. Of als het niet storend is, laat je het zitten. Dan mist er net iets in het reliëf, een takje of een blaadje waar je per ongeluk overheen hebt geschilderd. Maar dat is niet erg, zo ging het vroeger ook. Dan zie je soms bij een restauratie: hé, daar is de kwast een beetje uitgeschoten.  Het is handwerk.”  Maar er is altijd de spanning met perfectionisme, toch? „Je wilt natuurlijk het mooiste, daar doe je je uiterste best voor. Maar ik heb daar geen stress van: omdat  ik ook lesgeef, en met mensen bezig ben, kan ik de  dingen loslaten.” Doordat hij  meer uren maakt in het onderwijs dan dat hij doorbrengt in zijn atelier, is hij  naar eigen zeggen niet rijk geworden van het goudleer. Maar het imago is er natuurlijk wel naar, twee keer al werd hij gevraagd om deel te nemen aan reality-programma Steenrijk, Straatarm, waarin twee gezinnen met een tegengesteld welstandsniveau een week wisselen van huis, inkomen en dagelijks leven.  „Ik zei: voor wie van de twee wil je me dan hebben? Ik ben  niet arm, maar mensen denken  vaak dat ik net zo rijk ben als mijn klanten.” Hij deed niet mee.  Een andere keer stond boven een interview met hem de kop ‘De enige echte patser van Nederland’. „Vreselijk. Maar het klopte wel, goudleermakers hadden vroeger patser als bijnaam. Dat komt: als je zilver tot bladzilver klopt, geeft dat een patsend geluid.” En hij snapt het ook wel: „Goudleer  is van oudsher een product voor rijke mensen. Wie een beetje geld had, liet zich een goudleerkamer aanmeten.” Fouten maken is niet erg, zo ging het vroeger ook. Het is handwerk Is het  niet raar dat het woord goudleer goud suggereert, maar wordt gemaakt van zilver? „Je kan het ook van goud maken, ik heb voor een opdracht een keer de binnenkant van een kistje met goudleer van goud bekleed. Voor de prijs maakt het niet eens  veel uit, want je gebruikt maar een heel dun laagje bladgoud. En eigenlijk  is zilver moeilijker om mee te werken: anders dan goud kan het oxideren als je bijvoorbeeld de verkeerde verlijming doet. Maar goed, vroeger was het wel belangrijk dat je zilver gebruikte, want  toen bepaalde de grondstof wat iets kostte. Tegenwoordig is dat  toch vooral het uurloon. En goudleer klinkt beter dan zilverleer. Het heeft natuurlijk ook echt een gouden glans.” Wat voor soort opdrachten doe je voor particulieren? „Ik maak bijvoorbeeld goudleren vellen met een familiewapen erin. Een schrijfmap met eigen logo. Of een speciale tas.”  Superluxe producten. „Mijn kopers zijn vooral mensen die het ambacht waarderen, die het verhaal erachter kennen en dat mooi vinden. Goudleer is een product met een geschiedenis, geen blingbling van een of ander modemerk.” Zoals Versace? „Daar hoort geen oude techniek  bij, geen bijzondere geschiedenis die eeuwen teruggaat. Maar natuurlijk is goudleer op een bepaalde manier ook blingbling, zoals sommige schoenen die ik maak. Die daar in de hoek zijn de rustigste, ik heb er ook die  meer glimmen. Voor mijzelf vind ik die te opzichtig, maar een van mijn zoons en een vriend van hem lopen er wel op: die vinden dat juist mooi. Ja, mijn zoon loopt op dure schoenen. Nou ja, voor hem niet.” Foto Frank Ruiter Maar toch, je klanten willen iets dat glimt. „Ze willen in de eerste plaats iets  unieks. Je kan een hele dure tas kopen, maar die wordt toch  in massaproductie gemaakt. Ik maak één, hooguit twee dezelfde.” Wat is het mooiste dat je ooit gemaakt hebt? „De kamerschermen. Ik heb er één gemaakt met de mallen van mijn vader die ik toen had opgespoord. Bij zo’n groot scherm kun je de patronen laten doorlopen, die zie je verschijnen als je de panelen aan elkaar vastzet: putti’s in de lucht, helemaal beneden de zee, een hagedisje, een eekhoorn, een vlinder – dat is gewoon magisch. Er is een grens aan waar je patronen voor kunt gebruiken, bij een heel klein tasje zie je eigenlijk geen patroon meer.” De dingen die je maakt kunnen  honderden jaren intact blijven. Is dat wat het de moeite waard maakt om dit werk te doen? „Ik maak me er wel eens druk over dat er  veel onderzoek wordt gedaan naar de beste manier van restaureren, maar dat er weinig wordt geïnvesteerd in het documenteren van wat er is: mallen repliceren,  kleurcodes vastleggen. Goudleer is een natuurproduct dat uiteindelijk vergaat, ook al kan het vierhonderd of  vijfhonderd jaar oud worden. En als het vergaat, moet je weten hoe je het kunt namaken, aanvullen of wat dan ook. „Maar wat ik echt wil nalaten is toch iets anders: ik hoop dat mijn kinderen en mijn leerlingen later een goede herinnering aan mij zullen hebben. Aan het goudleren kamerscherm dat ik op mijn slaapkamer heb staan, ben ik  gehecht omdat mijn vader het heeft gemaakt – daarom is het waardevol voor mij. Iets wat je een persoon meegeeft, hoe al die kinderen terechtkomen: dát is waardevol. Als iemand ooit de kamerschermen die ik heb gemaakt in stukken wil snijden, dan zou dat heel jammer zijn. Maar so be it. Het gaat niet om de materie, het gaat om de mensen.”  Correctie 13 december: in een eerdere versie werd de naam van de geïnterviewde in kop en intro per ongeluk Bastiaan in plaats van Sebastiaan. Het is aangepast.

 Meer afleveringen</p>]]></description>
      <guid>https://www.nrc.nl/nieuws/2022/12/12/goudleermaker-bastiaan-van-soest-het-gaat-om-de-geschiedenis-het-oude-verhaal-a4151211</guid>
      <pubDate>Mon, 12 Dec 2022 00:00:00 +00:00</pubDate>
    </item>
    <item>
      <title><![CDATA[John van den Heuvel: ‘Ik zou al mijn succes inruilen voor mijn oude leven’]]></title>
      <description><![CDATA[<p>Vanochtend is misdaadverslaggever John van den Heuvel afgemat door een personal trainer in zijn tuin in Bussum. Sporten doet hij eigenlijk alleen thuis, want met zijn hele entourage naar een sportschool gaan is veel meer gedoe. Sinds 2017 wordt hij permanent beveiligd door de Dienst Koninklijke en Diplomatieke Beveiliging. Van den Heuvel (59) is op een bankje achter in de zaak gaan zitten, niemand om hem heen. Hij draagt een zachte grijze coltrui, heeft een glanzende gouden trouwring om zijn vinger, en om zijn pols een gouden horloge met een zwarte band. „We hebben de hele vleugel afgehuurd”, zegt hij met een glimlach.  Echt? Het is een grapje, dat dicht bij de waarheid ligt, want al vijf jaar kan hij niet spontaan gaan en staan waar hij wil, en zorgt de dienst ervoor dat zijn omgeving zo veilig mogelijk is. Er zijn  altijd meerdere beveiligers in zijn buurt. Tijdens het interview in een restaurant in het centrum van Amsterdam, zitten vijf meter verderop twee alerte mannen in donkerblauwe pakken met oordopjes in.  De misdaadjournalist, fulltime werkzaam voor De Telegraaf en daarnaast voor Videoland en RTL Boulevard, wordt bedreigd door de criminele organisatie rondom Ridouan Taghi.  Deze zomer werd er nog een bericht onderschept: „We gaan die kankerhond pakken.” En in de periode voor de moord op Peter R. de Vries, in de zomer van 2021, waren criminelen op zoek naar Van den Heuvels persoonsgegevens, hoorde hij via de politie.  Onlangs verscheen er een boek over Van den Heuvel, in samenwerking met collega-journalist Bert Dijkstra, over de impact van die beveiliging op zijn leven: Een lustrum lang extreme beveiliging. Het staat momenteel op nummer negen in de bestsellerlijst, maar dat stemt Van den Heuvel niet zo vrolijk als bij eerdere boeken die hij uitbracht. „De aanleiding is somber.” Ik zou al mijn succes inleveren voor het gevoel van onbevangenheid dat ik vroeger kon hebben Hoe ziet hij zijn toekomst? „Op advies van een psycholoog, die ik soms raadpleeg, heb ik het idee van een einddatum losgelaten”, zegt hij. „Dat maakt je alleen maar onrustig, stelt je alleen maar teleur. In het begin dacht ik: over een maand is het wel voorbij, of over een halfjaar. Er werden arrestaties verricht waardoor ik dacht dat de machtsstructuur werd afgebroken, maar de dreiging hield niet op. Het geeft me rust om te denken: hier moet ik het mee doen. Ik mag er van mezelf  niet aan wennen. Dan normaliseer je het.”  De persoonsbeveiliging stopt als „uit dreigingsanalyses blijkt dat er geen dreiging meer is”, volgens Van den Heuvel. „Maar ja, wie gaat daar zijn handtekening onder zetten?” Het mag niet normaal gaan voelen, zeg je, maar je mag van de psycholoog ook geen stip op de horizon zetten. Dat klinkt tegenstrijdig. „Je leert ermee omgaan. Maar het staat me af en toe gewoon tegen om   de hele dag op pad te gaan. Dan moet ik echt een knop omzetten. Ik heb geen zin om  chagrijnig op de achterbank van die gepantserde auto te zitten en geen woord te wisselen met die jongens. Al ben ik dus eigenlijk wel  steeds meer in mezelf gaan kruipen. Ik heb vorig jaar een mooie koptelefoon voor mijn verjaardag gekregen, met noise cancelling. Dan zet ik muziek of een podcast op. Of ik ga werken. Ik heb heel veel meer werkbare uren gekregen, ik hoef als ik thuiskom niet eerst nog allemaal mails weg te werken, dat heb ik op de achterbank al gedaan. Ik bekijk het graag van de positieve kant. Ik reed graag zelf hoor, vroeger. Nu rij ik nog maar een enkele keer, als ik opnames heb voor een programma.” Je rijdt alleen zelf als er camerabeelden nodig zijn voor een van je televisieprogramma’s? We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. „Ja, eigenlijk wel. Maar goed, ik was bezig met de voordelen opnoemen. Meer werkbare uren. Niet in de stress om adressen op te zoeken, dat doen zij voor me. En ik heb een hekel aan te laat komen, maar die mannen en vrouwen houden de tijd keurig in de gaten.” Waar word je gelukkig van?  „Dat besef je eigenlijk pas als je het niet meer hebt. Zakelijk gaat het me voor de wind, maar ik zou het allemaal zo inruilen om weer mijn oude leven te hebben.  Ik ben altijd wel redelijk ambitieus geweest. Dan bereik je wat je wilde bereiken, en blijkt dat geluk voor mij zit in een stukje autorijden. Ik zou al mijn succes inleveren voor het gevoel van onbevangenheid dat ik vroeger kon hebben.” Hij neemt een slok van zijn koffie. „Ik heb al heel lang met dreiging te maken, maar toch heb ik altijd gedacht: ze gaan het niet doen. Ik was redelijk onbevangen, voelde me veilig. Maar dat gevoel ben ik kwijtgeraakt door de moord op Peter.” Je vrouw is pas geleden haar baan verloren, omdat de basisschool waar ze werkte niet de nodige veiligheidsaanpassingen wilde doen.  „Het was beschamend en vernederend hoe de schooldirectie ermee is omgegaan. Peter was net vermoord, Mariëtte en ik kwamen terug van een maand vakantie. Ik was in die tijd helemaal ontredderd. Ik wist niet of ik door wilde gaan met werk, ik had tijd nodig om te herpakken. We hadden net onze batterij opgeladen. Tijdens die vakantie had ik geconcludeerd: de glans is eraf, maar ik ga wel door. En op de eerste schooldag werd Mariëtte  bij de directie geroepen: de politie wilde de beveiliging opschroeven en ook op haar school maatregelen nemen, een strikter deurbeleid en enkele camera’s. De overheid zou alles betalen, maar de school wilde niet meewerken. Ze zat al veertig jaar in het onderwijs.” Is je vrouw boos op jou?  „Gelukkig niet. Ze heeft ook gezien hoe het mij raakte. We hebben elkaar in die periode overeind gehouden.” Hoe hebben jullie dat gedaan? „Mijn vrouw vindt veel steun in het geloof. Ik ook wel.” Welke rol heeft het geloof in jullie leven?  „Ik ben katholiek opgevoed, en heb tijdens mijn volwassen leven een hele lange tijd wat verder af gestaan van het geloof. Maar je zit in een klotesituatie en je voelt je rot, en ik heb als kind wel geleerd dat bidden troost geeft, dus dat herinnerde ik me. Toen ik kind was bad ik bij wijze van spreken als ik een proefwerk had de volgende dag. Even knielen naast het bed: o help me alsjeblieft om het te halen. Ik greep daar  de laatste jaren weer op terug.” En als je nu bidt, heb je dan ook concrete verzoeken?  „Nee, ik vind het belangrijk om dankbaarheid te tonen. Het is geen wensboekje. Het geloof dwingt je om over het leven dat je hebt na te denken. Een jaar of tien geleden begon ik al meer interesse te krijgen in het geloof. Mijn vrouw was er erg mee bezig en ik merkte dat ik me er soms aan ergerde – kom zeg, er is meer dan alleen de kerk. Maar zij ontleende er steun en kracht aan. In die tijd heb ik besproken  met haar: jij doet veel voor mij, laat ik dan ook wat voor jou doen. Ik merkte dat de kerk me rust gaf. Dat het me een spiegel voorhield. Ik ging meer nadenken over de diepere vragen van het leven. Waarom ben ik zo materialistisch? Wat beteken ik eigenlijk voor anderen? Door het geloof word je teruggeworpen op waar het allemaal om draait.” Waar draait het dan om?  „Dat je het gelukkigst wordt als je iets voor een ander kunt betekenen. Dat is ook een drijfveer in mijn werk. En ik geloof dat er iemand is die op me let, en me behoedt voor al te veel onheil.” En je gelooft dat er straks iemand is die over je oordeelt, en beslist of je naar de hemel mag.  „Ik geloof wel dat je verantwoording moet afleggen. Het geloof geeft in de situatie waar ik in zit rust. Ik kan me wel druk maken, maar ik bepaal niets. Of het komt goed, of niet.” „Ik ben misschien een atypische gelovige”, zegt Van den Heuvel even later. „Dat hele conservatieve, daar heb ik niet zoveel mee. Het belerende ook niet. Na een hectische week is dat moment in de kerk een soort meditatie. Maar veel bijbelteksten gaan aan me voorbij, moet ik zeggen. Soms zit ik daar en denk ik: waar gaat dit over, dit staat zover af van de maatschappij. Ik weet nog heel goed, Peter was neergeschoten. Die week daarna gingen we weer naar de kerk, zoals altijd. En er werd voor alles en nog wat gebeden, maar niet voor hem. Er werd gebeden voor een goede vakantie voor iedereen. Ik werd echt boos. Wat zit ik hier nou eigenlijk te doen. Ik vind dat de kerk de ontkerkelijking aan zichzelf te wijten heeft.” De kerk gaf me rust. Door het geloof word je teruggeworpen op waar het allemaal om draait John van den Heuvel groeide op in Eindhoven, bij zijn moeder en stiefvader. Zijn biologische vader komt uit Marokko en woonde korte tijd in Nederland, maar met hem heeft Van den Heuvel nooit contact gehad – geen behoefte aan. Op zijn achttiende begon hij aan de politieopleiding, later werkte hij als undercoveragent. Omdat hij een bijdrage aan het maatschappelijke debat wilde leveren, werd hij journalist. Hij is 39 jaar samen met zijn vrouw, met wie hij drie volwassen zoons heeft. Terwijl Van den Heuvel en zijn vrouw in februari van dit jaar nog gedesillusioneerd waren doordat zij haar baan verloor, overleden zijn stiefvader en haar vader, een paar dagen na elkaar, vertelt hij. Wat een zwaar jaar. Hoe gaat het nu?  „Wel goed. Het was niet alleen maar rampspoed. Ik heb het gevoel dat mijn vrouw en ik dichter bij elkaar zijn gekomen omdat we de laatste jaren veel stormen hebben doorstaan. We zijn ons huis gaan verbouwen, en kijken verder dan alleen  naar de treurnis.” Je hebt vaak gezegd dat je niet wilt zwichten voor de dreiging die je ervaart, dat je ondanks alles doorgaat met je werk als misdaadjournalist. Waarom eigenlijk?  „Ik heb het gevoel dat mijn werk ertoe doet. Ik kan nog steeds  geluksmomenten hebben door een mooie scoop, een goed interview. Ik denk dat ik dat geluk erg zou missen als ik ermee zou stoppen. Ik zou niet vrijblijvend fietstochtjes over de heide kunnen maken.” Je kunt niet zeggen: je staat nu op nummer één van een dodenlijst, of je bent gezakt naar nummer vijf Maar toen zijn werk in de periode na de moord op Peter R. de Vries „glans” had verloren, heeft hij wel nagedacht over wat hij in de toekomst zou willen doen, zegt hij. „Als ik vind dat het welletjes is geweest, ga ik lekker op een tropisch eiland een boek schrijven. Boeken schrijven. Ik ben groot fan van thrillerauteur John Grisham. Zoiets lijkt me heel leuk om te proberen. John Grisham ‘proberen’ klinkt wel heel erg aanmatigend trouwens, die man heeft geloof ik tweehonderd miljoen boeken verkocht.” Van den Heuvel glimlacht. „Mijn boek staat nu wel op de bestsellerlijst boven John.” Zou de dreiging weg zijn als je zou stoppen met dit werk? „Nou, voorlopig niet, denk ik. Kijk, daar is moeilijk iets over te zeggen. Het is geen exacte wetenschap. Je kunt niet zeggen: je staat nu op nummer één van een dodenlijst, of je bent gezakt naar nummer vijf.” Vroeger, toen zijn carrière net een vlucht had genomen, zat zijn levensvreugde in materialistische dingen, zegt hij aan het einde van het gesprek. „Een mooi huis, een mooie auto voor de deur. De kinderen moesten mooie kleding aan. Daar ging veel van mijn aandacht naartoe. Dat was eigenlijk schijngeluk. Dat moet je ondervinden. Al mijn maatschappelijke succes zou ik inruilen voor mijn oude leven.” John van den Heuvel gaat door de draaideur naar buiten. Voor hem een man in een donkerblauw pak, en achter hem een man in een donkerblauw pak. De auto staat klaar met draaiende motor. Vier stappen door de frisse najaarslucht en Van den Heuvel is weer binnen, achter geblindeerde ramen. Als hij goed en wel in de gordels zit, zeggen de beveiligers altijd hetzelfde, heeft hij net verteld.  „Ingeblikt, we rollen.” 
 Meer afleveringen</p>]]></description>
      <guid>https://www.nrc.nl/nieuws/2022/12/05/john-van-den-heuvel-ik-zou-al-mijn-succes-inruilen-voor-mijn-oude-leven-a4150463</guid>
      <pubDate>Mon, 5 Dec 2022 00:00:00 +00:00</pubDate>
    </item>
    <item>
      <title><![CDATA[Reinier van Harten: ‘Ik ben bang te snel te gaan, om  maar niet bij mijn gevoelens te zijn’]]></title>
      <description><![CDATA[<p>Bijna een jaar geleden bleek dat zijn artsen een enorme fout hadden gemaakt, en dat gaat Reinier van Harten (31) met zijn vriend vieren. De artsen ontdekten de tumor in zijn hoofd en hals, die mede zijn stembanden aantastte, en die  ze vijf jaar eerder hadden kunnen vinden als ze tóch een foto hadden gemaakt. Een tumor, bovendien, waarvan eerst óók nog werd gezegd dat die kwaadaardig was.  Er volgde een soort rouwbijeenkomst van twee dagen, iedereen huilen, hij vooral in ongeloof, alsof het een droom was – hij zat ánderen  te troosten. Maar die tumor bleek goedaardig. Hij had laatst nog de artsen aan de telefoon. „Die gaan natuurlijk niets toegeven.” Hij neemt een slok groene thee.  Nee, die fouten, al dat verdrietige nieuws, viert hij natuurlijk niet. Wel dat hij vorig jaar duidelijkheid kreeg, waarna hij maandenlang bestraald werd, en dat het nu weer een stuk beter met hem gaat.  Ik zit rechts van hem op de bank in zijn Amsterdamse appartement, bij  zijn goede oor. Hij is doof aan de andere kant. Dat was de schuld van de tumor, het was de aanleiding om naar de dokter te gaan. Samenvattend: hij, Reinier van Harten, zanger, muzikant, theatermaker, hoort  nog maar voor de helft en had een tennisbal in zijn hoofd die zijn stem aantastte.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Voor ik het vraag: ja, muziek maken met één werkend oor „is klote”. Je mist de diepte. „Met jou praten, zo, gaat prima. Maar als iemand aan mijn andere kant zit, kost het me enorm veel energie. Een bar, een café…” Vanavond staat hij bij een concert, dat gaat wel, want daar is de  muziek overal om hem heen. Maar hij weet  hoe muziek door een koptelefoon hoort te klinken en die ervaring is niet meer hetzelfde. Hoe de instrumenten los van elkaar hun eigen plek in een nummer hebben. „Dat mis ik intens.” Reinier van Harten komt uit een muzikaal gezin, zijn vader had conservatorium gedaan en was gitaarleraar. Hijzelf vond gitaar niet interessant, vast omdat pa dat al deed. En voor wie nu naar zijn optredens komt, of zijn shows ziet en die hysterisch vindt:  dan had je hem vroeger moeten zien. Toen was hij pas écht hysterisch, zegt hij. „Ik kon me moeilijk focussen, noten lezen lukte niet. Ik ging ook ieder jaar weer naar een nieuwe pianoleraar.” Hij weet nog dat hij een keer ‘Let’s get Loud’ van Jennifer Lopez wilde leren om  mee te kunnen zingen én om er iets nieuws van te maken. „Piano speelde ik altijd om iets te creëren, nooit om alleen maar muziek te maken.” Ah, dacht zijn vader op een gegeven moment: hij moet een leraar hebben die dingen mét hem bedenkt. Die kreeg hij. Die zei: oké, Reinier, wat vind jíj dan een leuk nummer, dan gaan we uitzoeken hoe je dat kunt spelen.  „Te veel kinderen stoppen met muziek omdat ze de juiste leraar niet hebben gevonden.” Toen hij tegen medeleerlingen op het vwo zei na zijn examens naar de Rockacademie in Tilburg te gaan, waren ze verbaasd. Ze wisten niet eens dat hij veel met muziek bezig was. Van Harten had het altijd geheimgehouden, zijn muziek kwam zelden zijn slaapkamer uit. Zo hield hij wel meer verborgen. Hij had eerst op school nog musicalles, maar werd daarmee gepest. „Dat was een teken: hmm, ik moet creativiteit blijkbaar koppelen aan iets negatiefs, ik mág dit niet laten zien.” Te veel kinderen stoppen met muziek omdat ze de juiste leraar niet hebben gevonden Kinderen gingen dat koppelen aan je seksualiteit „Precies. Op de basisschool werd ik ook al wel uitgescholden, maar dan noemden ze me ‘meisje’, we kenden ‘gay’ nog niet. Ik dacht: prima, dan ben ik dat maar. Maar in de puberteit ga je anders denken: o god, als ik homo ben, betekent dat dan dat ik geen kinderen kan krijgen? Ik moet blijkbaar niet gay zijn, dacht ik, ook al wist ik dat ik dat was. Alles was munitie, ook de manier waarop ik me wilde kleden, lekker extravagant. Dus ik pelde mezelf af totdat ik ‘gewoon’ was.  Hoe deed je dat dan? „Het gebeurde niet meteen, in de eerste en tweede kon het me nog niet veel schelen, maar toen iemand met graffiti dingen over me in de fietsenstalling ging spuiten, dacht ik: fuck, ik wíl dit niet. Ik ging naar een andere school – dat had overigens niets met die pesterijen te maken – en zag het als nieuwe start. Geen meisjes meer als vrienden, geen extravagante kleding, stoppen met musical-les. Ik stelde heel duidelijk regels voor mezelf op.” Een omgekeerde metamorfose dus. Je werd saaier dan je eigenlijk was. „Ja, ik vind het verschrikkelijk als ik er nu aan terugdenk, maar ik snap mezelf óók.” Direct na zijn allerlaatste dag op school ging de vermomming uit en kwam hij uit de kast. Had hij helemaal niet gepland, dat gebeurde opeens. Achteraf weet hij dat het te maken had met het feit dat hij nóóit meer naar de middelbare school hoefde. Nieuwe stad, nieuwe opleiding, nieuw begin. Hij begon meteen weer te experimenteren met kleding, „echt de lélijkste kleurencombinaties”. Heb je spijt dat je die vermomming op school had aangetrokken? „Soms denk ik: als ik het niet had gedaan, was ik  sneller volwassen geweest. Nu moest ik  alles inhalen.” Op de Rockacademie nam hij het ervan. Hij wilde alles „opzuigen”. Optreden, muziek maken, zingen,  drie dagen per week uit. Geen topcombinatie met zijn stem, hij kreeg op een gegeven moment  een verdikking. „Ik weet het, ik heb echt sinds mijn achttiende al een problematische relatie met mijn stem.” Maar die tijd was  bevrijdend. „Ik was ook net een paar weken uit de kast toen ik aan de Rockacademie begon en weet nog hoe ik me daar voorstelde: ‘Ik ben Reinier, ik luister veel naar Stevie Wonder en ik ben gay.’” Hij ging voortijdig weg uit Tilburg, want hij miste de ruimte om nummers te schrijven, iets wat hij al van jongs af aan had gedaan. Dat waren toen al hele theatrale nummers, geïnspireerd door Björk en Kate Bush. Teksten over uitgaan,  dragqueens, over nachtmerrieachtige dingen. Veel crises ook. Hij schreef ooit een nummer dat Wo+Man heet. Dat omschrijft namelijk hoe hij zich voelt. Queer – niet alleen mannelijk, ook heel vrouwelijk. „Nu is die thematiek natuurlijk erg aan de orde.” Je was een Gen Z’er voordat we wisten wat een Gen Z’er was Hij lacht. „Precies, ík was daar al, maar niemand begreep me!” Foto Merlijn Doomernik
 Hij weet nog dat hij   in zijn slaapkamer een nummer schreef dat ‘The Cat with the Burning Eyes’ heette. Ging over zijn moeder, die dat uiteraard niet de meest flatteuze titel ooit vond. Maar zo zag hij haar, in zijn examentijd. De hele tijd controleren of hij wel aan het studeren was. „Lekker dramatisch van me, hè?” Maar dat waren en zijn de nummers van Van Harten gewoon, zegt hij. En nooit letterlijk, altijd verpakt in een metafoor, in een sprookje. Gevoelens worden mensen, mensen worden dieren. En hij denkt nooit alleen in muziek, altijd ook aan de videoclip, de setting, het decor.  Op het conservatorium in Amsterdam kreeg hij meer ruimte voor zijn ideeën. Daar ontstond ook REINDIER, de act waarmee hij successen boekte en nog steeds optreedt.  Het is ook spelen met een tegenstelling: rein als het schone, dier als het ‘vieze’. „Het is een alter ego, de versie van mij die de nacht in gaat en dan een ander persoon mag zijn.” Ik merk sowieso dat je in je muziek en je shows erg speelt met tegenstellingen. „Ik vind die fascinatie in de maatschappij met links/rechts, man/vrouw enzovoorts boeiend. We vinden het zó fijn om te kiezen. Ik ook soms hoor, ook ik kan heel binair denken en dan tegen mezelf zeggen: waarom doe ik dat nou? Het is ook niet verkeerd, maar ik heb het grijze gebied altijd interessant gevonden. En ik wil dat dan niet letterlijk bij mensen in hun gezicht duwen, ik vind het moeilijk om pamflettistisch te zijn. Het moet in verhaaltjes verpakt zitten, een melancholische laag hebben.” We vinden het zó fijn om te kiezen. Ook ik kan heel binair denken, maar het grijze gebied vind ik interessant Dat letterlijke is niet interessant? „Het past niet bij me. Ik word er zelf ook niet door geraakt. Ik word geraakt door kunst, als ik bijvoorbeeld iemand met een bijzondere verschijning zie optreden die een supermooi liedje zingt. Dan voel ik mee. Ik houd van gelaagdheid in kunst, popmuzikanten nemen daar soms niet genoeg tijd voor.”  Net toen het voorspoedig ging op het conservatorium, net toen hij bezig was met een EP, veel boekingen had, geïnteresseerde managers, merkte hij tijdens een optreden in de kelder van Paradiso dat hij één bepaalde noot niet meer kon halen. Het voelde niet als een verkoudheid, zijn stembanden trilden niet meer mooi. De dag erna haalde hij een tweede noot niet, vervolgens werd het steeds erger. De kopstem waar hij zo trots op was, kon hij niet meer gebruiken.  Het bleek een stembandverlamming, maar niet nadat er eerst een foute diagnose door de kno-arts was gesteld. Die verlamming was door een auto-immuunziekte ontstaan, dachten ze. Maar, zo zou vijf jaar later blijken: dat was dus vanwege die tumor. De verlamming had   enkele zenuwen dusdanig aangetast, dat zijn vroegere stembereik ook niet meer zou terugkomen.  Hoe ging je destijds met je stemproblemen om? „Ik speelde altijd met dat vrouwelijke en mannelijke, verweefde dat in mijn muziek. Hoog zingen, laag zingen. Ik had voor mijn gevoel een unieke identiteit gevonden. Dus ik was vaak gefrustreerd. Het werd veel tegen mezelf zeggen wat ik nog wél kon. Werd je daar verdrietig van? „Ja, maar als ik dan vanwege dat verdriet stopte met liedjes schrijven, dacht ik even later: ik vind muziek maken zó leuk, het gaat mij niet alleen om het zingen. Ik wil iets kwijt kunnen in muziek, verhalen bedenken. Dat is voor mij zó helend.  Ik vind  dat je nog steeds best hoog komt met je stem. „Veel mensen zeggen dat. Ik moet ook zeggen dat mijn stem de jaren sinds die verlamming wel weer is gegroeid.” Als jij nu een nummer van jezelf uit 2015 luistert, hoe luister je daar dan naar? „Ik vind dat soms nog steeds moeilijk. Dan voel ik toch: ik heb hiervan een beetje afscheid moeten nemen.” Is er één nummer waarbij je dat gevoel het sterkst hebt? „’Cold Love’ vond ik altijd leuk om te zingen. Ik werk daarop met een soort vocal-apparaatje waarmee ik – met kopstem – een duet doe. Dus twee ‘rollen’ speelde. Dat mis ik wel. Het is gewoon gek als je iets niet meer kúnt doen.” We hebben al anderhalf uur gepraat over de impact van zijn stemproblemen op zijn werk, maar hebben tot nu geen moment stilgestaan bij het feit dat hij ook gewoon een mens is dat begin dit jaar nog bestraald werd vanwege een tumor. „Grappig dat je dat zegt”, zegt Van Harten. „Ik ben erachter gekomen dat ik zelfs tíjdens die bestralingen alleen maar bezig was met: shit, ik sta deze zomer met een eigen show op Oerol, na twee jaar uitstel. Dat moest een hoogtepunt worden, ik werkte er al zó lang naartoe. Maar ik realiseerde me dat ik helemaal niet bezig was met gezond worden. Zelfs tijdens repetities had ik soms enorme koppijn en moest ik kotsen en dacht ik alleen maar: nee door, ik moet door. Want de dokters hadden gezegd dat het kon.” Foto Merlijn Doomernik De drang om dingen te maken, was te sterk. Dat is zijn verwerking. „Ik denk dat ik de werelden die ik creëer ook een vlucht zijn, zodat ik niet bezig hoef te zijn met de realiteit. Maar steeds meer besef ik dat ik ook stil moet staan bij hoe kut het was. Dat het nog steeds pijn doet. Het was een rottijd, ik was een patiënt, superziek. Mijn relatie stond op het spel, omdat mijn vriend opeens voor me moest zorgen en we weinig leuke dingen konden doen.” Toen hij op een zeker moment dit jaar drie maanden niets gepland had, was er tijd om te ‘voelen’, zoals hij dat zegt, en werd hij ook neerslachtig. „Het voelde alsof ik onder een glazen stolp leefde. Niets was leuk. Normaal hield ik van zwemmen, maar als ik ging zwemmen, voelde ik het water niet. Niets kwam binnen, tot aan de zon op mijn huid.” Nu gaat het beter, al is die stolp nooit ver weg. Van Harten speelt vanaf volgende maand in de theater- en dansvoorstelling The Ozard of Wiz van Maas theater en dans, een queer bewerking van The Wizard of Oz, met popmuziek, met voguen. „Ik ga door, want ik wil relevantie voelen, waardevol zijn voor mensen. Als ik niets maak, voel ik me superleeg. Die drang om te creëren heb ik gewoon altijd gehad.” Maar hij heeft wel geleerd om rustiger aan te doen, de tijd te nemen. Vooral zichzelf geen druk op te leggen. Hij wil ook solo weer iets maken, maar wil niet nu al invullen wat dat wordt. „Ik wil niet te snel gaan, omdat ik bang ben dat ik alleen zo snel ga om maar niet bij mijn gevoelens te hoeven zijn.” Wat vind je nu van je stem? „Sinds een jaar denk ik: wow, ik vind hem echt mooi. Een volwassen sound, er zit een zíél in. Ik hoor niet meer dat jongetje, ik hoor een volwassen persoon.” Er is dan ook veel gebeurd met die stem „Ja, en daardoor is hij ook uniek.” 
 Meer afleveringen</p>]]></description>
      <guid>https://www.nrc.nl/nieuws/2022/11/21/reinier-van-harten-ik-ben-bang-te-snel-te-gaan-om-maar-niet-bij-mijn-gevoelens-te-zijn-2-a4148955</guid>
      <pubDate>Mon, 21 Nov 2022 00:00:00 +00:00</pubDate>
    </item>
    <item>
      <title><![CDATA[Passie voor glas in lood: ‘Dat iemand over 100 jaar denkt: mooi raam’]]></title>
      <description><![CDATA[<p>Toegegeven, de roosvensters in de gotische kathedraal van Chartres, met hun gebrandschilderde heiligen in kobaltblauw en robijnrood, zijn van een andere orde. Maar ook dichter bij huis kun je spectaculaire glas-in-loodramen zien. Met dat doel maakt Wendy de Ruijter (51) soms een wandeling in het Haagse Statenkwartier, ’s avonds, als het licht van binnen naar buiten schijnt dankzij de Hollandse gewoonte om de gordijnen niet te sluiten. „Veel van die statige huizen hebben glas in lood aan weerszijden van de voordeur, met glas in lood erboven, vaak in een art nouveau-achtige boog”, zegt ze. „En daarachter zie je vaak nog meer glas in lood. Dat is zo mooi.” Sommige van die verlichte ramen kent Wendy de Ruijter van nabij. Samen met haar compagnon Cora Truijen (38) heeft ze die gerestaureerd, of nieuw ontworpen. Op een werktafel in hun atelier in de Haagse binnenstad is zo’n raam langzaam gegroeid uit kleine en grotere stukjes gekleurd en helder glas, op hun plaats gehouden tussen dunne, gesoldeerde loodprofielen. Pas als het helemaal af is, kunnen ze het rechtop zetten om voor het eerst te zien hoe het licht erdoorheen valt. „Dat is elke keer weer een fantastisch moment”, zegt Wendy. „Zelfs als de zon niet schijnt, is de lichtval mooi.” „Je kent het raam al, je hebt het getekend, maar op papier blijven het platte kleuren”, zegt Cora. „Als je het rechtop zet, zie je het pas echt.” Glas in lood is uit noodzaak geboren. Glas maken door zand, kalk en soda samen gloeiend heet te stoken, is een oeroude techniek. Maar vensterglas in grotere oppervlakken werd pas in de negentiende eeuw mogelijk. Toch is glas in lood sindsdien springlevend gebleven als kunstzinnige toepassing in kerken, kantoren, scholen en woonhuizen.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Veel mensen laten bestaand glas in lood in hun huis restaureren of brengen het terug waar het in de loop der tijd is verdwenen: in tochtportalen, voordeuren en en-suite-deuren, bovenlichten en dakramen. In  een nieuw ontwerp of het oorspronkelijke patroon. „Met een beetje onderzoek kunnen we meestal wel achterhalen hoe het eruit heeft gezien”, zegt Wendy. „Desnoods bellen we aan bij andere huizen. Van de meeste straten in Den Haag weten we trouwens wel wat voor ramen daar zitten; ons beroep en fascinatie lopen volkomen door elkaar.” Cora: „Meer mensen zouden eens wat vaker naar boven moeten kijken.” Als glazenier waren ze jarenlang zzp’er, in 2020 gingen ze samen. Het Ruijtenhuis, zoals ze hun bedrijf noemden, vult een niche, zeggen ze. Cora: „Glaszetten is vooral een mannenwereld van rauwdouwers. En je hebt dames die leuk knutselwerk maken in glas in lood. Wij zitten er tussenin, en wij doen ook zwaarder werk,  zelf een steiger op om ramen te plaatsen.” Afgezien van een stage of workshop hadden ze geen van beiden een opleiding als glazenier. Wendy werkte eerder als jeugdhulpverlener, maar opeens sloeg de glasliefde toe. „Ik wist: dit is wat ik wil.” Cora werkte „veel te lang in de horeca”. Ze had wel haar diploma als goudsmid. „Ik wist al dat soldeer raar doet als het te heet of te koud is.” Maar glas, dat gestolde kristal, was voor allebei nieuwe materie. Als je iets maar vaak genoeg doet, ontstaat er verbinding tussen je hoofd en je handen; dan stroomt het  Het ziet er moeiteloos uit: een rechte kras met de glassnijder en een tikje met een zachte hamer. Of je breekt het tussen je vingers als een biscuitje. Maar alleen door het eindeloos te doen kun je het onder de knie krijgen. En dan nog: er is glas en er is glas. Glas uit een industriële productielijn breekt minder mooi. Ambachtelijk glas is met de mond geblazen: eerst tot een gloeiende cilinder die je openknipt en die zich in de oven ontkrult tot een vlakke plaat; dat is iets heel anders. Cora: „Als je zo’n plaat oppakt voel je hem meebewegen. Maar fabrieksglas kan zomaar breken. Dan zit er nog spanning in de kristalstructuur, vaak omdat het te snel is afgekoeld.  Als je zo’n plaat snijdt, breekt ie soms opeens alle kanten op. Daarom werken we het liefst met geblazen glas.” Wendy: „Als je iets maar vaak genoeg doet, ontstaat er een verbinding tussen je hoofd en je handen; dan stroomt het.” Hoe hebben jullie elkaar ontmoet? Wendy de Ruijter (links) en Cora Truijen. Foto Annabel Oosteweeghel
 C: „Via Instagram. We ontdekten dat we allebei in Den Haag werkten en bekeken elkaars werk.” W: „Vroeger huurde ik wel mensen in als het druk was, maar ik was nooit helemaal tevreden. Voordat Cora en ik samengingen hebben we wat klussen  gedaan om te kijken of het ook leuk was met elkaar. Nu delen we alles fifty-fifty, de verantwoordelijkheid en de inkomsten.”  C: „Soms loop je vast in een ontwerp. Je voelt dat er iets niet klopt, maar je weet niet precies wat het is. En dat je het dan samen vlottrekt. Dankjewel, check! Dat is een fijn moment.” W: „Wij zijn allebei dochters van ingenieurs, misschien komt daar ons technisch inzicht vandaan.” C: „Ik heb vroeger veel naar architectuur moeten kijken.” W: „Bij mij thuis was het vaak: Hoe ga je dat aanpakken? Verzin een plan. Niet zomaar wat doen, en berekeningen moeten kloppen.” Hebben jullie een rolverdeling? W: „Cora is beter in het klussen, dat er ook bij hoort: boren, schroeven.” C: „Als ik een ontwerp maak, lijnen teken, en Wendy kleurt het in, is het vaak heel anders dan ik voor ogen had, maar altijd mooi.” W: „Als de een stress heeft, is de ander rustiger. Dat geeft ruimte. Ja, we hebben best een goede relatie.” C: „Want we zijn bijna met elkaar getrouwd, hè? We zien elkaar vaker dan onze echtgenoot.” Hebben jullie weleens ruzie? C: „Niet echt. Ik zeg soms: Vandaag ben ik chagrijnig, hoor. Maar alles gaat eigenlijk vanzelf. Als we iets moeten tillen, een deur of zo – dat gaat bij ons woordeloos. Als klanten ons willen helpen zeggen we meestal: Doe maar niet.” W: „Ik weet wat voor mensen zij lastig vindt en andersom, dat komt ook door mijn werk als hulpverlener, je bent gewend om allerlei gezinnen te zien. Dat werkt door.” C: „Een van ons praat dan meer met de klant zodat de ander zich meer op het werk kan concentreren.” Is de klant koning? C: „Wij vinden het moeilijk om een modern raam in een jarendertigwoning te zetten. Of een art-nouveauraam in een strak, modern huis.” W: „Als je een raam bedenkt, neem je mee wie er in dat huis woont, het interieur, hoe het licht in de straat valt. En als het klaar is, moet het kloppen. Dat je denkt: dit raam hóórt in dat huis. Zo draag je ook bij aan de toekomst. Het is een leuke gedachte dat iemand over honderd jaar naar ons glas in lood kijkt, zoals wij nu naar glas in lood van vroeger kijken en denkt: wat een mooi raam.” Is het ambacht of kunst? C: „Alles begint met vakmanschap, maar als je niet creatief bent of geen feeling hebt voor wat wel en niet bij elkaar past, kun je dit werk niet goed doen.” W: „Er is een artistiek element. Lijnen die doorlopen over meerdere vensters naast of boven elkaar, bijvoorbeeld. Lood dat je niet overal even breed maakt, zo subtiel dat je het niet ziet als je het niet weet.” C: „We kijken vaak even rond. Als je nieuw glas in lood maakt en iemand heeft net een nieuwe keuken, kun je een kleur daaruit laten terugkomen in een detail van een raam.” W: „Subtiele samenhang schept rust.” Ze vertellen over het Maerlant Lyceum,  dat glas-in-loodvensters heeft met stukjes gitzwart glas. Die hebben ze gerestaureerd. Net als de veertig ramen van het huis in een restje duingebied waar de architect H.P. Berlage woonde tot zijn dood in 1934.  W: „Als je zo’n raam uit elkaar haalt, kun je precies zien hoe het is gemaakt. En dat het nog steeds hetzelfde ambacht is.” C: „Ik vind het bijna aandoenlijk om kleine foutjes te ontdekken. Een stukje glas dat achterstevoren zit, bijvoorbeeld. Dat je denkt: waar zat je met je hoofd? Het is leuk om er een verhaal bij te bedenken: dit was vast de stagiair. Of: deze glazenier had die dag gedronken.” Met kleuren en lijnen brengen we subtiele samenhang in een huis  Zo slaan Wendy en Cora een brug over de tijd; machines komen er nog steeds nauwelijks aan te pas, hun instrumenten zijn niet veranderd: de snijder, de breektang, de slieter om lange stroken glas te snijden. Het loodmes, een kromme dolk met  verzwaarde achterkant om een stukje glas op zijn plek te  tikken – die heeft de glazenier in de twaalfde eeuw precies zo in zijn hand gevoeld. Cora pakt een raam met een art-deco-lijnenspel en oranje en blauwe stukjes glas. In de hoek van een driehoekig segment zit een luchtbel. „Ik heb het zo gesneden dat die bel precies daar terecht kwam”, zegt ze. „Dan zie je dat dit niet gemaakt is door een machine, maar mondgeblazen. Mensenwerk.” Snijden jullie jezelf weleens? C: „Vaak. Een keer een vingertopje eraf. Meestal trouwens niet aan oud glas, maar aan gewoon vensterglas. Of janhagelglas, glas met een structuur. Als je het breekt, blijven er vlijmscherpe schilfertjes zitten. Het doet geen pijn, maar opeens zit wel overal bloed aan.” Lood is ook niet gezond. C: „Wij laten ons bloed regelmatig testen. Eén keer was het loodgehalte te hoog en sindsdien halen we oude ramen in een waterbad uit elkaar, zodat we geen giftig stof inademen.” Overleggen jullie de hele tijd? W: „Er gaan soms uren voorbij dat het hier volkomen stil is.” C: „En opeens zegt een van ons, volkomen uit het niets: we kunnen het natuurlijk ook zó doen!” W: „En komt er iets nieuws.” Ze laten een nieuw raam in aanbouw zien: een rechthoekig lijnenplan, maar dat wordt doorbroken door bloemen en planten in gebrandschilderd glas, die, elk in lood gevat, omhoog groeien en de rechte lijnen doorbreken.  C: „Onze drijfveer is om steeds beter te worden. Daar hoort het onderzoekende bij, dingen uitproberen, dingen anders doen dan je gewend bent, en met het risico dat ze mislukken, maar dat is geen reden het niet te doen.” W: „Veel oudere mannen in dit werk doen alles alleen zoals ze het geleerd hebben. Wij denken dat we nog niet zijn uitontwikkeld, er is nog zoveel niet gedaan. Dit bloemenraam is een showcase, onze hele expertise zit erin. Als het af is komt het in de winkeldeur. We noemen het onze uitsloofdeur.”  Als Janhagelglas breekt, blijven er vlijmscherpe schilfertjes zitten, opeens zit overal bloed aan  Leven jullie voor glas in lood? C: „Als we geen gezin hadden, serieus, zouden we altijd hier zijn. Toen mijn man en dochter een weekend weg waren, zat ik hier om twaalf uur ’s avonds nog. Ik droomde laatst dat ik in de trein zat en de naam van de volgende halte was de achternaam van een klant. Maar sinds Wendy en ik samenwerken is het wel iets minder geworden.” W: „Jarenlang heb ik er alles voor opzij gezet. Koop ik een nieuwe broek of een nieuwe glasplaat? Makkelijke keuze. Het is nu anders, maar er was een tijd dat ik glas in lood wás, zeg maar. Je hebt ook mensen die zeggen: dit lijkt me gaaf. Maar ze willen of durven zich er niet voor in te spannen. ” C: „Daarom heb ik er moeite mee als mensen iets klakkeloos kopiëren. Dan heb je er niks voor gedaan.” W: „Het is ook wel een eer als ze onze ramen namaken.” C: „Niet per se óns raam. Ik heb überhaupt moeite met kopieergedrag. Probeer zelf om iets moois te maken! Anders is het nep.” Maakt dit het leven de moeite waard? W: „Natuurlijk heb ik een leven naast dit ambacht. Maar dit geeft mij zoveel voldoening: het gevoel dat je iets hebt gevonden dat je echt wil, waarin je helemaal los kunt gaan.” C: „Maar maakt dat je leven de moeite waard?” W: „Ik denk weleens: stel dat ik loodvergiftiging krijg en daaraan dood ga, zou ik dat erg vinden? Natuurlijk. Maar dan zou ik nog steeds denken: dan is het het wel waard geweest: wat ik heb gedaan, wat ik het liefste doe. Stomme gedachte, ik heb kinderen en wil helemaal niet dood en zeker niet aan loodvergiftiging. Maar dan heb ik wel iets neergezet.” C: „Of als het tien jaar van je leven kost?” W: „Zo sterk is het bij mij wel, ja.” 
 Meer afleveringen</p>]]></description>
      <guid>https://www.nrc.nl/nieuws/2022/11/14/wendy-de-ruijter-en-cora-truijen-over-hun-passie-voor-glas-in-lood-dat-iemand-over-100-jaar-denkt-mooi-raam-a4148197</guid>
      <pubDate>Mon, 14 Nov 2022 00:00:00 +00:00</pubDate>
    </item>
    <item>
      <title><![CDATA[Sieuwert Verster: ‘Als het goed is, dan overstijgt kunst de mens’]]></title>
      <description><![CDATA[<p>Sieuwert Verster (68, woensdag 69) is meer dan veertig jaar lang directeur geweest van het Orkest van de Achttiende Eeuw dat hij samen met fluitist en dirigent Frans Brüggen (1934-2014) heeft opgericht en groot gemaakt. Hij noemt het orkest een „geluksmachine” en praat er graag over, wat hij dezer dagen, nu hij er net afscheid van heeft genomen, ook veel moet doen.  Als ik binnenkom in zijn huis in Amsterdam hebben we het meteen over het Vossius Gymnasium, waar we lang geleden beiden op zaten in verschillende jaargangen, en over de leraren van toen. Verster vertelt, en dat blijkt tekenend,  hoe een gedicht, een kunstwerk dus, van invloed  kan zijn op je leven: de ‘Todesfuge’ van Paul Celan, die de voor literatuur begeesterde Duitsleraar met de klas las, maakte een verpletterende indruk op hem. Hij leerde het gedicht uit zijn hoofd. Een paar jaar later – Verster studeerde toen musicologie en dramaturgie – ontmoette hij ’s ochtends om zes uur op het station van Siena een man die een beetje beschonken in de restauratie stond. Ze raakten in gesprek en de man bleek docent Duits aan de universiteit en hij vierde dat hij net een prijs had gekregen voor zijn vertaling van, jawel: Todesfuge. De jonge Sieuwert barstte meteen los en er ontstond een contact. Hij studeerde met de docent een eenakter van Luigi Pirandello in. Het wordt bij thee en koekjes een gezellig lang en meanderend verhaal, dat nogal over geluk blijkt te gaan. De eenakter heette ‘De man met een bloem in zijn mond’ en die bloem staat voor een tumor in de keel. Nu, in het stuk ontmoetten die twee mannen elkaar op een station – alles rijmt in dit verhaal – waar de trein niet rijdt. De man met de bloem in zijn mond, die vermoedelijk ten dode opgeschreven is, vindt alles mooi: het ochtendlicht, de ontmoeting, noem maar op. De andere man, een man die alles heeft, kan zich alleen maar opwinden over die gemiste trein. De discrepantie in de geluksbeleving van die twee.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Het verhaal gaat verder. Via de eenakter ontmoette hij een Poolse jonge vrouw die hij later achternareisde, maar toen bleek ze al verloofd dus het werd niets, maar de vader van de verloofde was de primarius van een strijkkwartet en die gaf hem een hele stapel platen mee met onder andere muziek van een Poolse componiste. Nu heeft hij een platenlabeltje, Attacca, waarop hij hedendaagse muziek uitbrengt en binnenkort komt daar een cd uit met muziek van deze Grazyna Bacewicz.  „Dit dus als voorbeeld van hoe als je één keer een Duits gedicht uit je hoofd leert er van alles kan gebeuren.” Foto Roger Cremers
 Het kan ook dienen als voorbeeld van Versters zonnige kijk op het leven en van zijn vermogen om in te gaan op wat zich voordoet. Zo is hij eigenlijk ook aan het avontuur met het Orkest van de Achttiende Eeuw begonnen, hoewel dat niet correct gezegd is want er was helemaal nog geen Orkest van de Achttiende eeuw, maar er was wel Frans Brüggen.   „Frans Brüggen was als jongeman met Louis Andriessen achter op de scooter naar Italië gereisd om daar aan de componist Luciano Berio een stuk voor blokfluit te vragen. Dat is gelukt, hij raakte bevriend met Berio en toen heeft hij het huisje van Berio in Ligurië gekocht, want Frans verdiende veel geld met al die blokfluitrecitals over de hele wereld. Hij kende mijn ouders en die hadden een huis in Toscane en Frans zei: dat wil ik dan weleens zien, en toen wilde hij daar ook  een huis.” Het zijn de kunsten die elke keer triomferen en ons optillen. Daar draait het voor mij allemaal om Brüggen kocht een schitterend uitzicht met een ruïne erop en Versters vader, die  architect was, maakte een restauratieplan. Sieuwert wierp zich op als degene die de verbouwing van de ruïne in de gaten zou houden. Hij wist toen al het een en ander van oude muziek, en kende Brüggen zelf ook al,  hij had als studentenbaantje een administratief-muzikale klus voor hem gedaan, bij hem thuis. „Frans speelde toen vaak tijdens recitals  vóór de pauze oude muziek en na de pauze hedendaagse muziek, veel stukken  van Louis Andriessen. Sommige van die stukken waren met bandrecorder, en dan ging ik mee en dan moest ik op het juiste moment de band aanzetten. Doodzenuwachtig natuurlijk.”    Zo ontstond de vriendschap en zo grijpt alles steeds in elkaar in een wonderlijke mengeling van toeval, gretigheid,  ontvankelijkheid en daadkracht.  „Alles komt altijd in mijn geval vanzelf. Dat is wel een van de redenen dat ik me afvraag of het überhaupt zinvol is om met mij dit gesprek te voeren. Ik word vaak aangesproken door mensen op straat die zeggen: zal ik u troosten of wilt u wat antidepressiva, ik kan er blijkbaar heel verdrietig uitzien. Je kent de eerste regel van Tolstojs Anna Karenina? ‘Alle gelukkige gezinnen lijken op elkaar, elk ongelukkig gezin is ongelukkig op zijn eigen wijze.’  De waarheid is dat ik een van de gelukkigste mensen ben die ik ken, en dat ik het gevoel heb dat ik dus niet veel bijzonders te vertellen heb over wat het leven de moeite waard maakt.” Maar waarom zou er over geluk niets te vertellen zijn? Omdat Tolstoj dat nu zegt… „Bij het laatste concert van mij als directeur  in Amsterdam hield de burgemeester een toespraakje, met wie ik sinds een jaar of twee in een comité zit. Aan het eind zei ze: ‘Ik waardeer je intellectuele diepgang en humor’. Nou dat heeft wel de  nodige spot bij mijn orkestvrienden, mijn kinderen en mijn vrouw opgeleverd, want intellectuele diepgang, daar moet ik je in teleurstellen, dat, nee…” Plezier hebben in dingen is ook de moeite waard vind ik, en meteen begint hij weer enthousiast te praten, over zijn vier grootouders, allemaal begeesterd door iets, en  hoe hij zelf al op de middelbare school wist dat hij iets in de muziek wilde worden. „Muziek was voor mij de stem van de planeet. Maar: ik kan niet componeren. Ik speelde piano, klarinet en viool: beroerd. Dat is geen bescheidenheid. Dus ik ben muziekwetenschap gaan studeren want ik dacht: dat is de oplossing.” Wat bedoel je met ‘muziek  is de stem van de planeet’? „Dat het de kunsten zijn die elke keer weer triomferen en ons optillen. Daar draait het toch voor mij allemaal om. Wat muziek betreft, heb je drie groepen mensen, even los van de mensen die helemaal niet om muziek geven: mensen die van muziek houden, dat zijn er veel; mensen die veel van muziek weten, dat zijn er al minder maar ook nog veel. Maar er zijn maar weinig mensen die echt wezenlijk begrijpen, en ook kunnen uitleggen, waaróm iets werkt, zodat je ineens een stomp in je maag krijgt en denkt: dát is het dus. En dat heb ik in die 40 jaar met het orkest een groot aantal keren mogen meemaken.” En wat is dan dat ‘begrijpen’? Wat  ga je dan begrijpen? „Dat kan ik je niet uitleggen.” Foto Roger Cremers Maar misschien kunnen we er wel iets dichterbij komen. „Het heeft ermee te maken dat je denkt dat je je op dat moment kunt verplaatsen in de kop van de componist. Dat je denkt: nu snap ik wat hij of zij wilde. Toen Frans gestorven was dacht ik: ik wil een monument voor hem achterlaten. Dus toen ben ik naar Louis Andriessen gegaan en die heeft May  geschreven, op fragmenten van Gorters Mei.  In dat stuk hoor ik een  vorm van tederheid terug waarvan ik altijd wel vermoedde dat Louis die had, maar hij verborg die onder veel lawaai en gestamp. Nu maakte Daniel Reuss [de dirigent van Capella Amserdam] dat schitterend hoorbaar, met zoveel van die momenten dat je echt je nekharen overeind voelt gaan, dat je weet: dit akkoord is echt absoluut briljant, het had niet iets anders kunnen zijn. Het is een vorm van onvermijdelijkheid, je voelt dat en denkt: ‘Ah! dít is instrumentatie’, en opeens verandert alles. Dat je als het ware een groter overhemd aan moet om het geluksgevoel te herbergen.” Het is dus ook echt kénnis. Je kunt horen: het moest dit akkoord  zijn. „Muziek is vakmanschap, wetenschap, kennis en kunst. Alles bij elkaar. Bij de allergrootsten leiden beheersing van het ambacht, wetenschappelijk besef en vernieuwingsdrang, dus net weer iets anders doen dan je voorgangers deden, in combinatie  met geniaal talent, tot dingen die je niet had kunnen vermoeden.” Nog even terug naar dat moment van inzicht: wat wil je dan begrijpen? „Je bent natuurlijk jaloers of onder de indruk van mensen die iets kunnen maken. Je wilt het liefst weten: hoe komt iemand hierop? Wat is hier gebeurd dat iemand ineens op deze maat komt, op deze orkestratie, op deze ontwikkeling, noem maar op.” Wil je dan begrijpen wat de componist heeft gedacht of wil je dan begrijpen wat hier gebeurt? „Ik denk dat dat min of meer samenvalt.” Dat denk ik niet. Het stuk is toch groter dan de maker? Dat maakt kunst interessant.  „Ja als het goed is, moet het de mens overstijgen. Maar dat is wat ik bedoel met vakmanschap: het begint met kennis en vervolgens het beheersen van het ambacht om die kennis te kunnen gebruiken, fuga’s leren schrijven enzovoort, in combinatie met de goddelijke vonk die alleen maar door die ene  persoon op dat moment bedacht kan worden. Het zijn die drie lagen die je opeens het gevoel geven dat je dichterbij komt. Alsof je intelligentere oren krijgt, of dat je ontdekt dat er behalve de kleuren die je al kende nóg een kleur is. Het is, het is… openbaring klinkt zo religieus, maar ik begin een concert vaak als heiden en ik kom buitengewoon religieus weer naar buiten.” Muziek is vakmanschap, wetenschap, kennis en kunst  Maar dat was niet zijn werk. Zijn werk, als directeur, moet er veel praktischer hebben uitgezien, veronderstel ik. Hij laat de schema’s zien die hij gemaakt heeft voor de laatste grote tournees van het orkest, de 181ste tot en met de 183ste. Er staat steeds op waar ze zijn, wat ze spelen, wie de dirigent is en wie de concertmeester, welke solisten eventueel optreden, wie er in het orkest zitten, wanneer en waar er gerepeteerd wordt, hoe ze reizen, wanneer ze eten.  „Ik heb muziekwetenschap gestudeerd, ik heb vroeger veel toneelgespeeld en ik ben twee jaar koeherder geweest. Die drie dingen bij elkaar waren volgens Frans het ideale pakket aan opleidingen om een dergelijke groep bij elkaar te houden. Een tournee vraagt eigenlijk een totale regie: we komen bij elkaar uit onze 21 landen, we omhelzen elkaar, we laten foto’s zien van onze partners en onze kinderen, we condoleren elkaar met het sterven van ouders en gaan aan het werk. En dan komt er een boog van de eerste repetitie tot het slotapplaus van het laatste concert. Die totale boog, die regie, dat was mijn taak, en dan bedacht ik ook waar we gingen spelen en samen met Frans en met inbreng uit het orkest wát we gingen spelen. En ja natuurlijk moest ik ook hotels reserveren en vliegtuigen enzo.” Foto Roger Cremers De organisatie daarvan viel volgens hem erg mee. Hij werkte veertig jaar lang met alleen Ineke, een voormalig danseres, en dan zaten ze samen vooral thuis alles uit te vogelen. Hij vond het geweldig, dat reizen met het orkest al die jaren, zegt hij.  „We hadden natuurlijk ook ontzettend veel succes. Het was bijna altijd overal uitverkocht. En dan ga je naar het hotel –  ja, nu zijn we wel wat bedaagder geworden, al is er wel weer een jonge generatie bij – en zaten we nog tot twee uur in de bar te praten over wat we de dag erna gingen doen. Het was avontuurlijk, we hadden het idee dat we onsterfelijk waren, dat we de wereld veroverden, dat we de muziek verder hielpen, dat we interpretaties vonden die… ik weet dat ik weleens dacht als een ander orkest een Beethovencyclus had uitgebracht: ‘Waarom nou, dat hebben wij toch al gedaan, dat kon toch niet meer beter?’ Dat is natuurlijk onzin, maar we waren zo gelukkig.” Je praat  nu steeds over ‘wij’ maar jij was dan de enige die geen muziek maakte. „Ja. Dat was soms rot, ik heb me natuurlijk ook weleens eenzaam gevoeld daardoor. Maar ja, daar staat dan tegenover: we waren er omdat ik het had bedacht en georganiseerd. Het eventuele verdriet is volledig gecompenseerd door de vreugde dat ik meegeholpen heb iets tot stand te brengen. En dat er zoveel mensen zoveel extreem gelukkige momenten doorgemaakt hebben.” 
 Meer afleveringen</p>]]></description>
      <guid>https://www.nrc.nl/nieuws/2022/11/07/sieuwert-verster-als-het-goed-is-dan-overstijgt-kunst-de-mens-a4147475</guid>
      <pubDate>Mon, 7 Nov 2022 00:00:00 +00:00</pubDate>
    </item>
    <item>
      <title><![CDATA[Nicole van Dijk: ‘Ik pas het kleinere verhaal in het grotere geheel in’]]></title>
      <description><![CDATA[<p>Op 17 staat Muriel Kloek. Haar verhaal: met andere vrouwen uit haar wijk ging ze, ze is muzikant, vorig jaar als tegengeluid muziek maken bij een metrostation, toen er rellen dreigden uit te breken tegen de avondklok. Muriel Kloek woont in Bospolder-Tussendijken (Rotterdam-West). Op 25: Nawras en Noruddin Alweisi. Hun verhaal:  nadat hun beide bakkerijen in Aleppo waren verwoest, en het ouderlijk huis was getroffen door een bom, vluchtten de broers Alweisi en hun familie  naar Nederland. Aan de Schiedamseweg in Rotterdam-West zijn ze  nu een  banketbakkerij begonnen.   Op 1, maar de nummering is willekeurig: Dirck Slabbekoorn, supermarktmanager bij de Jumbo in Bospolder-Tussendijken. Zijn verhaal: volgens hem  „stelen mensen vaak eten uit  noodzaak –  en straf vergroot de problemen alleen maar”. Hij geeft  lezingen over armoede en open hiring, iemand  aannemen ongeacht opleiding of ervaring.   We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. De drie verhalen, maar dan veel uitgebreider, staan in een speciaal daarvoor ontworpen krantje over de Rotterdamse wijk Bospolder-Tussendijken, de wijkcollectie-krant wordt hij genoemd. De verhalen zijn ook online te vinden en, belangrijker nog: je kunt met de mensen uit de verhalen kennismaken tijdens  daarvoor georganiseerde verhalencafés, verhalentafels of verhalenwandelingen. Met  mensen kortom uit je wijk die je als bewoner misschien wel eens opmerkt,  maar  zonder echt op ze te letten, en van wie je niks afweet. Daar is, vertelt Nicole van Dijk, een sociologisch begrip voor: publieke familiariteit.  „Doordat je  die gezichten min of meer kent, en ze kunt koppelen aan een plek, is er een gevoel van thuis zijn, van vertrouwdheid. En door die  wandelingen, of die cafés en die tafels,  of zelfs als je alleen maar even online kijkt, ga je  meer gezichten  herkennen. Als je dan ook nog de verhalen hoort, weet je veel beter wat er in je wijk gebeurt.”  We zitten in het aangenaam-rommelige kantoortje van de Rotterdamse Stichting Wijkcollectie, een twee jaar geleden begonnen initiatief om de samenhang in wijken te bevorderen. Gewoonlijk werken hier een stuk of vijf, zes mensen, door de grote ramen zonder vitrage kun je ze vanaf de straat bezig zien. Nicole van Dijk, directeur van de stichting,  is antropoloog, en heeft ook de kunstacademie gedaan, de illustraties in de wijkcollectie-krant zijn van haar. Ze werkte bij de sociale dienst, was een tijd zelfstandig illustrator en vormgever, daarna tien jaar lang curator in een museum.  Veel mensen hebben een verhaal,  maar zien dat zelf niet zo Nu leidt ze de  Stichting Wijkcollectie,  al lijkt het woord directeur  haar niet meteen te passen. Als je met haar praat, merk je de bescheidenheid van iemand die gewend is te luisteren naar de verhalen van anderen. Die bijvoorbeeld het door haarzelf in stripvorm gemaakte boek Het Tilburgs Dierenpark (2008) „een boekje” noemt, uit de tijd dat ze „nog niet supergoed kon tekenen, hoor”. Het boek ligt ook niet in het zicht op kantoor, ze heeft een exemplaar meegenomen van huis. Sla je het open, dan kom  je een voorwoord tegen van  cabaretier en liedschrijver Ivo de Wijs (Tilburg, 1945). Hij schrijft hoe hij in die dierentuin, „het lustoord van mijn jeugd”, voor het eerst een olifant zag: „Ik zag hoe de gigant zich voortbewoog op zijn enorme poten, ik zag de kop wiegelen, de slurf bedelen en de reusachtige drollen tevoorschijn komen.” Foto Annabel Oosteweeghel
 Ook Nicole van Dijk komt uit  Tilburg. En je zou kunnen zeggen dat het op deze manier, in zulke beeldende zinnen je eigen geschiedenis opschrijven, haar heeft gebracht waar ze nu is.  Want  Het Tilburgs Dierenpark is precies dát: het  anders niet vertelde verhaal van haar overgrootvader, haar grootvader en diens broers, die een tijdlang eigenaar waren van het intussen allang verdwenen dierenpark.  Hun verhaal: Cornelis van Dijk, de betovergrootvader, was een fabrieksarbeider die als hobby vogels hield, „die fokte hij in een schuurtje”, waarna de familie  zich van lieverlee ontwikkelde tot dierenhandelaren-in-goeden-doen, die echter herhaaldelijk werden tegengewerkt bij het realiseren van hun droom,  een dierentuin. Nicole van Dijk: „Toen de stad  op een gegeven moment een dierentuin wilde, had mijn familie daar wel oren naar. Maar de gemeente was meer gecharmeerd van Johannes Burgers van Burgers’ Dierenpark in Arnhem. Die familie, dat  waren gesoigneerde mensen,  geen arbeiders  zoals wij. Uiteindelijk heeft mijn familie het park overgekocht, en een tijdlang beheerd, maar ze voelden altijd verschil: voor  de hoge heren waren ze   maar eenvoudige mensen. Terwijl, de verhalen die mijn opa en mijn vader  vertelden over die dierentuin waren geweldig, je viel van de ene verbazing in de andere. Later dacht ik: ze hadden niet de mogelijkheid om die verhalen naar buiten te brengen. Ze hadden geen podium, maar vooral ook: ze zagen het zelf niet. En dat is bij veel mensen zo: ze hebben een verhaal, maar dat zien ze zelf niet zo. Het is mijn verhaal maar, wie wil dat nou horen – dat idee.”  Foto Annabel Oosteweeghel Ze maakte het boek –  „mijn opa overleed, toen mijn vader, ik dacht: als ik dit nu niet doe gaat het allemaal verloren” –  in de tijd dat ze werkte als illustrator. Later, in 2010, werd ze curator bij Museum Rotterdam, een stadsmuseum dat zo’n honderdduizend gebruiksvoorwerpen uit de afgelopen paar honderd jaar in beheer heeft. Twee jaar na haar komst sloot dat museum  de deuren, voor een periode van vier jaar. Daarna  ging het weer een paar jaar open, in nieuwbouw op een andere plek, waarna het vorig jaar alsnog sloot. Rotterdam heeft voor zijn stadsgeschiedenis nu alleen nog een klein museum over de oorlog, Museum Rotterdam ’40-’45 NU.  Erfgoed is alles wat we  belangrijk genoeg vinden  om de aandacht op te vestigen Hoe was dat, vier jaar lang werken in een museum zonder locatie? „In feite werkten we op verschillende locaties, verspreid over de stad. Zelf vond ik het een hele fijne tijd, maar dat kwam ook doordat mijn rol  van meet af aan een andere was.  Een  stadsmuseum verzamelt vooral uit giften en nalatenschappen, die als het ware vanzelf op je   pad komen. Of iemand belt: ik heb nog wat interessants voor jullie. Ik ben toen begonnen met: wat  verzameld zou moeten worden, is  wat  er nu in de wijken gebeurt. We hadden  een project dat  de stad als muze heette –  wat leeft er in een wijk en hoe kunnen we dat  laten zien. Dat was dus anders dan hoe de meeste collega’s werkten, die  waren bijvoorbeeld conservator voor textiel, meubels of serviezen. Uiteindelijk is dit trouwens hoe veel meer stadsmusea zich ontwikkeld hebben, die zijn allemaal verhalen gaan vertellen.”  Maar meestal binnen muren, toch? „En dat  is ook wat een museum legitimiteit geeft, de financiering is altijd gebaseerd op de bezoekersaantallen. Maar een collectie in een gebouw is óók wat een museum tegenwerkt. Je kunt niet flexibel zijn, reageren op wat er  in de stad gebeurt. Zo’n collectie maakt werkprocessen ook  stroperig, het moet allemaal volgens bepaalde regels, je kan niet met je vingers aan de objecten zitten.” Maar goed, als mensen zeggen: jouw stad is een van de weinige grote steden zonder stadsmuseum, wat zeg jij dan? „Er is natuurlijk nog het deel dat gewijd is aan de oorlog. Maar ja, het is zeker gek. Het is ook vreemd hoe door de jaren heen met dat museum is omgegaan.” Het grootste project dat ze opzette voor Museum Rotterdam, en dat  onder haar leiding nog doorloopt, ook al is ze er geen curator meer,  is Echt Rotterdams Erfgoed. Ook daarvoor worden   verhalen van mensen uit de stad verzameld,  maar  die zijn niet gebonden aan een bepaalde wijk, en ook horen er geen  verhalenwandelingen bij. Wel werden ze een tijdlang op zaterdagmiddag  gepresenteerd in de nieuwe, later dus weer gesloten locatie van het museum.  Heb je het idee dat wat jij doet, het stadsmuseum als het ware vervangt? „In zekere zin wel, maar dat komt door mijn idee van wat erfgoed is  – en wat de functie daarvan kan zijn.” Hoe definieer jij erfgoed dan? „Erfgoed is volgens mij alles wat we belangrijk genoeg vinden  om er de aandacht op te vestigen en  voor de toekomst te bewaren. En dat betekent dus ook dat je het zelf kunt sturen, je kunt  ergens  aandacht  voor vragen en het op die manier tot erfgoed maken. Je hoeft niet te wachten tot iets erfgoed wórdt.”  En wat is dan een voorbeeld van gemaakt erfgoed? „Eigenlijk alles wat wij hier doen. Ken je het gedachtegoed van Hannah Arendt? Haar filosofische studie Vita Activa? De indeling in de arbeidende,  de werkende  en de handelende mens is een grote inspiratiebron voor mij. Daarin  maakt  de    werkende mens  spullen  om het leven aangenamer te maken – de gebruiksvoorwerpen van de gemaakte  wereld – maar is de activiteit die  ons tot mens maakt  niet  werken of arbeid, maar  handelen.  Dus als je  een theekopje bewaart als erfgoed  is dat niet omdat het zo makkelijk was om  uit te drinken,  maar omdat dat theekopje een belangrijk object was in een handeling tussen mensen. En dat is  wat wij hier doen: we leggen activiteiten vast waar mensen een betekenis aan ontlenen. Die geven we een podium, omdat het daarover gaat in een mensenleven. We slaan  verhalen  op,  maken foto’s, korte films.”  Activiteiten waar mensen een betekenis aan ontlenen, is waar het om gaat in een mensenleven Is het dan toch belangrijk om van iets immaterieels iets materieels te maken? „Het is eerder een ritueel, denk ik. Als iemand zijn verhaal vertelt,  dan krijgt hij of zij een embleem, een soort stempel, waarmee je op de foto gaat: dit is mijn verhaal, dit heb ik te vertellen. Want zichtbaarheid werkt bevestigend.”  Wat is dan je uiteindelijke doel? Mensen blij maken? De wijk opknappen? Verhalen bewaren? „Ons doel is dat mensen   eigenaar worden van hun leven. You’ve got to own it is daar een mooie uitdrukking voor: je moet je eigen verhaal omarmen, het het verhaal van jezelf maken. En dat begint altijd met het uitspreken van dat verhaal.” Je werkt vooral in de kwetsbare wijken van de stad. Waarom? „Als je kijkt naar de geschiedenis van de stad, dan is het erfgoed dat overblijft altijd verbonden aan de grote veranderingen – en hoe mensen daarmee omgingen. De industrialisatie, het bombardement:  dat soort grote verschuivingen leidden tot een herschikking in de samenleving. Dus als je nu kijkt: het neoliberalisme, hoe je woont, de energie-armoede –  vooral in kwetsbare wijken grijpen die ontwikkelingen  in levens in,    hebben mensen  verhalen over hoe ze daarop reageren, hoe ze daarmee omgaan.    Onze verhalen gaan niet over ‘toen had ik niks meer en alles was ellende’,  onze verhalen gaan over ‘ik was werkloos, of ik was ziek, en toen ben ik dit of dat gaan doen’.  Wat mensen kunnen, welke stap ze zetten: daar komt altijd weer een nieuwe beweging uit.” Is het niet ook een druppel op een gloeiende plaat, wat jullie doen? „Ja, maar ja, dat is natuurlijk alles. Als je alle leed en ellende… Die gaan wij natuurlijk niet oplossen.” Wat maakt het dan de moeite waard? „Dat mensen hun stem vinden en worden gehoord. Ja, dat is het denk ik:  door wat wij doen ontdekken mensen hun kracht, ze boren iets in zichzelf aan waarmee ze  weer een stap kunnen zetten.”  En voor jezelf? „Ik probeer te begrijpen hoe het grotere geheel werkt, door in te zoomen op het kleinere verhaal. En dat kleinere verhaal pas ik dan weer in het grotere geheel in, als  een soort puzzel. Dat helpt me de wereld om me heen beter te begrijpen – en me onderdeel te voelen van een geheel.” 
 Meer afleveringen</p>]]></description>
      <guid>https://www.nrc.nl/nieuws/2022/10/31/nicole-van-dijk-ik-pas-het-kleinere-verhaal-in-het-grotere-geheel-in-a4146794</guid>
      <pubDate>Mon, 31 Oct 2022 00:00:00 +00:00</pubDate>
    </item>
    <item>
      <title><![CDATA[Marcel Fisser: ‘Altijd de gitarist: maar ik ben veel méér dan dat’]]></title>
      <description><![CDATA[<p>‘Ik ga stoppen.” Hij had de woorden uitgesproken na het optreden, tijdens een etentje met de band. Nog vóór de maaltijd, zoals hij zich had voorgenomen. Glas wijn erbij, het was al moeilijk genoeg. Er volgde een stilte. En toen de vragen. „En wij dan?” „Hoe nu verder?” „Wij zijn toch samen één?”  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Ze kenden elkaar al zó lang. Bijeengekomen als muzikale omlijsting van Ruth Jacott, vijfentwintig jaar geleden, daarna versmolten. Vaste begeleidingsband van Nick &amp; Simon, Jan Smit, het tv-programma Beste Zangers. Gespeeld met alle grote artiesten in Nederland en Vlaanderen, minimaal vijf dagen per week samen op pad. Drie, vier tours tegelijk. Pop, rock, jazz, klassiek, country, latin, levenslied, metal: alles feilloos. Repeteren? Niet nodig. Als de een begint, weet de ander wat-ie moet doen. De bassist, steady. De drummer, retestrak. De backing vocals, kleurmakers. De toetsenist, alleslijmer. De blazers, zelfverzekerd.  En hij dus, Marcel Fisser, de ingetogen gitarist die het geheel overziet, tevens leider van de Marcel Fisserband, de meest bekende begeleidingsband van het land. Fisser heeft het die avond zijn medebandleden geprobeerd uit te leggen. Dat hij erachter is gekomen dat hij méér is dan zijn instrument. Dat hij pas nu weet wie hij is, en wat hij belangrijk vindt, als mens, en dat een rol nóg meer op de achtergrond hem beter past.  Nu, driekwart jaar later,  is  hij nog niet gestopt. En dat gaat-ie ook niet, voorlopig.  Fisser  gaat vooral mínder spelen, en de band blijft heus bestaan. Maar  zijn voornemen staat vast:  een nieuwe weg.  Maar je weet hoe het kan gaan met pensioen: opeens ben je dood „Ah, hier heb ik ’m.” Marcel Fisser rommelt wat tussen de spullen in het drumhok van zijn zoon en trekt er eentje uit. Een Otwin Harmony uit de jaren vijftig. „Kijk, z’n naam staat erop: N.F. Diets. Dat was m’n opa Nappie.” Hij draait even aan het stemmechaniek en slaat wat akkoorden aan, gezeten op een bureaustoel in zijn thuisstudio, te bereiken via de bijkeuken. „Deze gitaar was de eerste die ik ooit hoorde.” Wanneer Fisser als klein jochie met z’n ouders op visite kwam, op de flat in Amersfoort, zat opa Nappie altijd te spelen, op de bank. Beetje neuriën erbij. Jazzy-, countryachtig. En het waren niet eens zijn noten die Fisser zo raakte, maar de manier waaróp. Het gevoel dat  zijn opa erin legde. In die toon, denkt hij, achteraf, zat de levensgeschiedenis van zijn opa. Indonesië. Het Jappenkamp. Nederland. Nieuwe start. Aanpassen. Niet opvallen. Nooit erover praten. „In zijn liedjes klonk verdriet, hoop, melancholie. Misschien is dat wat ik toen heb gehoord, of gevoeld.” Gaat het bij muziek om horen of om voelen?  „Als ik écht geraakt word, dan voel ik het. Kippevel. Tranen in m’n ogen.” Heb je dat nog wel eens? „Ja, heel vaak.” Wanneer?  „Meestal live, als er iets intens gebeurt op het podium. Dat is de magic hè. Dat proberen wij als band ook te bereiken. We hebben een goeie energie samen dus soms gebeurt het. Maar je weet nooit wanneer. En soms gebeurt het ook niet, terwijl je precies hetzelfde speelt. Dan lockt het nét niet. Of het ene bandlid zegt na afloop ‘fantastisch!’ en de ander ‘verschrikkelijk!’” Terwijl je toch allebei hetzelfde hoort? „Ja, maar je vóélt dus niet hetzelfde. Dat is het verschil.” En wat is dan precies die magic?  „Nou, ik weet het niet. Ik wíl het ook eigenlijk niet weten. Want dan…” Een verlangen, ook dat zat in de gitaartoon van zijn opa Nappie. Eenmaal in Nederland had hij, zoals meer Indische Nederlanders, gekozen voor zekerheid. Een baan bij de overheid tot zijn pensioen, en daarna terug naar Indonesië. Dat was zijn droom. „Maar je weet hoe het kan gaan met pensioen: opeens ben je dood.”  Het was een moment in het leven van Marcel Fisser waarop hij besefte: niet wachten op later, het leven is nu. Nog zo’n moment: het vroege overlijden van zijn vader, 42 jaar. Fisser, negen jaar oud, weet amper nog iets van die tijd, maar volgens zijn moeder zat hij daarna alleen nog maar achter de gitaar. Hele dagen op zijn kamer, lp van de Eagles op, cassettebandjes met countrymuziek, alles meespelen.  Spelen, spelen, spelen, dat was het enige wat Fisser in zijn leven wilde. Hij had niets met school, deed acht jaar over de mavo, daarna nog een poging tot havo – wens van zijn moeder – en toen het conservatorium. En overal waar hij maar kon, spelen. Aanvankelijk op bruiloften en partijen en later, via Willeke Alberti, ‘het circuit’ in. Altijd op alles ja zeggen want alles was altijd leuk. Zoveel mogelijk uit het leven  halen, ook dat zat erachter. Omdat hij dacht vroeg dood te gaan, net als zijn vader – „zoiets haal je dan in je hoofd hè.”  Wanneer is je speelstijl gevormd? „Op het conservatorium werd ik opgeleid tot gitarist-gitarist. Daar leerde ik heel technisch spelen en was ik gitaristisch op m’n best. Maar pas daarna ga je je eigen stijl ontwikkelen en word je muzikant.” Een instrument, is dat een verlengstuk van de persoon? „Ja.”  En jij bent… „Geen schreeuwer. Je hebt mensen die in het dagelijks leven graag op de voorgrond staan. Die doen dat ook op hun gitaar. Lange solo’s, veel noten. Maar ik ben er niet zo van. Ik hoef ook niet per se een solo te spelen, helemaal niet. Ik ben eigenlijk niet zo’n prater, ook niet op de gitaar.” En als je dan praat… „Dan moet het raak zijn. Ik ben in de loop der jaren steeds meer gaan weglaten. Alleen de noten spelen die er toe doen. Die proberen in de kern te raken.” Bescheidenheid, is dat een vereiste in een begeleidingsband? „In een  band heb je verschillende karakters nodig, dat is juist goed.  Onze drummer is een  druktemaker, onze  blazers zijn het ook. Die stáán. Nooit twijfel in hun toon. Maar het belangrijkste is: wij kunnen allemaal in dienst spelen van de artiest die we begeleiden. Wij kunnen onszelf helemaal wegcijferen, ons inleven in de muziek van een ander.” Empathisch vermogen. „Ja, muzikaal. En dat kunnen we direct, al de eerste keer dat we met een artiest samenspelen. Hoe wil-ie klinken, wat wil-ie horen, hoe laten we al het overbodige weg om te komen tot de kern?” Wat is het manco van overbodigheid? „Nou, dat je de boodschap mist. Dat je als luisteraar de zanger wel hoort zingen, maar raakt afgeleid door de pianist, de gitarist, de drummer. Dat er in de muziek veel te veel gebeurt.”  Het gaat om de kern. „Ja, het gaat om de kern.” En lukt dat ook in je dagelijks eigen leven? Glimlach: „Steeds beter”. Nederland telt niet zoveel achtergrondbands op zo’n hoog niveau, dus wie goed is wordt veel gevraagd. Al jaren ontvangt Marcel Fisser dagelijks verzoeken in zijn mailbox – Toertje? Optreden? Masterclass? Inspelen? – en zowat op alles zei hij altijd ‘ja’. Ochtend, middag, avond: altijd muziek. En toen hij vader werd – twee kinderen – zette hij misschien nog wel een tandje bij. Want welke muzikant heeft er nou bestaanszekerheid? Steevast haalde hij de kinderen tussen de middag op van school, maar verder was de afspraak: hij de carrière, zijn vrouw – met wie hij 38 jaar samen is – thuis.  Het heeft hem een bungalow in Leusden opgeleverd die groot genoeg is om tuinconcertjes te organiseren. Alain Clark, Ruth Jacott, Tim Akkerman; in de coronazomers kwamen ze allemaal langs. En in zijn studio hangen de muren vol met gouden platen. Liedjes waaraan hij heeft meegewerkt, alle soorten vaderlandse hits, van Gerard Joling – 10.000 verkochte singles – tot aan Davina Michelle – 60.000.000 streams. Ik vond het héérlijk, ’s avonds op de bank met mijn gezin. Netflix!  Muziek maken heeft nooit gevoeld als werken, nog steeds niet. En dat heeft Fisser ook zijn kinderen meegegeven: als je iets té gek vindt, ga ervoor. Hoe vaak ziet hij niet mensen om zich heen die wél een diploma hebben gehaald en nóg niet weten wat ze moeten doen? Elke dag chagrijnig naar hun werk. Zijn zoon Micky, „die school ook verschrikkelijk vond”, is nu drummer in de band van Dré Hazes. Zijn dochter Jennifer runt een nagelsalon. „Ze zijn ervoor gegaan.” Foto Andreas Terlaak
 Maar in de coronatijd, toen Fisser in één keer stilstond – teruggeschakeld van „vijf, zes avonden in de week spelen” naar nul – leerde hij ook andere kanten van zichzelf kennen. „Ik vond het héérlijk, ’s avonds op bank met m’n gezin. Netflix! Ik had nog nooit genetflixt, nóóit. Ik wist niet wat me overkwam… Thuis, samen met mijn vrouw, en met Jennifer, want haar nagelstudio was ook dicht. Gingen we samen een beetje sporten voor de tv. Elke dag koken. Altijd was ik alleen de gitarist geweest, de muzikant. Maar toen kwam ik erachter: ik ben veel méér dan dat. Ik ben ook vader, ik ben echtgenoot, buurman, vriend van sommige mensen. Ik werd me daar toen heel bewust van. En die kanten van mezelf, die wil ik niet meer kwijt.” Toen vorig jaar tussen twee lockdowns in alles weer even openging, waren de bandleden blij om weer te kunnen spelen, behálve Marcel Fisser. „De artiesten gingen door waar ze gebleven waren – zelfde grapjes, zelfde repertoire – alsof er niks gebeurd was. Maar ik was wél veranderd. Ik vond het niks. Het geluid was slecht, de  muzikanten uit vorm –  ikzelf ook. En ik kon me niet voorstellen dat… ik vond het gewoon niet léúk.” Wanneer heb je voor het eerst nee gezegd tegen een opdracht? „Met kleine verzoekjes gebeurde dat al. Maar een grote opdracht met iemand  die ik echt niet leuk vind? Voorheen had ik die aangenomen, maar ik doe het niet meer.”  Wat kan een artiest onaangenaam maken? „Wij bandleden staat erachter hè, op het podium, dat is een ander perspectief. Wij zien ook de vergankelijkheid. Artiesten komen en gaan. Er wordt heel snel veel geld verdiend, maar dat beïnvloedt ook mensen.” Je ziet artiesten… „Wegglijden, soms. Naast hun schoenen lopen. Staan er opeens vier managers omheen, om ze een watertje te geven. Dan denk ik: doe normaal. En sociale media helpen niet. Ze verdwijnen erin, laten zich erdoor afleiden omdat ze denken het nodig te hebben voor hun carrière. Likes, likes, likes.” En wat gebeurt er dan met karakters? „Dan raken we onze kern kwijt. Omdat alles daaromheen te groot wordt, letterlijk.” De kern, daar gaat het ’m om. En ja, de band heeft-ie nog even lief, de kippenvel als ze samen spelen is niet verdwenen, en er moet ook brood op de plank komen. Maar iets minder brood, beseft hij,  is ook prima.  Marcel Fisser heeft gekozen voor iets wat hem nú gelukkig maakt. Zijn gezin, de productie van grote muziekshows achter de schermen, zoals Beste Zangers. En… Nashville, bakermat van de country, de muziek van zijn opa Nappie. „Ik ben er nog nooit geweest, maar alle muziek waar ik van hou, komt daar vandaan.” De komende maand gaat hij erheen, voor twee weken. Zijn uitgeverij heeft alles geregeld. Ontmoetingen met artiesten, met wie hij kan schrijven aan liedjes, en een grote auto. Klein vond-ie ook prima, maar status vinden ze    belangrijk in de VS. „Ik ben er geïntroduceerd als de man met de gouden platen in Nederland.” Welke gitaar neem je mee? „Deze…” Fisser trekt er eentje uit het rek, een akoestische. „Dit is een Santa Cruz, handgemaakt in Californië. M’n lievelingsgitaar. Klein, compact. Want ik ben ook maar een klein mannetje.” Hij slaat zijn arm eromheen en begint te pielen. Glimlach: „Hij staat mij gewoon goed.” 
 Meer afleveringen</p>]]></description>
      <guid>https://www.nrc.nl/nieuws/2022/10/17/marcel-fisser-altijd-de-gitarist-maar-ik-ben-veel-meer-dan-dat-a4145409</guid>
      <pubDate>Mon, 17 Oct 2022 00:00:00 +00:00</pubDate>
    </item>
    <item>
      <title><![CDATA[Elke Geurts: ‘Durven is wat het leven de moeite waard maakt’]]></title>
      <description><![CDATA[<p>Elke Geurts heeft helemaal geen bruine tanden. Ze heeft wel een gulle lach met normaal gekleurde tanden, en heldere bruine ogen. Het gesprek begint in haar knusse huis met een kast bomvol boeken, die er schots en scheef in staan. Op de eettafel brandt een kaars en in de vensterbank staat een schaal met grote schelpen. De kater nestelt zich spinnend op de bank. Het regent al de hele dag. De herfst is begonnen. „Echt een dag om na te denken over het leven”, lacht Elke Geurts.  Die bruine tanden zijn een observatie van het zoontje van haar vriend, in Wie is die vrouw?, haar nieuwste autobiografische roman, die gaat over de nasleep van een scheiding – háár scheiding. Het is de opvolger van Ik nog wel van jou, dat in 2017 verscheen en een relaas is van een ontzettend liefdesverdriet. In beide boeken ontziet Geurts niets of niemand, inclusief zichzelf dus. De spanning die Wie is die vrouw? voortstuwt, is de late ontdekking dat haar ex-man tijdens hun huwelijk acht jaar een affaire heeft gehad. Maar eigenlijk is het boek „een zoektocht naar authenticiteit”, zegt Elke. „Ik onderzoek waar ik nu sta, en wie ik ben geworden, en ga na hoe dat zo gekomen is.” In haar boek voert ze een ik-figuur op en er is een „de vrouw”. „Die laatste staat voor alle kantjes in onszelf die we niet graag laten zien, die we willen verhullen, waar we het liever niet over willen hebben, waar we ons voor schamen. Het is onze schaduwzijde, lelijkheid, dat wat niet gezien mag worden.” Door haar op te voeren hoopt Elke Geurts zichzelf en de lezer „een beetje te bevrijden”. „Je mag er he-le-maal zijn met alles wat daarbij komt kijken.” Elke is schrijver, en dat weet ze al zo lang ze zich kan herinneren.   In je laatste boek zoek je naar hoe je jeugd je gevormd heeft. Wat heb je ontdekt? We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. „De jeugd van je ouders heeft je ook gevormd, en alles daarvoor ook. En dat je een vrouw bent en geen man, en de geschiedenis van alle vrouwen in de familie. Ik vind het interessant om die patronen te ontwarren. We worden allemaal heel erg gestuurd door onbewuste patronen. Pas als we ons ervan bewust worden, kunnen we ons ervan bevrijden. Dan is er meer keuze.”  Een van de patronen die je ontwart, gaat over hoe je je opstelt in bed. Je beschrijft een bef-scène waar je niet echt zin in lijkt te hebben. „Ik wilde machtsstructuren  weergeven, en welke situatie leent zich daar beter voor dan seks?  M., van de bef-scène, is een feministisch-type dat heel pro-vrouw is. Maar hij is tegelijkertijd opdringerig. Want hij zegt dat ze moet genieten, en hij zegt dat ze de deur niet open moet  doen terwijl de bel gaat en de hoofdpersoon dat zelf wel wil. Het is de man die bepaalt. En de vrouw blijft maar keurig liggen. Ik dacht nog wel dat ik na de scheiding een ander mens was geworden.” Omdat je nu met een feministische man samen bent. „Nee, omdat dat zo hoort te gaan na een scheiding. Je verrijst uit de as, dacht ik. Als een vrijer mens. Maar je gaat gewoon door waar je gebleven was. Of je komt dingen tegen die je eerder niet was tegengekomen. Er is niets veranderd, wilde ik met die scène zeggen. En als je er niets mee doet, kan er ook nooit iets veranderen. Ik heb mezelf gedwongen om gênante situaties op te schrijven.” Ik onderzoek waar ik nu sta, en wie ik ben geworden en ga na hoe dat zo gekomen is De bel gaat. „Oh dat is…” Elke doet de deur open. „Wat ben je nat.” Een man met een volle bos grijs haar zit op een elektrische fiets met een gestroomlijnd zwart frame en kijkt naar binnen. „O, is de journalist nog hier”, zegt hij. Hij grapt: „Nou, dit is ’m, hoor.” Elke tegen hem: „Maar het gaat niet over jou hoor. Fijn hè?” Vandaag is de overdracht: hun dochters van twaalf en zeventien zijn deze week bij Elke, en hij komt oplaadkabels en een laptop brengen. „Iedereen wil hem altijd heel graag zien”, zegt Elke nadat ze de deur weer dicht heeft gedaan. „Ik heb al een miljoen interviews gehad over het grote vreemdgaan van hem. En dan wordt me  vaak gevraagd of ik het wel màg opschrijven. Of het niet erg is voor de kinderen. Dat zouden ze aan mannen denk ik niet vragen. Wat doet het vreemdgaan nou met jou, wordt me dan gevraagd. Maar daar gaat het boek nou specifiek niet over. Maar  ik snap wel dat het spannend is. Ik heb het ook gebruikt omdat het een spannend verhaal is.” De dag voor dit interview was ze naar de presentatie van Optimistische woede, een manifest van collectief Fixdit over seksisme in de literatuur.  Manon Uphoff schrijft erin dat van een vrouw nooit wordt verwacht dat ze de architect van het huis is, maar dat het altijd gaat over de bewoner die erin zit.  Foto Frank Ruiter
 Elke is pas sinds een paar jaar heel erg bezig met de invloed van haar vrouw-zijn op de loop van haar leven. Dat ontrafelt ze ook in haar werk, op dezelfde zoekende manier die ze tijdens het praten hanteert. „Ik heb nooit echt laten zien wie ik ben. Ik heb geleerd om de ander te behagen. Niet om authentiek te zijn. Dat is wat meisjes hebben geleerd. Het is wat mij heel erg is ingeprent waar ik vandaan kom: meisjes zijn minder waard, ze moeten lief, aardig, leuk en behulpzaam zijn. Dat minderwaardigheidscomplex zit diep in mij, en dus ook in de meeste vrouwen verankerd. We willen pleasen.” In Ik nog wel van jou schrijf je dat je moeder je op bed vastbond om zelf naar het café te gaan. „Ja. Maar toen was ze twintig hè. Het gebeurde één keer. Zij wilde uitgaan omdat haar vrienden haar anders saai zouden vinden. Een heel herkenbaar motief. Ze bond me niet constant vast hoor.” Hoe oud was jij toen ook alweer?  „Toen ik vastgebonden werd?” Ze lacht, en grapt: „Ik werd mijn hele jeugd vast gebonden, is dat gek? „Ik zal wel een baby zijn geweest, of een jaar of twee. Iemand die wel kan lopen of opstaan.” Ze benadrukt dat haar ouders heel jong waren toen Elke werd geboren, en dat de moeder van haar moeder het net zo deed: familiepatronen. Het ging mij in die scène om het beeld dat ik onder dezelfde riemen was vastgegespt als mijn moeder zelf vroeger.” Een recensent noemde je nieuwe vriend, die je in Wie is die vrouw? opvoert, een hork.  „Als je een nieuwe liefde hebt is niet alles meteen goed. Je  komt  onherroepelijk iets tegen waar je geen zin in hebt. Dat hoort erbij, en dat schrijf ik op. In het echte leven hebben mijn vriend en ik het werkelijk overal over. Om maar niet in dezelfde valkuil te vallen als vroeger.  „Mijn boek is absoluut niet bedoeld als een loutering. Ik schrijf juist alles op wat schuurt en moeilijk is. Het lelijke wat mensen liever niet willen bespreken. Van anderen en mezelf.” Ook in haar eerdere boeken, twee verhalenbundels en twee  romans, deed ze dat. „In het verhaal ‘Lastmens’, over een moeder die doet alsof ze au pair is van haar eigen kind, zoom ik in op het gevoel van gevangen zitten  in het  moederschap. „Soms verbazen mensen zich over mijn verhalen, een vrolijk lachend iemand die ook heel duister is. Mijn parallelle wereld, de wereld waar je inspiratie vandaan haalt, is van nature best wel duister, terwijl mijn echte wereld vrij licht is.” Als je een nieuwe liefde hebt, kom je onherroepelijk iets tegen waar je geen zin in hebt „Kijk”, zegt Elke, „de zon breekt door.” We gaan naar buiten. Als haar dochters straks uit school komen, wordt het wat vol in de woonkamer.  We lopen eerst langs kleine huizen met groene deuren, en maken een wandelingetje dat voert door een groen nat park, en iets verder langs bruine flats. Op het lege marktplein van een grijzig winkelcentrum in Amsterdam-Noord staat Elke Geurts ineens stil. Ze maakt een ‘v’ van haar armen. „Het gaat erom dat je durft. Durven is wat het leven de moeite waard maakt.” Ze lacht een aanstekelijke lach. „Ik heb wel een poos stilgestaan denk ik.” Hoe lang dan? Weer die lach. „Nou, wel de eerst vijftig jaar van mijn leven zo’n beetje.” Ze is 49. „Ik durfde zo ongeveer niks hè.” Ze durfde zichzelf niet te zijn, zegt ze, ze durfde geen kleine winkels in. „Dan was ik bang dat die mensen dachten: wat doet zij hier nou. Dat ze tegen me gingen praten.”  We lopen verder richting een middelgrote koffietent. „Ik durf nu meer. Dat is wel een belangrijk punt.” Een en ander is gaan veranderen, gaan schuiven, na  de scheiding. Toen werd ze gedwongen om echt naar zichzelf te kijken. Eenmaal in de koffietent gaat Elke Geurts eerst naar de wc. Terwijl ze nog terugloopt naar het tafeltje, begint ze te praten. „Weet je waar het denk ik mee te maken heeft?” Ze bedoelt: de zin van het leven. Nou? „Met ver-bin-ding.”  Ze legt nadruk op elke lettergreep. „Om dat lelijke woord maar eens te noemen. Maar toch heeft het heel veel te maken met of het leven de moeite waard is. En of je jezelf verbonden voelt met jezelf en met de ander. Daar heeft het mee te maken. Ik voel mijn leven gaandeweg steeds een beetje meer. „Hoe meer je durft te laten zien, hoe meer de ander laat zien en hoe interessanter het wordt. Hoe minder je laat zien, hoe geslotener de ander is. Dat wat je verbergt, gaat etteren, last veroorzaken. Die verborgen kant wil ik  laten zien in mijn werk.”  Kort daarna vertelt ze min of meer en passant dat ze „natuurlijk” haar hele jeugd medicijnen heeft gebruikt. Vanwege  epilepsie kreeg ze  tussen haar veertiende en haar negentiende een maximale dosis carbamazepine. „Terwijl dat juist de jaren zijn waarin je erachter komt wie je wilt zijn en waarin je leert verhouden tot andere mensen”, zegt ze. „Maar dat heb ik niet meegemaakt, want ik lag helemaal plat.”  Foto Frank Ruiter Toen ze eenmaal het huis uitging stopte ze direct. „Het voelde meteen alsof ik al die jaren onder een grijze deken had geleefd.” Maar de epileptische aanvallen begonnen weer. Op een avond verdronk ze bijna in bad, maar ze verkoos dat risico boven het afgevlakte gevoel van ervoor. „Ik kon best wel leven met dat soms neervallen. Maar toen werd ik zwanger, en dan kan dat niet meer zomaar. En je kunt niet even ‘weg’ zijn als je met een kind op de trap loopt.” Sindsdien neemt ze een lagere dosis, waarvan ze nog niet precies weet wat de impact ervan is op haar gevoelsleven. „Ik ben sinds kort weer aan het afbouwen omdat ik wil leven met meer gevoel.” Ze neemt een slok van haar espresso. „Dichterbij komen is de bedoeling van mijn leven”, zegt ze. Hoe merk je dat je dichter bij ‘iets’ staat?  „Omdat ik dan middenin het moment zit. Ik maak de werkelijkheid echt mee, zonder er een verhaal van te maken.” Een week later stuurt Elke een mail van 868 woorden. Ze heeft het idee dat ze niet helemaal goed heeft uitgelegd wat voor haar het leven de moeite waard maakt. „Wat het leven voor mij de moeite waard maakt is: kijken, lezen, en schrijven. De lezer verwarren wil ik. Iets ongemakkelijks teweegbrengen. Door te schrijven, kom ik het dichtst bij waar ik zijn moet. In mijn werk durf ik makkelijker te tonen en te laten zien waar ik voor sta, dan in de werkelijkheid. Het is leuk om in mijn werk mijn hele wezen op het spel te zetten, een zekere onverschrokkenheid aan de dag te leggen, en grenzen op te zoeken met taal. Terwijl ik mezelf in het echt nog zo vaak anders, braver en vriendelijker, voordoe dan ik ben. Verschrikkelijk gewoon. Maar ik ben me er al wel veel meer bewust van.” Verderop in de mail: „Wat het leven voor mij de moeite waard maakt is je ergens in te verdiepen, ergens aandacht voor opbrengen. Alles wordt interessant als je er echt goed naar kijkt, bij stilstaat.” 
 Meer afleveringen</p>]]></description>
      <guid>https://www.nrc.nl/nieuws/2022/10/10/elke-geurts-durven-is-wat-het-leven-de-moeite-waard-maakt-2-a4144676</guid>
      <pubDate>Mon, 10 Oct 2022 00:00:00 +00:00</pubDate>
    </item>
    <item>
      <title><![CDATA[Emy Koopman: ‘Verliefdheid is destructief én creatief’]]></title>
      <description><![CDATA[<p>Voor Emy Koopman op tafel staan een pot thee en een schaaltje truffelkruidnoten, rechts van haar ligt in een boekenstapel De mythe van Sisyphus. Het boek van Albert Camus, waarin de onfortuinlijke Griek Sisyphus dagelijks een steen de berg op rolt, wordt vaak aangehaald in discussies over de zin van het leven. Sisyphus’ leven is evident absurd, maar toch gaat hij door – net als wij.  Het ligt er toevallig, Koopman is er nog maar net in begonnen. Ze slaat het boek open en leest voor wat daar staat. „Er bestaat maar één werkelijk filosofisch probleem en dat is de zelfmoord. Beoordelen of het leven wel of niet de moeite waard is om geleefd te worden…”, nu moet ze lachen, „is antwoord geven op de fundamentele vraag van de filosofie.” We zitten hier om precies die vraag te bespreken: wat maakt het leven de moeite waard? We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.  Voor Koopman, schrijfster van onder andere drie romans, is dat niet iets waar ze veel over nadenkt. „Je bent er nou eenmaal, waarom moet je je afvragen of het leven wel of niet de moeite waard is? Dan zou je, zoals Camus hier ook voorstelt, zelfmoord echt als serieus alternatief moeten zien voor voortleven. Dat vind ik nogal hypothetisch. Ik denk dat mensen dat alleen als alternatief zien als ze in heel benarde fysieke of psychische omstandigheden verkeren. Terwijl er door de dag heen toch altijd genoeg momenten zijn die enigszins aangenaam zijn, of gewoon neutraal.” In Koopmans boeken zijn de neutrale momenten in de minderheid. Haar personages hebben heftige gevoelslevens, zeker de hoofdpersoon in haar laatste boek, Tekenen van het universum (2022). Die hoofdpersoon is zijzelf. Verslag van een obsessie, luidt de ondertitel, en dat is het: minutieus onderzoekt Koopman haar obsessieve verliefdheid, enkele jaren geleden, op een Frans-Canadese fixer die ze ontmoet tijdens het maken van een reportageserie.  Beiden hebben ze een relatie, maar dat weerhoudt Koopman er niet van om – met medeweten van haar vriend – contact te onderhouden met de fixer en openlijk te hunkeren naar meer. Koopman beschrijft verliefdheid als een vorm van zelfverlies. In die zin vindt ze het fenomeen vergelijkbaar met een eetstoornis – in het boek beschrijft ze de ‘magerzucht’ uit haar tienerjaren. Ook vandaag maakt ze deze vergelijking. „Een eetstoornis is ook een voorbeeld van het uitoefenen van je wil, en op een gegeven moment gaat dat te ver en wordt dat een obsessie, dan verlies je jezelf. In veel stoornissen zit er een punt dat het niet makkelijk is om weer terug te gaan. Dat je echt in je verslaving zit, je drang.” En je ziet verliefdheid als zo’n verslaving? „Ja, dat kun je wel stellen, als je kijkt naar wat er in het brein gebeurt.” Je raakt je autonomie kwijt… „… ja, maar zolang het een tijdelijke staat is, is het de vraag hoe erg dat is. Waarom vinden wij het zo vreselijk om onze autonomie kwijt te raken? Volgens mij vinden we het erger dan we het zouden moeten vinden.” Waarom?  „Ik denk dat het heel erg past in een productiegedreven maatschappij dat het belangrijk is dat je altijd de controle over jezelf houdt. Maar dat is natuurlijk een illusie. Er kunnen altijd omstandigheden zijn waardoor die controle wegvalt. En het is soms ook nodig om de controle op te geven. Ik denk dan gelijk aan carnaval. Een bepaalde mate van orde kan alleen bestaan bij gratie van een chaos daarbuiten.” Ik vind het heel knap als mensen verliefdheid op verliefdheid stapelen Je beschrijft verliefdheid in je werk als „levensbevestigend”, een „kracht die onze zintuigen op scherp zet”. En: „Als we verliefdheid moe zijn, zijn we levensmoe.” Op die manier klinkt het als iets prachtigs, zelfs als iets noodzakelijks. Niet als iets problematisch.  „Het is en-en, hè. Het is destructief én creatief, het is allebei. Daarom is het ook levensbevestigend, want het leven is dat ook. Freud had het over eros en thanatos, levensdrift en doodsdrift, die bestaan naast elkaar.” Verliefdheid kan ervoor zorgen dat alles om je heen je meer aanspreekt, beschrijf je. Wat moet je daarmee als je tegelijkertijd bedenkt dat je niet altijd verliefd kunt zijn?  „Dat openstaan voor de wereld, die blik, die kun je wel meenemen in het dagelijks leven als de verliefdheid weg is. Het is dan alleen niet zo overrompelend.” Koopmans leven is sinds de obsessie tot rust gekomen. Ze is gaan samenwonen met haar vriend, bij wie ze ook tijdens de verliefdheid niet weg wilde. Verliefdheid en een relatie kunnen naast elkaar bestaan, ook al is het een risico, zegt ze: „Je kunt dingen kapot maken die je niet kunt repareren.” Hoe kijk jij dan naar jouw toekomst? Hoop je dat je weer verliefd wordt op iemand? „Nee, ik ben nou wel moe. Ik ben eigenlijk wel heel tevreden op het moment. Ook al ben ik overspannen geraakt het afgelopen jaar. Ik vind veel troost in de moestuin en überhaupt in de plantenwereld, die is stiekem minstens zo interessant als menselijke verhoudingen.” Foto Frank Ruiter
 Denk je dat zo’n manische verliefdheid bijna onvermijdelijk wordt opgevolgd door het tegendeel? „Er waren andere omstandigheden die tot die overspannenheid hebben geleid. Maar het is in principe wel het logische proces dat je naar beneden moet vallen.” Zijn er andere dingen in het leven die je zo kunnen optillen als verliefdheid? „Ik denk het wel. De filosoof Georges Bataille heeft het over verschillende vormen van het ervaren van de roes, de extase. Dans, muziek, dronkenschap. Maar ook literatuur noemt hij daar, poëzie. Ook daar kun je door meegesleept worden, alleen niet maandenlang. En dat is maar goed ook, want je wíl er ook weer uit.” Verlang je ook op andere gebieden naar dingen die net buiten je bereik liggen?  „Dat is een beetje aan het veranderen. Ik had vroeger sterker de behoefte om met het schrijven prijzen te winnen en vertalingen te krijgen, en nu denk ik: maar waarom eigenlijk? Ik wil gewoon mooie dingen maken. Ik heb mijn ambitie de afgelopen tijd wat getemperd.” Verlangen is wel wat de mens voortdrijft. „Ja, zeker. En daarom zitten we nu in de problemen, toch, als mensheid? Daar moeten we allemaal mee om zien te gaan. We moeten kunnen leven, en verlangen, en verkwisten ook – het leven is verkwistend. Maar hoe kun je verkwisten zonder destructief te zijn? Dat is de cruciale vraag, ook bij verliefdheid. Dat destructieve vormt een deel van de aantrekking.” Ik moet denken aan een boek van Richard Klein over roken. Hij schreef dat sigaretten zo aantrekkelijk zijn juist vanwege hun dodelijkheid.  „Ja. Dat flirten met de dood, dat vinden we, velen van ons, spannend en begeerlijk. Dat je je dan ook weer levendiger kunt voelen. Ik ken die romantische inslag, maar… de romantiek van jezelf kapot roken is leuk totdat je longkanker krijgt.” Buiten onweert het, de kat ligt opgekruld op de bank, Emy Koopman zet nog een pot thee op tafel. Het is tijd om de rechtstreekse confrontatie aan te gaan met de vraag: wat maakt het leven de moeite waard? „Ik heb tijdens mijn studie psychologie eens nagedacht over welke waarden ik belangrijk vind. Waarden die je door een langere periode heen kunnen tillen, zodat je niet alleen van aangenaam moment naar aangenaam moment leeft. Ik had schoonheid en rechtvaardigheid als waarden geformuleerd, en dat is niet veranderd. Die vind ik belangrijker dan bijvoorbeeld vrijheid. Als je vrijheden inlevert, zoals met corona, dan heb je die schoonheid nog om op terug te vallen, die is dan nog steeds troostend. Terwijl, als er helemaal geen schoonheid meer is, dan vind ik het leven niet meer de moeite waard.” In Tekenen van het universum beschrijft Koopman hoe ze tijdens een treinreis door Canada, onderweg naar de fixer, overvallen wordt door de schoonheid van het uitzicht: ze ziet kleine vosjes uit hun holletjes springen en door de lucht vliegen. „Het glas valt weg, de afstand valt weg en alles is deel van mij, alles is in mij, elke grasspriet en elk goudglanzend haartje waar de wind doorheen blaast.” Het is een lyrische, bijna manische scène. In hoeverre speelde het een rol dat je toen verliefd was? „Ik denk dat dat het versterkt, maar ik heb wel enigszins vergelijkbare ervaringen gehad op momenten dat ik niet verliefd was. Bijvoorbeeld toen ik als tiener het gebouw van de Wiener Secession binnenliep, daar bevindt zich in een verder witte ruimte een fries van Gustav Klimt met zwevende figuren. Dat vond ik zo mooi en zo onverwacht, dat was die puur esthetische ervaring van overspoeld worden. Vaak gebeurt het ook door iets in de natuur. Iets plots.” Je wil niet parasiteren op de maatschappij, je wil netjes bijdragen    Zoals? „Er was een moment in Edmonton, wat voor de rest niet de meest prachtige stad van Canada is, dat de lucht heel donker werd, donkerpaars, ik wandelde van de stad terug naar het hostel waar ik zat, en toen sprong er ineens een gigantische haas over de stoep. Of de keer dat ik met vrienden een roadtrip maakte door Amerika, we gingen lukraak van plek naar plek op de kaart, en toen hadden we bedacht dat we naar Moab in Utah zouden gaan. We kwamen daar en de lucht was weer zo diep donkerpaars. Dat, in combinatie met het fel rode gesteente dat aan weerszijden van de weg oprijst. Je verwacht het niet, en dan ben jij even weg en is er alleen maar die ervaring van schoonheid.” Hoe zou je zo’n ervaring noemen? „Ik denk dat zo’n esthetische ervaring vergelijkbaar is met een mystieke ervaring. In beide gevallen raak je overspoeld door de volle glorie van het bestaan en ben je ratio, je ik-gevoel even kwijt.” Foto Frank Ruiter Hoe is rechtvaardigheid iets wat een rol speelt in je alledaagse leven? „Sowieso in persoonlijke keuzes. Als je weet dat wat je in je dagelijks leven doet bijdraagt aan onrechtvaardigheid, moet je daar iets aan proberen te veranderen. Dat is ontzettend ingewikkeld in ons systeem. Ik weet ook niet hoe deze truffelkruidnoten zijn gemaakt.” Ze lacht. „Het gevoel van rechtvaardigheid was ook een reden om onderzoeksjournalistiek te gaan doen naast het romans schrijven. Maar het idee dat je daarmee een rechtvaardiger samenleving krijgt, daar ben ik een beetje van teruggekomen. Ik was gedesillusioneerd door het Toeslagenschandaal, toen de regering opstapte en weer terugkwam.” Voel je een morele plicht om je nuttig te maken? „Ja. Ik heb eigenlijk altijd meerdere dingen tegelijkertijd gedaan. Als ik alleen artistiek bezig ben, voelt dat niet nuttig genoeg. Dat idee dat je niet wil parasiteren op de maatschappij, dat je netjes wil bijdragen, zit wel diep.” Voel je je niet nuttig als lezers mailen dat ze je boek mooi vonden?   „Jawel, iemand vertelde me dat het boek haar was aangeraden door haar psychiater, en dat ze er zoveel aan had gehad. Toen dacht ik: wat mooi, ik ben dan wel geen therapeut geworden, maar op deze manier…” Het is grappig dat je juist schoonheid en rechtvaardigheid noemt als noodzakelijk voor een waardevol leven. Ken je de roman Either/Or van Elif Batuman? De hoofdpersoon daarin vindt dat ze moet kiezen tussen het ethische en het esthetische, precies die twee waarden. „Ik ken de roman niet, maar wel dat onderscheid, en ik denk dat je beide nodig hebt: zonder het esthetische wordt alles dor en levenloos, zonder het ethische krijg je wreedheid en decadentie. En ik zie dat schrijvers geregeld het esthetische boven het ethische verkiezen, en zichzelf ook boven de wet verheffen. Dan denk ik: nee. Dat vind ik niet kunnen. Ik denk dat dat misschien ook deels is wat je bij Prometheus zag.”  Koopman vertrok afgelopen juni bij Prometheus nadat duidelijk werd dat uitgever Mai Spijkers werknemers intimideerde en vernederde. „Mai biedt auteurs wat ze willen, hij fêteert ze. En hij is een goed verhaal, die uitgeverij is een goed verhaal. Maar ondertussen worden daar mensen vernederd. Als jij inderdaad het esthetische boven alles stelt, dan is dat in lijn met jouw waarden. Ik begrijp ook dat sommige schrijvers in volle overtuiging zeggen: ja, dat is mijn uitgeverij. Maar ik vind het niet acceptabel van de mensen die publiekelijk, in columns bijvoorbeeld, andere waarden uitdragen, die wel over rechtvaardigheid gaan.” Mensen hebben toch ook een soort fascinatie voor mensen die sociale normen aan hun laars lappen. „Ja. Dat vind ik dus romantische dweperij, als het gaat om het schade toebrengen aan anderen: reuze spannend, totdat jij die ander bent. Dat vind ik dus niet terecht. Je boek, wat je hebt verzonnen, dat is je vrijplaats. Daar mag alles. Maar in je dagelijks leven heb je je toch enigszins te gedragen.” 
 Meer afleveringen</p>]]></description>
      <guid>https://www.nrc.nl/nieuws/2022/10/03/emy-koopman-verliefdheid-is-destructief-en-creatief-a4143933</guid>
      <pubDate>Mon, 3 Oct 2022 00:00:00 +00:00</pubDate>
    </item>
  </channel>
</rss>
