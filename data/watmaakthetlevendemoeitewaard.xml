<?xml version="1.0" encoding="utf-16"?>
<rss version="2.0">
  <channel>
    <title><![CDATA[Wat maakt het leven de moeite waard]]></title>
    <link>https://www.nrc.nl/rubriek/wat-maakt-het-leven-de-moeite-waard/</link>
    <description><![CDATA[Wat maakt het leven de moeite waard]]></description>
    <item>
      <title><![CDATA[Nicole van Dijk: ‘Ik pas het kleinere verhaal in het grotere geheel in’]]></title>
      <description><![CDATA[<p>Op 17 staat Muriel Kloek. Haar verhaal: met andere vrouwen uit haar wijk ging ze, ze is muzikant, vorig jaar als tegengeluid muziek maken bij een metrostation, toen er rellen dreigden uit te breken tegen de avondklok. Muriel Kloek woont in Bospolder-Tussendijken (Rotterdam-West). Op 25: Nawras en Noruddin Alweisi. Hun verhaal:  nadat hun beide bakkerijen in Aleppo waren verwoest, en het ouderlijk huis was getroffen door een bom, vluchtten de broers Alweisi en hun familie  naar Nederland. Aan de Schiedamseweg in Rotterdam-West zijn ze  nu een  banketbakkerij begonnen.   Op 1, maar de nummering is willekeurig: Dirck Slabbekoorn, supermarktmanager bij de Jumbo in Bospolder-Tussendijken. Zijn verhaal: volgens hem  „stelen mensen vaak eten uit  noodzaak –  en straf vergroot de problemen alleen maar”. Hij geeft  lezingen over armoede en  open hiring , iemand  aannemen ongeacht opleiding of ervaring.   We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. De drie verhalen, maar dan veel uitgebreider, staan in een speciaal daarvoor ontworpen krantje over de Rotterdamse wijk Bospolder-Tussendijken, de wijkcollectie-krant wordt hij genoemd.  De verhalen zijn ook online te vinden  en, belangrijker nog: je kunt met de mensen uit de verhalen kennismaken tijdens  daarvoor georganiseerde verhalencafés, verhalentafels of verhalenwandelingen. Met  mensen kortom uit je wijk die je als bewoner misschien wel eens opmerkt,  maar  zonder echt op ze te letten, en van wie je niks afweet. Daar is, vertelt Nicole van Dijk, een sociologisch begrip voor: publieke familiariteit.  „Doordat je  die gezichten min of meer kent, en ze kunt koppelen aan een plek, is er een gevoel van thuis zijn, van vertrouwdheid. En door die  wandelingen, of die cafés en die tafels,  of zelfs als je alleen maar even online kijkt, ga je  meer gezichten  herkennen. Als je dan ook nog de verhalen hoort, weet je veel beter wat er in je wijk gebeurt.”  We zitten in het aangenaam-rommelige kantoortje van de Rotterdamse Stichting Wijkcollectie, een twee jaar geleden begonnen initiatief om de samenhang in wijken te bevorderen. Gewoonlijk werken hier een stuk of vijf, zes mensen, door de grote ramen zonder vitrage kun je ze vanaf de straat bezig zien. Nicole van Dijk, directeur van de stichting,  is antropoloog, en heeft ook de kunstacademie gedaan, de illustraties in de wijkcollectie-krant zijn van haar. Ze werkte bij de sociale dienst, was een tijd zelfstandig illustrator en vormgever, daarna tien jaar lang curator in een museum.  Foto Annabel Oosteweeghel   Veel mensen hebben een verhaal,  maar zien dat zelf niet zo Nu leidt ze de  Stichting Wijkcollectie,  al lijkt het woord directeur  haar niet meteen te passen. Als je met haar praat, merk je de bescheidenheid van iemand die gewend is te luisteren naar de verhalen van anderen. Die bijvoorbeeld het door haarzelf in stripvorm gemaakte boek  Het Tilburgs Dierenpark  (2008) „een boekje” noemt, uit de tijd dat ze „nog niet supergoed kon tekenen, hoor”. Het boek ligt ook niet in het zicht op kantoor, ze heeft een exemplaar meegenomen van huis. Sla je het open, dan kom  je een voorwoord tegen van  cabaretier en liedschrijver Ivo de Wijs (Tilburg, 1945). Hij schrijft hoe hij in die dierentuin, „het lustoord van mijn jeugd”, voor het eerst een olifant zag: „Ik zag hoe de gigant zich voortbewoog op zijn enorme poten, ik zag de kop wiegelen, de slurf bedelen en de reusachtige drollen tevoorschijn komen.” Ook Nicole van Dijk komt uit  Tilburg. En je zou kunnen zeggen dat het op deze manier, in zulke beeldende zinnen je eigen geschiedenis opschrijven, haar heeft gebracht waar ze nu is.  Want   Het Tilburgs Dierenpark  is precies dát: het  anders niet vertelde verhaal van haar overgrootvader, haar grootvader en diens broers, die een tijdlang eigenaar waren van het intussen allang verdwenen dierenpark.  Hun verhaal: Cornelis van Dijk, de betovergrootvader, was een fabrieksarbeider die als hobby vogels hield, „die fokte hij in een schuurtje”, waarna de familie  zich van lieverlee ontwikkelde tot dierenhandelaren-in-goeden-doen, die echter herhaaldelijk werden tegengewerkt bij het realiseren van hun droom,  een dierentuin. Nicole van Dijk: „Toen de stad  op een gegeven moment een dierentuin wilde, had mijn familie daar wel oren naar. Maar de gemeente was meer gecharmeerd van Johannes Burgers van Burgers’ Dierenpark in Arnhem. Die familie, dat  waren gesoigneerde mensen,  geen arbeiders  zoals wij. Uiteindelijk heeft mijn familie het park overgekocht, en een tijdlang beheerd, maar ze voelden altijd verschil: voor  de hoge heren waren ze   maar eenvoudige mensen. Terwijl, de verhalen die mijn opa en mijn vader  vertelden over die dierentuin waren geweldig, je viel van de ene verbazing in de andere. Later dacht ik: ze hadden niet de mogelijkheid om die verhalen naar buiten te brengen. Ze hadden geen podium, maar vooral ook: ze zagen het zelf niet. En dat is bij veel mensen zo: ze hebben een verhaal, maar dat zien ze zelf niet zo. Het is mijn verhaal maar, wie wil dat nou horen – dat idee.”  Foto Annabel Oosteweeghel Ze maakte het boek –  „mijn opa overleed, toen mijn vader, ik dacht: als ik dit nu niet doe gaat het allemaal verloren” –  in de tijd dat ze werkte als illustrator. Later, in 2010, werd ze curator bij Museum Rotterdam, een stadsmuseum dat zo’n honderdduizend gebruiksvoorwerpen uit de afgelopen paar honderd jaar in beheer heeft. Twee jaar na haar komst sloot dat museum  de deuren, voor een periode van vier jaar. Daarna  ging het weer een paar jaar open, in nieuwbouw op een andere plek, waarna het vorig jaar alsnog sloot. Rotterdam heeft voor zijn stadsgeschiedenis nu alleen nog een klein museum over de oorlog, Museum Rotterdam ’40-’45 NU.  Erfgoed is alles wat we  belangrijk genoeg vinden  om de aandacht op te vestigen Hoe was dat, vier jaar lang werken in een museum zonder locatie? „In feite werkten we op verschillende locaties, verspreid over de stad. Zelf vond ik het een hele fijne tijd, maar dat kwam ook doordat mijn rol  van meet af aan een andere was.  Een  stadsmuseum verzamelt vooral uit giften en nalatenschappen, die als het ware vanzelf op je   pad komen. Of iemand belt: ik heb nog wat interessants voor jullie. Ik ben toen begonnen met: wat  verzameld zou moeten worden, is  wat  er nu in de wijken gebeurt. We hadden  een project dat   de stad als muze  heette –  wat leeft er in een wijk en hoe kunnen we dat  laten zien. Dat was dus anders dan hoe de meeste collega’s werkten, die  waren bijvoorbeeld conservator voor textiel, meubels of serviezen. Uiteindelijk is dit trouwens hoe veel meer stadsmusea zich ontwikkeld hebben, die zijn allemaal verhalen gaan vertellen.”  Maar meestal binnen muren, toch? „En dat  is ook wat een museum legitimiteit geeft, de financiering is altijd gebaseerd op de bezoekersaantallen. Maar een collectie in een gebouw is óók wat een museum tegenwerkt. Je kunt niet flexibel zijn, reageren op wat er  in de stad gebeurt. Zo’n collectie maakt werkprocessen ook  stroperig, het moet allemaal volgens bepaalde regels, je kan niet met je vingers aan de objecten zitten.” Maar goed, als mensen zeggen: jouw stad is een van de weinige grote steden zonder stadsmuseum, wat zeg jij dan? „Er is natuurlijk nog het deel dat gewijd is aan de oorlog. Maar ja, het is zeker gek. Het is ook vreemd hoe door de jaren heen met dat museum is omgegaan.” Het grootste project dat ze opzette voor Museum Rotterdam, en dat  onder haar leiding nog doorloopt, ook al is ze er geen curator meer,  is  Echt Rotterdams Erfgoed .  Ook daarvoor worden   verhalen van mensen uit de stad verzameld,  maar  die zijn niet gebonden aan een bepaalde wijk, en ook horen er geen  verhalenwandelingen bij. Wel werden ze een tijdlang op zaterdagmiddag  gepresenteerd in de nieuwe, later dus weer gesloten locatie van het museum.  Heb je het idee dat wat jij doet, het stadsmuseum als het ware vervangt? „In zekere zin wel, maar dat komt door mijn idee van wat erfgoed is  – en wat de functie daarvan kan zijn.” Hoe definieer jij erfgoed dan? „Erfgoed is volgens mij alles wat we belangrijk genoeg vinden  om er de aandacht op te vestigen en  voor de toekomst te bewaren. En dat betekent dus ook dat je het zelf kunt sturen, je kunt  ergens  aandacht  voor vragen en het op die manier tot erfgoed maken. Je hoeft niet te wachten tot iets erfgoed wórdt.”  En wat is dan een voorbeeld van gemaakt erfgoed? „Eigenlijk alles wat wij hier doen. Ken je het gedachtegoed van Hannah Arendt? Haar filosofische studie  Vita Activa ? De indeling in de arbeidende,  de werkende  en de handelende mens is een grote inspiratiebron voor mij. Daarin  maakt  de    werkende mens  spullen  om het leven aangenamer te maken – de gebruiksvoorwerpen van de gemaakte  wereld – maar is de activiteit die  ons tot mens maakt  niet  werken of arbeid, maar  handelen.  Dus als je  een theekopje bewaart als erfgoed  is dat niet omdat het zo makkelijk was om  uit te drinken,  maar omdat dat theekopje een belangrijk object was in een handeling tussen mensen. En dat is  wat wij hier doen: we leggen activiteiten vast waar mensen een betekenis aan ontlenen. Die geven we een podium, omdat het daarover gaat in een mensenleven. We slaan  verhalen  op,  maken foto’s, korte films.”  Activiteiten waar mensen een betekenis aan ontlenen, is waar het om gaat in een mensenleven Is het dan toch belangrijk om van iets immaterieels iets materieels te maken? „Het is eerder een ritueel, denk ik. Als iemand zijn verhaal vertelt,  dan krijgt hij of zij een embleem, een soort stempel, waarmee je op de foto gaat: dit is mijn verhaal, dit heb ik te vertellen. Want zichtbaarheid werkt bevestigend.”  Wat is dan je uiteindelijke doel? Mensen blij maken? De wijk opknappen? Verhalen bewaren? „Ons doel is dat mensen   eigenaar worden van hun leven.  You’ve got to own it  is daar een mooie uitdrukking voor: je moet je eigen verhaal omarmen, het het verhaal van jezelf maken. En dat begint altijd met het uitspreken van dat verhaal.” Je werkt vooral in de kwetsbare wijken van de stad. Waarom? „Als je kijkt naar de geschiedenis van de stad, dan is het erfgoed dat overblijft altijd verbonden aan de grote veranderingen – en hoe mensen daarmee omgingen. De industrialisatie, het bombardement:  dat soort grote verschuivingen leidden tot een herschikking in de samenleving. Dus als je nu kijkt: het neoliberalisme, hoe je woont, de energie-armoede –  vooral in kwetsbare wijken grijpen die ontwikkelingen  in levens in,    hebben mensen  verhalen over hoe ze daarop reageren, hoe ze daarmee omgaan.    Onze verhalen gaan niet over ‘toen had ik niks meer en alles was ellende’,  onze verhalen gaan over ‘ik was werkloos, of ik was ziek, en toen ben ik dit of dat gaan doen’.  Wat mensen kunnen, welke stap ze zetten: daar komt altijd weer een nieuwe beweging uit.” Is het niet ook een druppel op een gloeiende plaat, wat jullie doen? „Ja, maar ja, dat is natuurlijk alles. Als je alle leed en ellende… Die gaan wij natuurlijk niet oplossen.” Wat maakt het dan de moeite waard? „Dat mensen hun stem vinden en worden gehoord. Ja, dat is het denk ik:  door wat wij doen ontdekken mensen hun kracht, ze boren iets in zichzelf aan waarmee ze  weer een stap kunnen zetten.”  En voor jezelf? „Ik probeer te begrijpen hoe het grotere geheel werkt, door in te zoomen op het kleinere verhaal. En dat kleinere verhaal pas ik dan weer in het grotere geheel in, als  een soort puzzel. Dat helpt me de wereld om me heen beter te begrijpen – en me onderdeel te voelen van een geheel.”   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/10/31/nicole-van-dijk-ik-pas-het-kleinere-verhaal-in-het-grotere-geheel-in-a4146794</guid>
      <pubDate>Mon, 31 Oct 2022 00:00:00 +00:00</pubDate>
    </item>
    <item>
      <title><![CDATA[Marcel Fisser: ‘Altijd de gitarist: maar ik ben veel méér dan dat’]]></title>
      <description><![CDATA[<p>‘Ik ga stoppen.” Hij had de woorden uitgesproken na het optreden, tijdens een etentje met de band. Nog vóór de maaltijd, zoals hij zich had voorgenomen. Glas wijn erbij, het was al moeilijk genoeg. Er volgde een stilte. En toen de vragen. „En wij dan?” „Hoe nu verder?” „Wij zijn toch samen één?”  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Ze kenden elkaar al zó lang. Bijeengekomen als muzikale omlijsting van Ruth Jacott, vijfentwintig jaar geleden, daarna versmolten. Vaste begeleidingsband van Nick & Simon, Jan Smit, het tv-programma  Beste Zangers . Gespeeld met alle grote artiesten in Nederland en Vlaanderen, minimaal vijf dagen per week samen op pad. Drie, vier tours tegelijk. Pop, rock, jazz, klassiek, country, latin, levenslied, metal: alles feilloos. Repeteren? Niet nodig. Als de een begint, weet de ander wat-ie moet doen. De bassist, steady. De drummer, retestrak. De backing vocals, kleurmakers. De toetsenist, alleslijmer. De blazers, zelfverzekerd.  En hij dus, Marcel Fisser, de ingetogen gitarist die het geheel overziet, tevens leider van de Marcel Fisserband, de meest bekende begeleidingsband van het land. Fisser heeft het die avond zijn medebandleden geprobeerd uit te leggen. Dat hij erachter is gekomen dat hij méér is dan zijn instrument. Dat hij pas nu weet wie hij is, en wat hij belangrijk vindt, als mens, en dat een rol nóg meer op de achtergrond hem beter past.  Nu, driekwart jaar later,  is  hij nog niet gestopt. En dat gaat-ie ook niet, voorlopig.  Fisser  gaat vooral mínder spelen, en de band blijft heus bestaan. Maar  zijn voornemen staat vast:  een nieuwe weg.  Maar je weet hoe het kan gaan met pensioen: opeens ben je dood „Ah, hier heb ik ’m.” Marcel Fisser rommelt wat tussen de spullen in het drumhok van zijn zoon en trekt er eentje uit. Een Otwin Harmony uit de jaren vijftig. „Kijk, z’n naam staat erop: N.F. Diets. Dat was m’n opa Nappie.” Hij draait even aan het stemmechaniek en slaat wat akkoorden aan, gezeten op een bureaustoel in zijn thuisstudio, te bereiken via de bijkeuken. „Deze gitaar was de eerste die ik ooit hoorde.” Wanneer Fisser als klein jochie met z’n ouders op visite kwam, op de flat in Amersfoort, zat opa Nappie altijd te spelen, op de bank. Beetje neuriën erbij. Jazzy-, countryachtig. En het waren niet eens zijn noten die Fisser zo raakte, maar de manier waaróp. Het gevoel dat  zijn opa erin legde. In die toon, denkt hij, achteraf, zat de levensgeschiedenis van zijn opa. Indonesië. Het Jappenkamp. Nederland. Nieuwe start. Aanpassen. Niet opvallen. Nooit erover praten. „In zijn liedjes klonk verdriet, hoop, melancholie. Misschien is dat wat ik toen heb gehoord, of gevoeld.” Gaat het bij muziek om horen of om voelen?  „Als ik écht geraakt word, dan voel ik het. Kippevel. Tranen in m’n ogen.” Heb je dat nog wel eens? „Ja, heel vaak.” Wanneer?  „Meestal live, als er iets intens gebeurt op het podium. Dat is de magic hè. Dat proberen wij als band ook te bereiken. We hebben een goeie energie samen dus soms gebeurt het. Maar je weet nooit wanneer. En soms gebeurt het ook niet, terwijl je precies hetzelfde speelt. Dan lockt het nét niet. Of het ene bandlid zegt na afloop ‘fantastisch!’ en de ander ‘verschrikkelijk!’” Terwijl je toch allebei hetzelfde hoort? „Ja, maar je vóélt dus niet hetzelfde. Dat is het verschil.” En wat is dan precies die magic?  „Nou, ik weet het niet. Ik wíl het ook eigenlijk niet weten. Want dan…” Een verlangen, ook dat zat in de gitaartoon van zijn opa Nappie. Eenmaal in Nederland had hij, zoals meer Indische Nederlanders, gekozen voor zekerheid. Een baan bij de overheid tot zijn pensioen, en daarna terug naar Indonesië. Dat was zijn droom. „Maar je weet hoe het kan gaan met pensioen: opeens ben je dood.”  Het was een moment in het leven van Marcel Fisser waarop hij besefte: niet wachten op later, het leven is nu. Nog zo’n moment: het vroege overlijden van zijn vader, 42 jaar. Fisser, negen jaar oud, weet amper nog iets van die tijd, maar volgens zijn moeder zat hij daarna alleen nog maar achter de gitaar. Hele dagen op zijn kamer, lp van de Eagles op, cassettebandjes met countrymuziek, alles meespelen.  Spelen, spelen, spelen, dat was het enige wat Fisser in zijn leven wilde. Hij had niets met school, deed acht jaar over de mavo, daarna nog een poging tot havo – wens van zijn moeder – en toen het conservatorium. En overal waar hij maar kon, spelen. Aanvankelijk op bruiloften en partijen en later, via Willeke Alberti, ‘het circuit’ in. Altijd op alles ja zeggen want alles was altijd leuk. Zoveel mogelijk uit het leven  halen, ook dat zat erachter. Omdat hij dacht vroeg dood te gaan, net als zijn vader – „zoiets haal je dan in je hoofd hè.”  Wanneer is je speelstijl gevormd? „Op het conservatorium werd ik opgeleid tot gitarist-gitarist. Daar leerde ik heel technisch spelen en was ik gitaristisch op m’n best. Maar pas daarna ga je je eigen stijl ontwikkelen en word je muzikant.” Een instrument, is dat een verlengstuk van de persoon? „Ja.”  En jij bent… „Geen schreeuwer. Je hebt mensen die in het dagelijks leven graag op de voorgrond staan. Die doen dat ook op hun gitaar. Lange solo’s, veel noten. Maar ik ben er niet zo van. Ik hoef ook niet per se een solo te spelen, helemaal niet. Ik ben eigenlijk niet zo’n prater, ook niet op de gitaar.” En als je dan praat… „Dan moet het raak zijn. Ik ben in de loop der jaren steeds meer gaan weglaten. Alleen de noten spelen die er toe doen. Die proberen in de kern te raken.” Bescheidenheid, is dat een vereiste in een begeleidingsband? „In een  band heb je verschillende karakters nodig, dat is juist goed.  Onze drummer is een  druktemaker, onze  blazers zijn het ook. Die stáán. Nooit twijfel in hun toon. Maar het belangrijkste is: wij kunnen allemaal in dienst spelen van de artiest die we begeleiden. Wij kunnen onszelf helemaal wegcijferen, ons inleven in de muziek van een ander.” Empathisch vermogen. „Ja, muzikaal. En dat kunnen we direct, al de eerste keer dat we met een artiest samenspelen. Hoe wil-ie klinken, wat wil-ie horen, hoe laten we al het overbodige weg om te komen tot de kern?” Wat is het manco van overbodigheid? „Nou, dat je de boodschap mist. Dat je als luisteraar de zanger wel hoort zingen, maar raakt afgeleid door de pianist, de gitarist, de drummer. Dat er in de muziek veel te veel gebeurt.”  Het gaat om de kern. „Ja, het gaat om de kern.” En lukt dat ook in je dagelijks eigen leven? Glimlach: „Steeds beter”. Nederland telt niet zoveel achtergrondbands op zo’n hoog niveau, dus wie goed is wordt veel gevraagd. Al jaren ontvangt Marcel Fisser dagelijks verzoeken in zijn mailbox – Toertje? Optreden? Masterclass? Inspelen? – en zowat op alles zei hij altijd ‘ja’. Ochtend, middag, avond: altijd muziek. En toen hij vader werd – twee kinderen – zette hij misschien nog wel een tandje bij. Want welke muzikant heeft er nou bestaanszekerheid? Steevast haalde hij de kinderen tussen de middag op van school, maar verder was de afspraak: hij de carrière, zijn vrouw – met wie hij 38 jaar samen is – thuis.  Het heeft hem een bungalow in Leusden opgeleverd die groot genoeg is om tuinconcertjes te organiseren. Alain Clark, Ruth Jacott, Tim Akkerman; in de coronazomers kwamen ze allemaal langs. En in zijn studio hangen de muren vol met gouden platen. Liedjes waaraan hij heeft meegewerkt, alle soorten vaderlandse hits, van Gerard Joling – 10.000 verkochte singles – tot aan Davina Michelle – 60.000.000 streams. Ik vond het héérlijk, ’s avonds op de bank met mijn gezin. Netflix!  Muziek maken heeft nooit gevoeld als werken, nog steeds niet. En dat heeft Fisser ook zijn kinderen meegegeven: als je iets té gek vindt, ga ervoor. Hoe vaak ziet hij niet mensen om zich heen die wél een diploma hebben gehaald en nóg niet weten wat ze moeten doen? Elke dag chagrijnig naar hun werk. Zijn zoon Micky, „die school ook verschrikkelijk vond”, is nu drummer in de band van Dré Hazes. Zijn dochter Jennifer runt een nagelsalon. „Ze zijn ervoor gegaan.” Foto Andreas Terlaak   Maar in de coronatijd, toen Fisser in één keer stilstond – teruggeschakeld van „vijf, zes avonden in de week spelen” naar nul – leerde hij ook andere kanten van zichzelf kennen. „Ik vond het héérlijk, ’s avonds op bank met m’n gezin. Netflix! Ik had nog nooit genetflixt, nóóit. Ik wist niet wat me overkwam… Thuis, samen met mijn vrouw, en met Jennifer, want haar nagelstudio was ook dicht. Gingen we samen een beetje sporten voor de tv. Elke dag koken. Altijd was ik alleen de gitarist geweest, de muzikant. Maar toen kwam ik erachter: ik ben veel méér dan dat. Ik ben ook vader, ik ben echtgenoot, buurman, vriend van sommige mensen. Ik werd me daar toen heel bewust van. En die kanten van mezelf, die wil ik niet meer kwijt.” Toen vorig jaar tussen twee lockdowns in alles weer even openging, waren de bandleden blij om weer te kunnen spelen, behálve Marcel Fisser. „De artiesten gingen door waar ze gebleven waren – zelfde grapjes, zelfde repertoire – alsof er niks gebeurd was. Maar ik was wél veranderd. Ik vond het niks. Het geluid was slecht, de  muzikanten uit vorm –  ikzelf ook. En ik kon me niet voorstellen dat… ik vond het gewoon niet léúk.” Wanneer heb je voor het eerst nee gezegd tegen een opdracht? „Met kleine verzoekjes gebeurde dat al. Maar een grote opdracht met iemand  die ik echt niet leuk vind? Voorheen had ik die aangenomen, maar ik doe het niet meer.”  Wat kan een artiest onaangenaam maken? „Wij bandleden staat erachter hè, op het podium, dat is een ander perspectief. Wij zien ook de vergankelijkheid. Artiesten komen en gaan. Er wordt heel snel veel geld verdiend, maar dat beïnvloedt ook mensen.” Je ziet artiesten… „Wegglijden, soms. Naast hun schoenen lopen. Staan er opeens vier managers omheen, om ze een watertje te geven. Dan denk ik: doe normaal. En sociale media helpen niet. Ze verdwijnen erin, laten zich erdoor afleiden omdat ze denken het nodig te hebben voor hun carrière. Likes, likes, likes.” En wat gebeurt er dan met karakters? „Dan raken we onze kern kwijt. Omdat alles daaromheen te groot wordt, letterlijk.” De kern, daar gaat het ’m om. En ja, de band heeft-ie nog even lief, de kippenvel als ze samen spelen is niet verdwenen, en er moet ook brood op de plank komen. Maar iets minder brood, beseft hij,  is ook prima.  Marcel Fisser heeft gekozen voor iets wat hem nú gelukkig maakt. Zijn gezin, de productie van grote muziekshows achter de schermen, zoals  Beste Zangers . En… Nashville, bakermat van de country, de muziek van zijn opa Nappie. „Ik ben er nog nooit geweest, maar alle muziek waar ik van hou, komt daar vandaan.” De komende maand gaat hij erheen, voor twee weken. Zijn uitgeverij heeft alles geregeld. Ontmoetingen met artiesten, met wie hij kan schrijven aan liedjes, en een grote auto. Klein vond-ie ook prima, maar status vinden ze    belangrijk in de VS. „Ik ben er geïntroduceerd als de man met de gouden platen in Nederland.” Welke gitaar neem je mee? „Deze…” Fisser trekt er eentje uit het rek, een akoestische. „Dit is een Santa Cruz, handgemaakt in Californië. M’n lievelingsgitaar. Klein, compact. Want ik ben ook maar een klein mannetje.” Hij slaat zijn arm eromheen en begint te pielen. Glimlach: „Hij staat mij gewoon goed.”   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/10/17/marcel-fisser-altijd-de-gitarist-maar-ik-ben-veel-meer-dan-dat-a4145409</guid>
      <pubDate>Mon, 17 Oct 2022 00:00:00 +00:00</pubDate>
    </item>
    <item>
      <title><![CDATA[Elke Geurts: ‘Durven is wat het leven de moeite waard maakt’]]></title>
      <description><![CDATA[<p>Elke Geurts heeft helemaal geen bruine tanden. Ze heeft wel een gulle lach met normaal gekleurde tanden, en heldere bruine ogen. Het gesprek begint in haar knusse huis met een kast bomvol boeken, die er schots en scheef in staan. Op de eettafel brandt een kaars en in de vensterbank staat een schaal met grote schelpen. De kater nestelt zich spinnend op de bank. Het regent al de hele dag. De herfst is begonnen. „Echt een dag om na te denken over het leven”, lacht Elke Geurts.  Die bruine tanden zijn een observatie van het zoontje van haar vriend, in  Wie is die vrouw? , haar nieuwste autobiografische roman, die gaat over de nasleep van een scheiding – háár scheiding. Het is de opvolger van  Ik nog wel van jou , dat in 2017 verscheen en een relaas is van een ontzettend liefdesverdriet. In beide boeken ontziet Geurts niets of niemand, inclusief zichzelf dus. De spanning die  Wie is die vrouw?  voortstuwt, is de late ontdekking dat haar ex-man tijdens hun huwelijk acht jaar een affaire heeft gehad. Maar eigenlijk is het boek „een zoektocht naar authenticiteit”, zegt Elke. „Ik onderzoek waar ik nu sta, en wie ik ben geworden, en ga na hoe dat zo gekomen is.” In haar boek voert ze een ik-figuur op en er is een „de vrouw”. „Die laatste staat voor alle kantjes in onszelf die we niet graag laten zien, die we willen verhullen, waar we het liever niet over willen hebben, waar we ons voor schamen. Het is onze schaduwzijde, lelijkheid, dat wat niet gezien mag worden.” Door haar op te voeren hoopt Elke Geurts zichzelf en de lezer „een beetje te bevrijden”. „Je mag er he-le-maal zijn met alles wat daarbij komt kijken.” Elke is schrijver, en dat weet ze al zo lang ze zich kan herinneren.   In je laatste boek zoek je naar hoe je jeugd je gevormd heeft. Wat heb je ontdekt? We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. „De jeugd van je ouders heeft je ook gevormd, en alles daarvoor ook. En dat je een vrouw bent en geen man, en de geschiedenis van alle vrouwen in de familie. Ik vind het interessant om die patronen te ontwarren. We worden allemaal heel erg gestuurd door onbewuste patronen. Pas als we ons ervan bewust worden, kunnen we ons ervan bevrijden. Dan is er meer keuze.”  Een van de patronen die je ontwart, gaat over hoe je je opstelt in bed. Je beschrijft een bef-scène waar je niet echt zin in lijkt te hebben. „Ik wilde machtsstructuren  weergeven, en welke situatie leent zich daar beter voor dan seks?  M., van de bef-scène, is een feministisch-type dat heel pro-vrouw is. Maar hij is tegelijkertijd opdringerig. Want hij zegt dat ze moet genieten, en hij zegt dat ze de deur niet open moet  doen terwijl de bel gaat en de hoofdpersoon dat zelf wel wil. Het is de man die bepaalt. En de vrouw blijft maar keurig liggen. Ik dacht nog wel dat ik na de scheiding een ander mens was geworden.” Omdat je nu met een feministische man samen bent. „Nee, omdat dat zo hoort te gaan na een scheiding. Je verrijst uit de as, dacht ik. Als een vrijer mens. Maar je gaat gewoon door waar je gebleven was. Of je komt dingen tegen die je eerder niet was tegengekomen. Er is niets veranderd, wilde ik met die scène zeggen. En als je er niets mee doet, kan er ook nooit iets veranderen. Ik heb mezelf gedwongen om gênante situaties op te schrijven.” Ik onderzoek waar ik nu sta, en wie ik ben geworden en ga na hoe dat zo gekomen is De bel gaat. „Oh dat is…” Elke doet de deur open. „Wat ben je nat.” Een man met een volle bos grijs haar zit op een elektrische fiets met een gestroomlijnd zwart frame en kijkt naar binnen. „O, is de journalist nog hier”, zegt hij. Hij grapt: „Nou, dit is ’m, hoor.” Elke tegen hem: „Maar het gaat niet over jou hoor. Fijn hè?” Vandaag is de overdracht: hun dochters van twaalf en zeventien zijn deze week bij Elke, en hij komt oplaadkabels en een laptop brengen. „Iedereen wil hem altijd heel graag zien”, zegt Elke nadat ze de deur weer dicht heeft gedaan. „Ik heb al een miljoen interviews gehad over het grote vreemdgaan van hem. En dan wordt me  vaak gevraagd of ik het wel màg opschrijven. Of het niet erg is voor de kinderen. Dat zouden ze aan mannen denk ik niet vragen. Wat doet het vreemdgaan nou met jou, wordt me dan gevraagd. Maar daar gaat het boek nou specifiek niet over. Maar  ik snap wel dat het spannend is. Ik heb het ook gebruikt omdat het een spannend verhaal is.” De dag voor dit interview was ze naar de presentatie van  Optimistische woede , een manifest van collectief Fixdit over seksisme in de literatuur.  Manon Uphoff schrijft erin dat van een vrouw nooit wordt verwacht dat ze de architect van het huis is, maar dat het altijd gaat over de bewoner die erin zit.  Foto Frank Ruiter   Elke is pas sinds een paar jaar heel erg bezig met de invloed van haar vrouw-zijn op de loop van haar leven. Dat ontrafelt ze ook in haar werk, op dezelfde zoekende manier die ze tijdens het praten hanteert. „Ik heb nooit echt laten zien wie ik ben. Ik heb geleerd om de ander te behagen. Niet om authentiek te zijn. Dat is wat meisjes hebben geleerd. Het is wat mij heel erg is ingeprent waar ik vandaan kom: meisjes zijn minder waard, ze moeten lief, aardig, leuk en behulpzaam zijn. Dat minderwaardigheidscomplex zit diep in mij, en dus ook in de meeste vrouwen verankerd. We willen pleasen.” In  Ik nog wel van jou  schrijf je dat je moeder je op bed vastbond om zelf naar het café te gaan. „Ja. Maar toen was ze twintig hè. Het gebeurde één keer. Zij wilde uitgaan omdat haar vrienden haar anders saai zouden vinden. Een heel herkenbaar motief. Ze bond me niet constant vast hoor.” Hoe oud was jij toen ook alweer?  „Toen ik vastgebonden werd?” Ze lacht, en grapt: „Ik werd mijn hele jeugd vast gebonden, is dat gek? „Ik zal wel een baby zijn geweest, of een jaar of twee. Iemand die wel kan lopen of opstaan.” Ze benadrukt dat haar ouders heel jong waren toen Elke werd geboren, en dat de moeder van haar moeder het net zo deed: familiepatronen. Het ging mij in die scène om het beeld dat ik onder dezelfde riemen was vastgegespt als mijn moeder zelf vroeger.” Een recensent noemde je nieuwe vriend, die je in Wie is die vrouw? opvoert, een hork.  „Als je een nieuwe liefde hebt is niet alles meteen goed. Je  komt  onherroepelijk iets tegen waar je geen zin in hebt. Dat hoort erbij, en dat schrijf ik op. In het echte leven hebben mijn vriend en ik het werkelijk  overal  over. Om maar niet in dezelfde valkuil te vallen als vroeger.  „Mijn boek is absoluut niet bedoeld als een loutering. Ik schrijf juist alles op wat schuurt en moeilijk is. Het lelijke wat mensen liever niet willen bespreken. Van anderen en mezelf.” Ook in haar eerdere boeken, twee verhalenbundels en twee  romans, deed ze dat. „In het verhaal ‘Lastmens’, over een moeder die doet alsof ze au pair is van haar eigen kind, zoom ik in op het gevoel van gevangen zitten  in het  moederschap. „Soms verbazen mensen zich over mijn verhalen, een vrolijk lachend iemand die ook heel duister is. Mijn parallelle wereld, de wereld waar je inspiratie vandaan haalt, is van nature best wel duister, terwijl mijn echte wereld vrij licht is.” Als je een nieuwe liefde hebt, kom je onherroepelijk iets tegen waar je geen zin in hebt „Kijk”, zegt Elke, „de zon breekt door.” We gaan naar buiten. Als haar dochters straks uit school komen, wordt het wat vol in de woonkamer.  We lopen eerst langs kleine huizen met groene deuren, en maken een wandelingetje dat voert door een groen nat park, en iets verder langs bruine flats. Op het lege marktplein van een grijzig winkelcentrum in Amsterdam-Noord staat Elke Geurts ineens stil. Ze maakt een ‘v’ van haar armen. „Het gaat erom dat je durft. Durven is wat het leven de moeite waard maakt.” Ze lacht een aanstekelijke lach. „Ik heb wel een poos stilgestaan denk ik.” Hoe lang dan? Weer die lach. „Nou, wel de eerst vijftig jaar van mijn leven zo’n beetje.” Ze is 49. „Ik durfde zo ongeveer niks hè.” Ze durfde zichzelf niet te zijn, zegt ze, ze durfde geen kleine winkels in. „Dan was ik bang dat die mensen dachten: wat doet zij hier nou. Dat ze tegen me gingen praten.”  We lopen verder richting een middelgrote koffietent. „Ik durf nu meer. Dat is wel een belangrijk punt.” Een en ander is gaan veranderen, gaan schuiven, na  de scheiding. Toen werd ze gedwongen om echt naar zichzelf te kijken. Eenmaal in de koffietent gaat Elke Geurts eerst naar de wc. Terwijl ze nog terugloopt naar het tafeltje, begint ze te praten. „Weet je waar het denk ik mee te maken heeft?” Ze bedoelt: de zin van het leven. Nou? „Met ver-bin-ding.”  Ze legt nadruk op elke lettergreep. „Om dat lelijke woord maar eens te noemen. Maar toch heeft het heel veel te maken met of het leven de moeite waard is. En of je jezelf verbonden voelt met jezelf en met de ander. Daar heeft het mee te maken. Ik voel mijn leven gaandeweg steeds een beetje meer. „Hoe meer je durft te laten zien, hoe meer de ander laat zien en hoe interessanter het wordt. Hoe minder je laat zien, hoe geslotener de ander is. Dat wat je verbergt, gaat etteren, last veroorzaken. Die verborgen kant wil ik  laten zien in mijn werk.”  Kort daarna vertelt ze min of meer en passant dat ze „natuurlijk” haar hele jeugd medicijnen heeft gebruikt. Vanwege  epilepsie kreeg ze  tussen haar veertiende en haar negentiende een maximale dosis carbamazepine. „Terwijl dat juist de jaren zijn waarin je erachter komt wie je wilt zijn en waarin je leert verhouden tot andere mensen”, zegt ze. „Maar dat heb ik niet meegemaakt, want ik lag helemaal plat.”  Foto Frank Ruiter Toen ze eenmaal het huis uitging stopte ze direct. „Het voelde meteen alsof ik al die jaren onder een grijze deken had geleefd.” Maar de epileptische aanvallen begonnen weer. Op een avond verdronk ze bijna in bad, maar ze verkoos dat risico boven het afgevlakte gevoel van ervoor. „Ik kon best wel leven met dat soms neervallen. Maar toen werd ik zwanger, en dan kan dat niet meer zomaar. En je kunt niet even ‘weg’ zijn als je met een kind op de trap loopt.” Sindsdien neemt ze een lagere dosis, waarvan ze nog niet precies weet wat de impact ervan is op haar gevoelsleven. „Ik ben sinds kort weer aan het afbouwen omdat ik wil leven met meer gevoel.” Ze neemt een slok van haar espresso. „Dichterbij komen is de bedoeling van mijn leven”, zegt ze. Hoe merk je dat je dichter bij ‘iets’ staat?  „Omdat ik dan middenin het moment zit. Ik maak de werkelijkheid echt mee, zonder er een verhaal van te maken.” Een week later stuurt Elke een mail van 868 woorden. Ze heeft het idee dat ze niet helemaal goed heeft uitgelegd wat voor haar het leven de moeite waard maakt. „Wat het leven voor mij de moeite waard maakt is: kijken, lezen, en schrijven. De lezer verwarren wil ik. Iets ongemakkelijks teweegbrengen. Door te schrijven, kom ik het dichtst bij waar ik zijn moet. In mijn werk durf ik makkelijker te tonen en te laten zien waar ik voor sta, dan in de werkelijkheid. Het is leuk om in mijn werk mijn hele wezen op het spel te zetten, een zekere onverschrokkenheid aan de dag te leggen, en grenzen op te zoeken met taal. Terwijl ik mezelf in het echt nog zo vaak anders, braver en vriendelijker, voordoe dan ik ben. Verschrikkelijk gewoon. Maar ik ben me er al wel veel meer bewust van.” Verderop in de mail: „Wat het leven voor mij de moeite waard maakt is je ergens in te verdiepen, ergens aandacht voor opbrengen. Alles wordt interessant als je er echt goed naar kijkt, bij stilstaat.”   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/10/10/elke-geurts-durven-is-wat-het-leven-de-moeite-waard-maakt-2-a4144676</guid>
      <pubDate>Mon, 10 Oct 2022 00:00:00 +00:00</pubDate>
    </item>
    <item>
      <title><![CDATA[Emy Koopman: ‘Verliefdheid is destructief én creatief’]]></title>
      <description><![CDATA[<p>Voor Emy Koopman op tafel staan een pot thee en een schaaltje truffelkruidnoten, rechts van haar ligt in een boekenstapel  De mythe van Sisyphus . Het boek van Albert Camus, waarin de onfortuinlijke Griek Sisyphus dagelijks een steen de berg op rolt, wordt vaak aangehaald in discussies over de zin van het leven. Sisyphus’ leven is evident absurd, maar toch gaat hij door – net als wij.  Het ligt er toevallig, Koopman is er nog maar net in begonnen. Ze slaat het boek open en leest voor wat daar staat. „Er bestaat maar één werkelijk filosofisch probleem en dat is de zelfmoord. Beoordelen of het leven wel of niet de moeite waard is om geleefd te worden…”, nu moet ze lachen, „is antwoord geven op de fundamentele vraag van de filosofie.” We zitten hier om precies die vraag te bespreken: wat maakt het leven de moeite waard? We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.  Voor Koopman, schrijfster van onder andere drie romans, is dat niet iets waar ze veel over nadenkt. „Je bent er nou eenmaal, waarom moet je je afvragen of het leven wel of niet de moeite waard is? Dan zou je, zoals Camus hier ook voorstelt, zelfmoord echt als serieus alternatief moeten zien voor voortleven. Dat vind ik nogal hypothetisch. Ik denk dat mensen dat alleen als alternatief zien als ze in heel benarde fysieke of psychische omstandigheden verkeren. Terwijl er door de dag heen toch altijd genoeg momenten zijn die enigszins aangenaam zijn, of gewoon neutraal.” In Koopmans boeken zijn de neutrale momenten in de minderheid. Haar personages hebben heftige gevoelslevens, zeker de hoofdpersoon in haar laatste boek,  Tekenen van het universum  (2022). Die hoofdpersoon is zijzelf.  Verslag van een obsessie , luidt de ondertitel, en dat is het: minutieus onderzoekt Koopman haar obsessieve verliefdheid, enkele jaren geleden, op een Frans-Canadese fixer die ze ontmoet tijdens het maken van een reportageserie.  Beiden hebben ze een relatie, maar dat weerhoudt Koopman er niet van om – met medeweten van haar vriend – contact te onderhouden met de fixer en openlijk te hunkeren naar meer. Koopman beschrijft verliefdheid als een vorm van zelfverlies. In die zin vindt ze het fenomeen vergelijkbaar met een eetstoornis – in het boek beschrijft ze de ‘magerzucht’ uit haar tienerjaren. Ook vandaag maakt ze deze vergelijking. „Een eetstoornis is ook een voorbeeld van het uitoefenen van je wil, en op een gegeven moment gaat dat te ver en wordt dat een obsessie, dan verlies je jezelf. In veel stoornissen zit er een punt dat het niet makkelijk is om weer terug te gaan. Dat je echt in je verslaving zit, je drang.” En je ziet verliefdheid als zo’n verslaving? „Ja, dat kun je wel stellen, als je kijkt naar wat er in het brein gebeurt.” Je raakt je autonomie kwijt… „… ja, maar zolang het een tijdelijke staat is, is het de vraag hoe erg dat is. Waarom vinden wij het zo vreselijk om onze autonomie kwijt te raken? Volgens mij vinden we het erger dan we het zouden moeten vinden.” Waarom?  „Ik denk dat het heel erg past in een productiegedreven maatschappij dat het belangrijk is dat je altijd de controle over jezelf houdt. Maar dat is natuurlijk een illusie. Er kunnen altijd omstandigheden zijn waardoor die controle wegvalt. En het is soms ook nodig om de controle op te geven. Ik denk dan gelijk aan carnaval. Een bepaalde mate van orde kan alleen bestaan bij gratie van een chaos daarbuiten.” Ik vind het heel knap als mensen verliefdheid op verliefdheid stapelen Je beschrijft verliefdheid in je werk als „levensbevestigend”, een „kracht die onze zintuigen op scherp zet”. En: „Als we verliefdheid moe zijn, zijn we levensmoe.” Op die manier klinkt het als iets prachtigs, zelfs als iets noodzakelijks. Niet als iets problematisch.  „Het is en-en, hè. Het is destructief én creatief, het is allebei. Daarom is het ook levensbevestigend, want het leven is dat ook. Freud had het over eros en thanatos, levensdrift en doodsdrift, die bestaan naast elkaar.” Verliefdheid kan ervoor zorgen dat alles om je heen je meer aanspreekt, beschrijf je. Wat moet je daarmee als je tegelijkertijd bedenkt dat je niet altijd verliefd kunt zijn?  „Dat openstaan voor de wereld, die blik, die kun je wel meenemen in het dagelijks leven als de verliefdheid weg is. Het is dan alleen niet zo overrompelend.” Koopmans leven is sinds de obsessie tot rust gekomen. Ze is gaan samenwonen met haar vriend, bij wie ze ook tijdens de verliefdheid niet weg wilde. Verliefdheid en een relatie kunnen naast elkaar bestaan, ook al is het een risico, zegt ze: „Je kunt dingen kapot maken die je niet kunt repareren.” Hoe kijk jij dan naar jouw toekomst? Hoop je dat je weer verliefd wordt op iemand? „Nee, ik ben nou wel moe. Ik ben eigenlijk wel heel tevreden op het moment. Ook al ben ik overspannen geraakt het afgelopen jaar. Ik vind veel troost in de moestuin en überhaupt in de plantenwereld, die is stiekem minstens zo interessant als menselijke verhoudingen.” Foto Frank Ruiter   Denk je dat zo’n manische verliefdheid bijna onvermijdelijk wordt opgevolgd door het tegendeel? „Er waren andere omstandigheden die tot die overspannenheid hebben geleid. Maar het is in principe wel het logische proces dat je naar beneden moet vallen.” Zijn er andere dingen in het leven die je zo kunnen optillen als verliefdheid? „Ik denk het wel. De filosoof Georges Bataille heeft het over verschillende vormen van het ervaren van de roes, de extase. Dans, muziek, dronkenschap. Maar ook literatuur noemt hij daar, poëzie. Ook daar kun je door meegesleept worden, alleen niet maandenlang. En dat is maar goed ook, want je wíl er ook weer uit.” Verlang je ook op andere gebieden naar dingen die net buiten je bereik liggen?  „Dat is een beetje aan het veranderen. Ik had vroeger sterker de behoefte om met het schrijven prijzen te winnen en vertalingen te krijgen, en nu denk ik: maar waarom eigenlijk? Ik wil gewoon mooie dingen maken. Ik heb mijn ambitie de afgelopen tijd wat getemperd.” Verlangen is wel wat de mens voortdrijft. „Ja, zeker. En daarom zitten we nu in de problemen, toch, als mensheid? Daar moeten we allemaal mee om zien te gaan. We moeten kunnen leven, en verlangen, en verkwisten ook – het leven is verkwistend. Maar hoe kun je verkwisten zonder destructief te zijn? Dat is de cruciale vraag, ook bij verliefdheid. Dat destructieve vormt een deel van de aantrekking.” Ik moet denken aan een boek van Richard Klein over roken. Hij schreef dat sigaretten zo aantrekkelijk zijn juist vanwege hun dodelijkheid.  „Ja. Dat flirten met de dood, dat vinden we, velen van ons, spannend en begeerlijk. Dat je je dan ook weer levendiger kunt voelen. Ik ken die romantische inslag, maar… de romantiek van jezelf kapot roken is leuk totdat je longkanker krijgt.” Buiten onweert het, de kat ligt opgekruld op de bank, Emy Koopman zet nog een pot thee op tafel. Het is tijd om de rechtstreekse confrontatie aan te gaan met de vraag: wat maakt het leven de moeite waard? „Ik heb tijdens mijn studie psychologie eens nagedacht over welke waarden ik belangrijk vind. Waarden die je door een langere periode heen kunnen tillen, zodat je niet alleen van aangenaam moment naar aangenaam moment leeft. Ik had schoonheid en rechtvaardigheid als waarden geformuleerd, en dat is niet veranderd. Die vind ik belangrijker dan bijvoorbeeld vrijheid. Als je vrijheden inlevert, zoals met corona, dan heb je die schoonheid nog om op terug te vallen, die is dan nog steeds troostend. Terwijl, als er helemaal geen schoonheid meer is, dan vind ik het leven niet meer de moeite waard.” In  Tekenen van het universum  beschrijft Koopman hoe ze tijdens een treinreis door Canada, onderweg naar de fixer, overvallen wordt door de schoonheid van het uitzicht: ze ziet kleine vosjes uit hun holletjes springen en door de lucht vliegen. „Het glas valt weg, de afstand valt weg en alles is deel van mij, alles is in mij, elke grasspriet en elk goudglanzend haartje waar de wind doorheen blaast.” Het is een lyrische, bijna manische scène. In hoeverre speelde het een rol dat je toen verliefd was? „Ik denk dat dat het versterkt, maar ik heb wel enigszins vergelijkbare ervaringen gehad op momenten dat ik niet verliefd was. Bijvoorbeeld toen ik als tiener het gebouw van de Wiener Secession binnenliep, daar bevindt zich in een verder witte ruimte een fries van Gustav Klimt met zwevende figuren. Dat vond ik zo mooi en zo onverwacht, dat was die puur esthetische ervaring van overspoeld worden. Vaak gebeurt het ook door iets in de natuur. Iets plots.” Je wil niet parasiteren op de maatschappij, je wil netjes bijdragen    Zoals? „Er was een moment in Edmonton, wat voor de rest niet de meest prachtige stad van Canada is, dat de lucht heel donker werd, donkerpaars, ik wandelde van de stad terug naar het hostel waar ik zat, en toen sprong er ineens een gigantische haas over de stoep. Of de keer dat ik met vrienden een roadtrip maakte door Amerika, we gingen lukraak van plek naar plek op de kaart, en toen hadden we bedacht dat we naar Moab in Utah zouden gaan. We kwamen daar en de lucht was weer zo diep donkerpaars. Dat, in combinatie met het fel rode gesteente dat aan weerszijden van de weg oprijst. Je verwacht het niet, en dan ben jij even weg en is er alleen maar die ervaring van schoonheid.” Hoe zou je zo’n ervaring noemen? „Ik denk dat zo’n esthetische ervaring vergelijkbaar is met een mystieke ervaring. In beide gevallen raak je overspoeld door de volle glorie van het bestaan en ben je ratio, je ik-gevoel even kwijt.” Foto Frank Ruiter Hoe is rechtvaardigheid iets wat een rol speelt in je alledaagse leven? „Sowieso in persoonlijke keuzes. Als je weet dat wat je in je dagelijks leven doet bijdraagt aan onrechtvaardigheid, moet je daar iets aan proberen te veranderen. Dat is ontzettend ingewikkeld in ons systeem. Ik weet ook niet hoe deze truffelkruidnoten zijn gemaakt.” Ze lacht. „Het gevoel van rechtvaardigheid was ook een reden om onderzoeksjournalistiek te gaan doen naast het romans schrijven. Maar het idee dat je daarmee een rechtvaardiger samenleving krijgt, daar ben ik een beetje van teruggekomen. Ik was gedesillusioneerd door het Toeslagenschandaal, toen de regering opstapte en weer terugkwam.” Voel je een morele plicht om je nuttig te maken? „Ja. Ik heb eigenlijk altijd meerdere dingen tegelijkertijd gedaan. Als ik alleen artistiek bezig ben, voelt dat niet nuttig genoeg. Dat idee dat je niet wil parasiteren op de maatschappij, dat je netjes wil bijdragen, zit wel diep.” Voel je je niet nuttig als lezers mailen dat ze je boek mooi vonden?   „Jawel, iemand vertelde me dat het boek haar was aangeraden door haar psychiater, en dat ze er zoveel aan had gehad. Toen dacht ik: wat mooi, ik ben dan wel geen therapeut geworden, maar op deze manier…” Het is grappig dat je juist schoonheid en rechtvaardigheid noemt als noodzakelijk voor een waardevol leven. Ken je de roman  Either/Or  van Elif Batuman? De hoofdpersoon daarin vindt dat ze moet kiezen tussen het ethische en het esthetische, precies die twee waarden. „Ik ken de roman niet, maar wel dat onderscheid, en ik denk dat je beide nodig hebt: zonder het esthetische wordt alles dor en levenloos, zonder het ethische krijg je wreedheid en decadentie. En ik zie dat schrijvers geregeld het esthetische boven het ethische verkiezen, en zichzelf ook boven de wet verheffen. Dan denk ik: nee. Dat vind ik niet kunnen. Ik denk dat dat misschien ook deels is wat je bij Prometheus zag.”  Koopman vertrok afgelopen juni bij Prometheus nadat duidelijk werd dat uitgever Mai Spijkers werknemers intimideerde en vernederde. „Mai biedt auteurs wat ze willen, hij fêteert ze. En hij is een goed verhaal, die uitgeverij is een goed verhaal. Maar ondertussen worden daar mensen vernederd. Als jij inderdaad het esthetische boven alles stelt, dan is dat in lijn met jouw waarden. Ik begrijp ook dat sommige schrijvers in volle overtuiging zeggen: ja, dat is mijn uitgeverij. Maar ik vind het niet acceptabel van de mensen die publiekelijk, in columns bijvoorbeeld, andere waarden uitdragen, die wel over rechtvaardigheid gaan.” Mensen hebben toch ook een soort fascinatie voor mensen die sociale normen aan hun laars lappen. „Ja. Dat vind ik dus romantische dweperij, als het gaat om het schade toebrengen aan anderen: reuze spannend, totdat jij die ander bent. Dat vind ik dus niet terecht. Je boek, wat je hebt verzonnen, dat is je vrijplaats. Daar mag alles. Maar in je dagelijks leven heb je je toch enigszins te gedragen.”   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/10/03/emy-koopman-verliefdheid-is-destructief-en-creatief-a4143933</guid>
      <pubDate>Mon, 3 Oct 2022 00:00:00 +00:00</pubDate>
    </item>
    <item>
      <title><![CDATA[‘Ik laat me overvallen door het moment’]]></title>
      <description><![CDATA[<p>Een carrièreswitch maken – het gebeurt vaker. Maar vermoedelijk niet onder kunstenaars. Jitske Schols (53) deed het wel. Ze stopte als fotograaf en werd van de ene op de andere dag schilder. Zoals ze  ook plotseling fotograaf werd na een loopbaan van twintig jaar als communicatieadviseur bij Schiphol, The Body Shop en een woningcorporatie.  Op haar tv-loze avonden maakt ze in die tijd collages van tekeningen en foto’s met een oud telefoontje. Als ze in 2012 naar Amsterdam-Noord verhuist én na een tijd als alleenstaande moeder een relatie krijgt, markeert ze het moment door eindelijk een goede camera te kopen.  Met haar spiegelreflex gaat ze op pad om dit stukje stad beter te leren kennen. Foto’s van straten en pleinen zet ze op Facebook. Met een vraag: ik ben nieuw hier, wie kan me iets vertellen over wat ik heb gefotografeerd? Het maakt veel los. „Mensen praten graag over vroeger.” Steeds vaker ook krijgt ze opdrachten aangeboden, die ze afhoudt omdat ze haar techniek ondermaats vindt, maar na een korte opleiding aan de Fotoacademie waagt ze de gok en zegt haar baan op.  Portretten gaan haar het beste af, ontdekt ze. Dat vinden anderen ook. In 2017 wint ze de Dutch Photographic Portrait Prize met  een mysterieus zwart-witportret van de half-Molukse Sora , uit  een serie over kinderen met een gemengde achtergrond . Onder wie ook haar eigen dochter Ayla, die  vaker zal opduiken in haar vrije werk. Rond die tijd begint ze portretten te maken voor  Het Parool  en andere kranten.   Jitske Schols werkt boven een garage waar oude Citroëns een tweede leven krijgen, tussen studio’s en koffiebarretjes.  Très  Amsterdam-Noord. De meeste doeken in haar atelier gaan straks naar het Stadsmuseum Harderwijk voor haar eerste expositie als schilder. Maar eerst nog even over de fotograaf.  Bij een reeks interviews in de Volkskrant portretteerde je mensen met hun ogen dicht. Dan laat je  iets belangrijks weg.  „Zelfs als iemand geen ogen zou hebben, kun je nog een portret maken. Maar ogen dicht was in overleg met de krant. ‘Enkel met het hart kan men goed zien’, schreef Saint-Exupéry in  De kleine prins . Naar binnen kijken was het idee bij die gesprekken over de zin van het leven.” Voor de krant fotografeerde je mensen over wie je al iets weet,  ze zijn min of meer bekend. En er hoort een geschreven tekst bij. Laat je je daardoor leiden? „Vaak is er nog geen tekst als ik de foto maak. Natuurlijk, bij een zwaar artikel ga ik geen schaterlachende foto leveren, dus ik wil de teneur van het interview wel weten. Maar ik ben geen planner, geen regisseur, ik laat me overvallen door het moment. De ziel proberen te vangen, zoals je fotografen wel hoort zeggen, klinkt als holle frase. Ik probeer contact te maken en te zien wat eruit ontstaat. Mensen zien vaak op tegen een sessie maar vaak gaat het vanzelf.  „Ik voel wel een grote verantwoordelijkheid. Het is intiem. Als je de digitale beelden later bekijkt, zie je werkelijk alles – wat er tussen je tanden zit, bij wijze van spreken. Dat gaat al door mijn hoofd bij het maken van het portret.”  De ziel proberen te vangen, zoals je portretfotografen wel hoort zeggen, klinkt als holle frase   Een deel van haar jeugd brengt ze door in de bossen bij Soest. Haar ouders wonen in het oude koetshuis van de buitenplaats Ewijkshoeve. „We woonden geïsoleerd en dat heeft me wel een  loner  gemaakt”, zegt ze. „Maar ik vind alleen zijn ook lékker. Ik heb nog de toneelschool overwogen, maar het punt was dat ik niet op een podium durfde. Ik voel me meer op mijn gemak achter een camera, in mijn atelier. Mijn eigen gang gaan.”  Het ‘grote huis’, een witte kolos met zuiltjes, was destijds eigendom van haar overgrootouders en kent een bonte reeks eerdere bewoners, onder wie een broer van koning Willem III en een zeepfabrikant. En de schilder Willem Witsen, die er plezier maakte met de bevriende schrijvers en schilders die als ‘De Tachtigers’ vanaf 1880 de kunsten (en het leven) wilden opschudden.  Over Willems zuster Anna, die zichzelf daar op 34-jarige leeftijd in de vijver verdronk, hoort Schols pas later. „Ik dacht: hoe kan het dat  iemand op zo’n prachtige plek, waar ik zelf veel geluk heb ervaren, zo ongelukkig is geweest? Haar verhaal heb ik altijd bij me gedragen. Ik wilde  proberen  in beeld te vertellen wat haar daartoe bracht.” ‘Songs for soprano’  (2019) wordt Schols’ eerste ‘foto-essay’. Over een meisje dat al vroeg haar moeder verliest, een  vrouw die zangeres wil worden maar van het zingen haar beroep niet mag maken, die ongelukkig verliefd is op een getrouwde componist, die even in een gesticht wordt gestopt en ten slotte op de bevroren vijver doelbewust een wak in stapt.  Maar dat zie je allemaal niet, of niet zo. Op Schols’ donkere afdrukken, deels onscherp en dankzij een oud drukprocédé van een waanzinnige diepte, zie je takken, bladeren die ook geschilderd zouden kunnen zijn, fragmenten van gravures, dat huis. Regels van Herman Gorter: „een hel was ’t hart/ van daar kwam het zwarte en worgde haar”. De vrouw in de negentiende-eeuwse blouse en rok is Jitske Schols’ dochter.  „Zij is mijn muze, kun je zeggen. Ik vind het leuker portretten van haar te maken dan van wie ook. Maar door haar een rol te laten spelen, haal ik een oud verhaal ook naar de toekomst.” Dat verhaal is niet kant-en-klaar, je mag het zelf invullen.  Dat is al eerder gebeurd, voor theater ( De passie van Anna , 2009) en recent  door Arthur Japin in zijn  roman  Wat stilte wil . Het werden vaste ingrediënten van Schols’ oeuvre, als fotograaf en nu als schilder: een vrouw die haar vleugels niet kan uitslaan in een mannenwereld én de mogelijkheid om een verhaal over zo iemand zelf in te vullen.  „Ik wil geen  his tories maar  her stories vertellen, over vrouwen die echt hebben bestaan”, zegt ze. Tegelijkertijd noemt ze haar figuren „nondescript”, als in: blanco, een leeg vel papier. „Als ik te veel uitleg ontneem ik je iets”, zegt Schols. „De kijker moet met zijn fantasie als het ware van de andere kant kunnen komen.” Waarom schilderen? „Mijn overgrootmoeder was Zweeds en werd uitgehuwelijkt. Over haar wilde ik ook een foto-essay maken, maar toen brak corona uit. Ik dacht:    als er in mijn atelier geen mensen kunnen komen, dan schilder ik ze wel. Toen heb ik kwasten en verf gekocht. En het greep me TO-TAAL.”  Schols schilderde onder meer scènes uit het leven van Frieda Belinfante, een Nederlandse cellist die eigenlijk dirigent wilde worden. En van Caresse Crosby, een Amerikaanse die in 1914 haar corset afwerpt en  de beha patenteert , een wild leven leidt in Parijs en uitgever wordt. Het zijn sprankelende maar evengoed nondescripte scènes: je moet het verhaal al kennen om het erin te herkennen.  „Dat is  de bedoeling, je moet ze ook los van elkaar kunnen zien. Ook bij de zes schilderijen die ik net voor  Het Parool  heb gemaakt:  ‘Zomers in Amsterdam’ . Dat zijn mijn verloren herinneringen.” Verloren? „Ik woon nu 33 jaar in Amsterdam en heb geen goed geheugen, dus ik dacht: wat waren al die zomers dan? Ik heb oude agenda’s en fotoboeken bekeken, met mensen gepraat. Zo kwam ik tot zes groepen herinneringen. Daar heb ik een schilderij bij gemaakt. Een heet  De ontmoeting . Maar als ik het verhaal erachter vertel is het zonde. Wat het voor mij is, is het niet voor jou. „Een ander schilderij heet  De troost : twee mensen aan een tafel die iemands hand vasthouden. Een vrouw zei: ‘Ik móét dit kopen want zo heb ik met mijn kinderen de hele zomer aan tafel gezeten. Dit is míjn schilderij.’ Dan is mijn eigen verhaal niet meer zo relevant.” Wat blijft er op de zeef liggen? „Het is bijna niet te zeggen. Alles wat je zegt omvat niet wat je wílt zeggen. Wil ik iets bereiken? Ik werk allereerst voor mezelf, maar stel dat nooit iemand het zou zien, dan weet ik niet of ik het nog zou doen. En ik zeg wel dat ik graag alleen werk, maar ik doe het ook om de contacten met anderen. Als communicatieadviseur was het via taal, nu in beelden, maar dat is wel wat me drijft, contact maken.” Als ik te veel uitleg, ontneem ik je iets. De kijker moet met zijn fantasie van de andere kant kunnen komen    Is het erg als je schilderijen uitvliegen? „Ik ben wel meer gehecht aan mijn schilderijen dan aan mijn foto’s, merk ik. Meer mijn eigen kind dat ik weggeef.”  Belinfante deed ook een  carrièreswitch. „Dat wist ik niet van tevoren en ik heb het ook niet op mezelf betrokken. Bij haar zie ik vooral moedige strijd: ze wil iets wat haar niet lukt omdat ze als vrouw niet dezelfde mogelijkheden krijgt die ze als man zou hebben gehad. Geldt dat voor mij? Tja,  je leest dat  vrouwelijke kunstenaars minder verdienen,  minder vertegenwoordigd zijn in musea. Ook in het bedrijfsleven bestond de  afdeling communicatie standaard uit vrouwen met een man aan  het hoofd.”  Is het toeval dat je verhalen rond de vorige eeuwwisseling spelen? „De periode tussen 1880 en 1920 werd mijn fundament. Dat zie je in mijn onderwerpen, in het kleurgebruik.” Hoort je manier van schilderen ook bij die tijd? Een beetje kubisme, Picasso in zijn Afrikaanse periode, Braque.  „Als je honderd mensen  laat kijken, zien ze er allemaal een andere stijl in.”  Is er afgunst? „Toen ik in de fotografie begon, merkte ik wel dat mensen het vervelend vonden. Vaak fotografen die de overstap van analoog naar digitaal niet konden maken en mij zagen als iemand die dacht dat-ie ook weleens even zou kunnen fotograferen.” Denk je weleens dat je een bepaalde schildertechniek nog niet beheerst? „Nee. Ik weet van tevoren nooit wat ik ga maken en het hoeft niet te kloppen.” Lichtval is  moeilijk in verf. „Het klinkt misschien gek, maar ik ben niet zo bezig met lichtval. Mijn foto’s maakte ik ook met het licht dat er is. Misschien gaan zulke processen wel onbewust. Met schilderen is het niet anders. Soms lukt het urenlang niet en dan opeens wel. Maar het is moeilijk te zeggen wat er dan lukt.  „Hoe leg je uit dat Franse kaas lekker is? Het stinkt, ziet er niet uit, voelt zompig en toch is het lekker. Vind daar maar eens woorden voor. Of twee mensen: op de een word je verliefd en op de ander niet, hoewel die misschien mooier of aardiger is. Ooit, ik weet niet meer waar, las ik dat er geen neuropaadjes zijn tussen het gebied in je hersenen waarmee je naar kunst kijkt en het taalgebied. Daarom kunnen mensen ook zomaar wat over kunst zeggen.” Over kunst kunnen mensen zomaar wat zeggen   Dit wordt je eerste tentoonstelling als schilder. Voel je je een debutant? „Als fotograaf heb ik ook geëxposeerd. Dit voelt niet als nieuw. Fotografie was tien jaar obsessief kijken, kijken, kijken. Zonder de fotografie had ik nooit zo kunnen schilderen. Ik beschouw het als vooropleiding.” Op haar ezel staat een groot doek van een vrouw. Ze zit op een kleed en kijkt achterom, blote voeten. Het is uit de serie ‘Maestro’ en de vrouw is Frieda Belinfante.  „Het heet  One step forward, two steps back . Frieda hoorde bij de verzetsgroep die in 1943 een aanslag op het Amsterdamse bevolkingsregister uitvoerde. Bijna iedereen is gefusilleerd, zij ontsnapte naar Zwitserland. Na de oorlog trof ze een land dat conservatiever was dan ooit. Zonder ruimte voor een lesbische vrouw die graag in mannenkleding rondliep. Om te kunnen dirigeren  ging ze naar de VS.” Hoe kijkt ze? Droevig? „Dat krijg ik vaak te horen over mijn figuren, kennelijk is er een soort melancholie die opvalt. Maar ik doe het niet bewust.” Het is ook een blik naar binnen. „Dat bedoel ik met nondescript: anoniem, vrij neutraal, niet blij, niet boos, niet echt verdrietig, beetje in het eh …” …vage? „Een beetje vaag.” Toch niet, je figuren kijken wel op een uitgesproken manier, maar verzin daar inderdaad maar eens een woord voor.  „…” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers.   Meer afleveringen  				Wat maakt het leven de moeite waard 			  		 Nieuwsbrief  		NRC In Beeld 	  		De mooiste fotografie en de beste tips, geselecteerd door de fotoredactie</p>]]></description>
      <guid>https://www.nrc.nl/nieuws/2022/09/20/ik-laat-me-overvallen-door-het-moment-a4142381</guid>
      <pubDate>Tue, 20 Sep 2022 00:00:00 +00:00</pubDate>
    </item>
    <item>
      <title><![CDATA[Schilder Maarten ’t Hart: ‘Er zijn machten die me bijstaan’]]></title>
      <description><![CDATA[<p>Maarten  ’t Hart woont in Balkbrug (Overijssel), aan een weggetje dat de gps niet meteen kan vinden. Na een paar minuten rijden over een zandpad kom je bij een boerderijtje dat eruitziet zoals het er honderd jaar geleden ook uit had kunnen zien. Maar dat lijkt maar zo, de boerderij is de afgelopen vijftig jaar langzaamaan verbouwd, de laatste keer met een expositieruimte in wat ooit de hooischuur was. Als je van het zandpad naar de voordeur loopt, kom  je  langs een grote moestuin –  al met al staan rond het huis pakweg tweehonderd soorten planten en bomen.  In de expositieruimte: schilderijen en tekeningen die dezelfde, bijna  vergeten sfeer oproepen als het huis en de tuin. Bloemen, vruchten en kleine dieren, maar vooral: oude gebouwen. En daarvan dan weer vooral kerkinterieurs, realistisch weergegeven, monumentale ruimtes zijn het, vrijwel altijd zie je hoge pilaren en rondbogen, door de ramen valt wit  licht over plavuizen vloeren. Omdat menselijke figuren geheel ontbreken is het er steevast totaal verstild, op het mystieke af. We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. We zitten buiten, in de schaduw van een grote eikenboom. Er is koffie, later krijgen we nog soep van groenten uit de tuin. Op de tuintafel boeken die zijn verschenen over zijn leven en werk,  Maarten ’t Hart  en  Maarten ’t Hart, Het Vervolg.  Als je ze doorbladert, kom je op een van de eerste bladzijden een foto tegen van  ‘Interieur Sint Joriskerk Amersfoort’, een schilderij uit 2002. Het is de kerk naast het huis waar hij werd geboren, vanuit de woonkamer keek hij rechtstreeks uit op het koor. Wat hij zich herinnert: „Hoe mijn moeder me voor het eerst meenam naar een kerkdienst, ik was een jaar of vijf, zes. Ik was meteen helemaal verbluft van de ruimte. Sinds die tijd ben ik gek van kerken.” Maarten ’t Hart (72) komt, vertelt hij, uit een familie van ondernemers. Zijn opa begon een tent- en zeilmakerij, later nam zijn vader het bedrijf van hem over, als oudste zoon was hij voorbestemd dat voorbeeld te volgen. Maar hij ging naar de kunstacademie.  „Mijn vader begreep dat ik dat wilde. Hij had zelf ook wel willen tekenen, maar zijn vader vond dat hij in de zaak moest.  Als steuntje in de rug kochten mijn ouders zelfs werk  dat ik maakte op de academie. Ik had ook een klein ateliertje in het bedrijf van mijn vader.”  Je zou kunnen zeggen dat er thuis meer begrip was voor zijn werk dan op de kunstacademie. „Het was de tijd van de abstractie hè, maar ik dacht: ik  wil gewoon een vak leren. Er waren meer studenten die dat dachten, die gingen net als ik naar het grafieklokaal. En naar de tekenlessen. Ik heb ook wel aanvaringen  met docenten gehad, op een gegeven moment vonden ze het eigenlijk te gek worden wat ik maakte. Maar omdat mijn werk kwalitatief goed was, konden ze me niet wegsturen. Ik heb de academie gewoon afgemaakt.” Tekenen is niet alleen kijken, het is ook ruiken en luisteren Wat is er zo aantrekkelijk aan het schilderen van kerkinterieurs? „Oude kerken hebben een bepaalde sfeer, het is er sacraal.  Dat ervaar je meteen als je binnenkomt, je gaat  zachter praten. De romaanse kerken spreken me het meest aan, dan de gotische. Daarna wordt het snel minder. Classicisme, barok: het zegt me niet veel.” Want? „Romaanse kerken zijn het meest eenvoudig en daardoor qua ruimtewerking het sterkst. In de gotiek wordt het wat losser en krijg je meer licht, wat ik wel mooi vind trouwens. Het is alleen minder geconcentreerd licht, het zijn vaak hele plassen. Bij romaans licht heb je van die kleine lichtvalletjes op de grond en tegen de muren, die vaak ook nog een beetje geheimzinnig zijn.” Gaat het om de lichtval? „Om alles, eigenlijk. Tekenen is niet alleen kijken, het is ook ruiken en luisteren. De hele sfeer van zo’n ruimte, het sobere en meditatieve ervan. Ik schilder er ook opzettelijk geen mensen in. En ook geen beelden, die laat ik weg als ze de lijnen verstoren, soms zijn ze ook gewoon te kitscherig. In een lege kerk raak je gericht op de ruimte en het licht. Alles daaromheen leidt alleen maar af.” Zoals ook het moderne leven afleidt. Maarten en Annelies (67) ’t Hart hebben drie volwassen kinderen, die zijn opgegroeid op deze plek. Er was en is geen mobiele telefoon. En ook geen auto, in de schuur staan twee fietsen. Ze eten vegetarisch, veel komt uit de tuin. Bij de soep is er zelfgebakken brood. En aan het maken van de schilderijen komt geen fototoestel te pas, hoe realistisch ze ook ogen.  Foto Sake Elzinga   Hoe het dan wel gaat: „Voordat ik thuis het schilderij maak, schets ik in de kerk het interieur. En terwijl ik dat doe, vergelijk ik alle elementen die ik zie wiskundig met elkaar. Daar heb ik een klein stokje voor, een dun penseeltje waar de haren vanaf zijn. Dat stokje hou ik eerst horizontaal voor mijn ogen.” Hij pakt een stokje en laat het zien. „Als ik bijvoorbeeld het schuurtje hier in de tuin zou opmeten, dan is waar ik nu mijn duim zet het einde van de muur. Daarna draai ik het stokje verticaal, kijk zo. Nu zie ik dat de schuur net iets hoger is dan breed. Op die manier ga ik het hele interieur van een kerk door, zodat later alle verhoudingen op het schilderij kloppen.”  Tegelijk laat u  dingen weg, zoals die heiligenbeelden. Of u vervangt  ramen van glas-in-lood door ramen met wit glas.  „Dat doe ik voor de sfeer, maar ook omdat de compositie dan beter wordt: die is lang niet altijd goed. Dan denk je: het is hier heel mooi, maar die pilaren zouden wat dichter bij elkaar moeten staan. Soms is een bepaalde muur wel erg kaal, daar zou een nis in moeten denk ik dan. Of: dat raam ga ik wat verplaatsen, dan zit het beter op zijn plek. Het gaat erom dat je een goed schilderij maakt, dat je vrij met je onderwerp omgaat. Anders kun je net zo goed een foto maken.” In mijn leven zijn dingen gebeurd waarvan je denkt: dat moet gestuurd zijn Tegenwoordig zijn zijn kerkinterieurs bekend, en is zijn naam als kunstschilder gevestigd, maar toen hij begon met schilderen leidde diezelfde naam soms tot verwarring. In artikelen in lokale kranten stond dan dat hij niet alleen schilderde, maar ook boeken schreef. Ze hebben zelfs een keer kennisgemaakt, Maarten ’t Hart de romanschrijver en Maarten ’t Hart de kunstschilder. „Lang geleden hoor. Hij kreeg mensen die schilderijen wilden kopen en ik kreeg mensen die naar boeken vroegen. Ik weet niet eens meer wie het initiatief nam, ik geloof dat hij  me een brief heeft geschreven. We zijn ook geen familie, dat is een keer uitgezocht. Maar goed: de naam, het gereformeerde, en dan ook nog de tuin. Want we zijn dus ook nog allebei met biologie bezig, hij beroepsmatig en ik als amateur. Ik inventariseer wilde planten en  geef regelmatig  dingen door aan natuurorganisaties. Dus daar heb ik ook wel eens verwarring gehad. En het gebeurt nog steeds dat je mensen hoort zeggen: kijk, daar woont de schrijver en dat is dan zeker zijn grote tuin. Maar we hebben ook  tegenstellingen natuurlijk. Hij is van zijn geloof gevallen.”  En u niet. Speelt het geloof een rol als u aan  het schilderen bent? „Soms wel, ja. Bijvoorbeeld als het licht even heel mooi over een avondmaalstafel schuift. Zo’n moment  leg ik dan ook bewust vast op het schilderij dat ik maak. En soms halen anderen de symbolen eruit. Ik kreeg een keer een artikel toegestuurd uit een kerkblad, waarin  een schilderij van mij werd beschreven. De schilder bedoelde dit, de schilder bedoelde dat,  stond erin. Ik las het en ik dacht: die man  heeft gelijk. Maar zelf had ik het niet zo gezien. Ik teken en schilder vooral logisch: dat het licht uit die hoek moet komen, en dus door die en die ramen, want dat klopt dan in het geheel.” Gaat u op zondag naar de kerk? Foto Sake Elzinga „Ja, meestal hier in het dorp. Ik kom uit een christelijk gezin en dat heb ik als het ware overgenomen. Ik hou ook wel van een beetje stevige preek. En in de kerk onderhoud je het contact met geloofsgenoten, dat is ook een manier om je geloof te voeden.  Los daarvan heb ik een paar ervaringen gehad waardoor het geloof voor mij veel sterker is geworden.” Kunt u daar meer over vertellen? „Dat vind ik moeilijk. Laat ik zeggen: er zijn in mijn leven dingen gebeurd waarvan je denkt: dat is absoluut onmogelijk als je het normaal gaat beredeneren, dus dat moet wel gestuurd zijn.” Wilt  u het toch proberen? Als ik alleen dit  opschrijf is het een beetje… „Vaag.” Ja. Hij aarzelt. „Dit verhaal vertel ik bijna nooit, het is vooral een ervaring die heel mooi voor onszelf is.”  Dan: „Ik schilder vooral veel kerken, maar ook wel oude binnensteden. Op een dag wilde ik naar zo’n binnenstad toe, om daar te gaan zitten tekenen. Maar het was mooi weer, ik had eigenlijk  meer zin om in de tuin te werken. Een andere keer dan maar, zei ik tegen mezelf. Maar in de tuin dacht ik: ik geloof dat ik toch maar ga tekenen. Dus ik pakte de fiets, reed een stukje het pad af, maar bedacht me toen toch weer: nee, ik heb geen zin, ik ga in de tuin werken. Het was een hele rare twijfel, ik heb dat anders nooit. Dus ik heb de fiets teruggezet en  ben  de tuin weer ingegaan. Maar ik bleef dat vreemde, onrustige gevoel houden en bedacht me nog een keer. Ik heb toch weer de fiets gepakt en  ben  alsnog weggegaan. En wat gebeurt er: ik ga de trein in, waar iemand mij staat op te wachten die me een plek aanwijst. Hij zegt: ga daar maar zitten. Ik  kende die hele man niet, maar ik deed wat hij zei. Daarna   ging hij tegenover me zitten. En vroeg hij  of ik hem wilde uitleggen wat het geloof voor mij betekende. Dat vond ik merkwaardig, maar goed: ik wilde dat wel doen  – en hij luisterde heel aandachtig. Op een gegeven moment stopt de trein, hij geeft  me een hand en  zegt: bedankt voor dit gesprek, ik stond vandaag op een kruispunt in mijn leven. En daarna  ga je nadenken, dan denk je: dit is een stukje praktijk van het geloof dat normaal in het vage zit, waar je wel eens iets van hoort, wat ook  in de bijbel staat, maar dat je nu zelf ervaart. Ik ben bij mijn lurven gepakt, want ik moest op dat moment daar zijn. Precies  op dat moment moest ik die man verder helpen.” Ik hoef het niet allemaal zelf te doen, er zijn machten die me bijstaan Welke ervaring  wilt u iemand meegeven die  naar uw kerkinterieurs kijkt? Foto Sake Elzinga „De sfeer, het meditatieve. Maar ook de ruimte en het licht. Ik wil graag dat je een bepaalde rust ervaart. En dat je wat kunt nadenken: waarom staat die kerk daar, wat betekent het geloof.” Kunt u nog in een kerk zitten zonder te denken aan lichtval en verhoudingen? „Als ik geen bedoeling heb om te schilderen, kan het. Maar ik heb wel een beroepsdeformatie hoor, ook op dat soort momenten  ontleed ik alles in lijnen.” En waar haalt u dan uw eigen meditatieve momenten uit? „Uit het gebed. Het gebed is voor mij  iets dat altijd werkt. Het is ook niet zo dat ik een verhaaltje afsteek in het niets, ik merk met regelmaat dat er op dat moment   contact is. Ik bedank ook voor alle goede dingen die er zijn, want ik heb een heleboel voorrechten. En ik vraag om bescherming, om een dag die goed loopt. Ik begin de dag met gebed en ik eindig de dag ook met een gebed, een dankgebed. Dat vind ik heel  rustgevend, zo van: ik hoef het niet allemaal zelf te doen, want er zijn machten die me bijstaan. Het geloof is een werkelijkheid in ons leven die we elke dag ervaren.”   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/09/05/schilder-maarten-t-hart-er-zijn-machten-die-me-bijstaan-2-a4140781</guid>
      <pubDate>Mon, 5 Sep 2022 00:00:00 +00:00</pubDate>
    </item>
    <item>
      <title><![CDATA[Anton Nootenboom: ‘Praten, dat vinden wij mannen moeilijk’]]></title>
      <description><![CDATA[<p>Het witste strand, de blauwste zee, de groenste jungle. Als het paradijs bestaat, dan heet het Jervis Bay, op vier uur rijden ten zuiden van Sydney, aan de Stille Oceaan. In het glasheldere water walvissen en dolfijnen, palmbomen in de verte en tussen je tenen het meest fijne zand dat je bedenken kunt. „Heel apart, maar iedereen die zijn eerste stap op dat strand zet, plaatst zijn voet extra hard op de grond. Het zand knispert niet, het piept. Zo bizar.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Anton Nootenboom (35) vertelt erover blootvoets en met opgestroopt turquoise overhemd – drie knoopjes open – in een strandtent aan de boulevard van Zandvoort. Daar woont hij sinds zijn terugkomst in Nederland, twee maanden geleden, tijdelijk in het appartement van een vriend. En als hij de kans ziet, loopt hij altijd wel even het strand op. Omdat het zo lekker voelt, je voeten in het zand.  Maar denk nou niet dat het strand van Zandvoort vergelijkbaar is met dat van Sydney, de stad waar hij de afgelopen zeven jaar heeft gewoond. Natuurlijk, de Nederlandse kust is prachtig, maar niet paradíjselijk. En als je hier, zoals vandaag, op een zonnige doordeweekse ochtend aan het strand zit, de hemel strakblauw, dan is er bijna niemand. Terwijl, in Sydney lopen de stranden ’s ochtends vroeg al vol. Mensen gaan er het water in voor een  free dive  of een  sunrise surf.  Ze spreken af met vrienden op de promenade, maken een wandeling langs de branding. Het strand is er onderdeel van het dagelijks leven, veel meer dan hier. Het zand in Jervis Bay, is dat de fijnste ondergrond voor je voeten? „Er is niets beters dan dat. Het voelt als zijde.”  Anton Nootboom  Frank Ruiter   Beter, dat zeker, dan de rotsachtige paden in de Himalaya, bezaaid met steentjes die als legoblokjes in je voetbed prikken. Of het asfalt van de 1.652 kilometer lange Bruce Highway tussen het Australische Cairns en Brisbane, dat eigenlijk permanént voelt alsof je over legoblokjes loopt. „Alle zenuwuiteinden onder je voeten worden continu gekneusd.” Beter ook dan het beton van Princess Highway, dat alle eelt gekweekt op die vorige snelweg weer eraf schuurt. Anton Nootenboom, ook wel bekend als The Barefoot Dutchman, weet waar-ie het over heeft. Hij is een Nederlandse oud-militair die tweemaal op blote voeten een helse tocht ondernam. De eerste in 2019, toen hij in Nepal als eerste mens ooit zonder schoeisel het Mount Everest Base Camp op 5.364 meter hoogte bereikte. Een jaar later liep hij 163 dagen achtereen door Australië. 3.019 kilometer blootsvoets, een wereldrecord. Nootenboom wilde daarmee de aandacht vestigen op mentale problemen bij mannen. Want daarover spreken is nog altijd een taboe, ondervond hij zelf.  Nootenboom vertrok na drie missies Afghanistan in 2015 als backpacker naar Sydney en raakte daar psychisch in de knel. Hij begon te lopen, blootsvoets langs het strand, op zoek naar een uitweg voor zijn problemen en hervond zichzelf tijdens een voettocht op de Himalaya. Later, op zijn maandenlange wandeling door Australië, sprak hij met honderden passanten over hun mental health issues en schreef er een boek over.  The Barefoot Dutchman , onlangs verschenen. Je grens bereiken en eroverheen gaan, is een lekker gevoel. Mag ik je voeten eens zien? „Teleurstellend normaal.”  Nootenboom tilt zijn rechter omhoog uit het zand. Lage wreef, lange teen, gave huid, gebruind. Maat 45. „Alleen die grote teen, zie je? Die is nogal gehavend. De nagel is eraf.” Van het lopen?  „Nee, eerste uitzending Afghanistan. Ik had een infectie onder m’n nagel en toen hebben ze ’m à la Defensie verwijderd. Het hele nagelbed eruit. Niet dat ze het niet konden hoor, maar de twee gasten die het uitvoerden, waren nog een stukje vergeten. Het boeide ze gewoon niet zoveel. En ach”, hij plaatst zijn voet weer terug in het zand, „het is maar een nagel”. Op z’n militairs, betekent dat: niet zeuren? „Ja, die artsen bij het leger doen hartstikke goed werk.  Maar zo’n nagel, dat is natuurlijk niks.” Is dat ook de mentaliteit? „Zeker onderling. Machocultuur, mannen onder elkaar. Je maakt er grappen over. Over leed wordt niet gepraat, terwijl je echt wel heftige dingen meemaakt op een uitzending. We waren eens getuige van een zelfmoordaanslag en terug op kamp riep de leiding iedereen bij elkaar om erover te praten, geestelijke verzorging erbij. Maar in zo’n volle ruimte tussen al je maten steek je niet zomaar je hand op. Dan moet je eerst de veiligheid voelen om je kwetsbaar op te stellen en die is er niet. Praten, dat vinden wij mannen vaak moeilijk.” Je emoties uitschakelen heeft ook een functie als militair, las ik in je boek. Gevoelens zitten het uitoefenen van stressvolle taken alleen maar in de weg.  „Je leert als militair de uitschakelknop hanteren. Zoals met kou, dat is een negatieve emotie die je negeert, anders kun je je baan niet doen. Maar je zou eigenlijk ook een inschakelknop moeten hebben.”  Hoe ging dat dan, op missie?  „Je verblijft op kamp, laadt je wapen, loopt de poort uit, doet je werk buiten en na terugkomst ontlaad je je wapen weer. Je gaat naar je kamer, kijkt op bed een film op de laptop. Maar jezelf ontlaad je niet.” Anton Nootenboom groeide op in Goes met twee oudere broers. Ze kleineerden hem nog weleens en zo leerde hij al vroeg voor zichzelf opkomen. Stoer gedrag, borst vooruit. Maar zijn gevoelige kant, beseft hij nu, heeft hij onderdrukt. „Eigenlijk ben ik net zo’n zachtgekookt ei als m’n vader.” Als zesjarige ging hij net als zijn broers bij de Zeeuwse Koorschool, een jongenskoor dat de hele wereld over reisde voor optredens. Nootenboom sliep regelmatig bij gastgezinnen waar hij zich keurig diende te gedragen – spreken met twee woorden, geen elleboog op tafel – en bij de zondagsmis stond hij een uur lang kaarsrecht te zingen in soms snikhete kerken. Nootenboom leerde er de betekenis van discipline: dat je soms dingen doet in je leven waar je tegenop ziet, „en achteraf blij bent dat je ze hebt gedaan”. Op zijn twaalfde – baard in de keel – stopte hij  met het koor. Hij rebelleerde op de middelbare school en koos daarna opnieuw voor discipline: het leger. „Dat was een no-brainer .  Hoe stoer is het als je kunt zeggen dat je militair bent? Ik was zeventien, hield van reizen, avontuur en ik kreeg er nog betaald voor ook!” Driemaal Afghanistan leerde hem hoe goed we het in Nederland hebben – „op een paar uur vliegen wonen mensen in hutjes van klei, stront en riet” – en in de recente opmars van de Taliban ziet hij de bevestiging dat zijn bijdrage nut heeft gehad: „We hebben de burgers daar in ieder geval twintig jaar lang vrijheid kunnen bieden.” Het leger leerde hem ook afzien. Kilometers door mul zand met een zware balk in je nek. De hele dag doorbrengen op één kaakje, ’s nachts denken dat je mag slapen en toch wéér gewekt worden.  Waarom zou je dat willen, afzien? „Je grens bereiken en  eroverheen gaan is een lekker gevoel. We hebben onszelf in allerlei opzichten grenzen opgelegd, maar je kunt zoveel meer. En als je buiten je comfortzone treedt, maakt je lichaam stofjes aan waardoor je je nog krachtiger voelt. Je zelfvertrouwen groeit, je gaat meer rechtop lopen. Het leger creëert dat gevoel continu. Je wordt er fysiek en mentaal uitgedaagd, zodat je in de meest extreme situaties kunt handelen. Dat is nuttig op een uitzending, maar ook in het normale leven. Je leert dat je niet angstig hoeft te zijn. Dat je niet vastgeroest hoeft te blijven zitten in een baan of relatie, maar zelf keuzes kunt maken.” Een gevoel van onoverwinnelijkheid, is dat wat afzien je brengt? „Inderdaad. Je bouwt weerstand op. En die kun je gebruiken op de momenten in het leven dat het tegenzit.” Maar uiteindelijk kwam ook jij, ondanks je militaire training, in psychische nood.  „Klopt, want ik had mijn emoties nooit leren tonen. Daar was in het leger geen aandacht voor. Op dat vlak had ik geen enkele weerstand opgebouwd.” Het gevoel krijgen dat je alles aankunt, dat jíj de touwtjes in handen hebt Met het uittrekken van zijn militair kostuum in 2015 raakte Anton Nootenboom zijn identiteit kwijt. Tien jaar lang was hij soldaat geweest, doelgericht, een man met een missie. En nu? Nootenboom verkocht zijn appartement in Nederland en ging op wereldreis, te beginnen in Sydney. Het werd direct zijn eindbestemming. Het strand lonkte, de mensen, de feesten. Hij kreeg er een relatie en een baantje als bouwvakker. Betonbewerker in de villa’s van rijke Aussies. Maar toen zijn relatie strandde en hij door de verkoop van zijn appartement in Nederland achterbleef met een flinke schuld, ging het mis. Hij kreeg paniekaanvallen en kon er met niemand over praten. De eerste keer was toen hij stof happend in de donkere garage van een klant met zware machines de muur bewerkte en hij ineens dacht: wat doe ik hier? Nootenboom begon te hyperventileren en zonder zijn collega’s te attenderen, vluchtte hij de bouwplaats af – geen thema om in zo’n masculiene omgeving te bespreken. De aanvallen kwamen vaker, met als gevolg dat hij steeds vaker wegbleef van zijn werk en zijn schuld opliep. En toen hij alleen nog een hostel kon betalen en als depressieve 31-jarige op een slaapzaal tussen de feestende jongeren belandde, op het stapelbedje bovenin, zat-ie helemaal in de shit. Iedereen om hem heen had de tijd van zijn leven en hij had niemand om zijn sores mee te bespreken. „Ik dacht alleen maar: fuck, je bent een loser, je hebt het verneukt, je zit hier vast.”  En zo begon hij te wandelen, langs het strand. Van Queenscliff Beach naar het twee kilometer verderop gelegen Shelly Beach. Zeven, acht, negen uur lang hetzelfde stukje   op en neer. Om maar niet in dat hostel te hoeven zijn. En om vermoeid te raken, zodat hij zijn gedachten kon uitschakelen. Het hielp, deels. Maar op een dag liep hij eens iets verder de weg omhoog, tot bovenaan een klif. En toen dacht hij: wat nou als ik spring? Hoe diep was die klif? „Tachtig meter, zoiets.”  En als je naar beneden keek?  „Rotsen, oceaan. Dat overleef je niet. Eigenlijk was het een prachtige plek. Mensen gaan erheen voor een romantische zonsondergang.” Je was in het paradijs, maar… „Zo voelde het niet. Terwijl, bij vrienden sta ík normaal altijd bekend als degene die overal het mooie van ziet, dat was het pijnlijke.” Anton Nootenboom besloot terug te lopen en toen pas vielen hem de waarschuwingsbordjes op die overal langs het pad stonden.  If you need mental help, call…  Zelfmoord is  in Australië doodsoorzaak nummer één onder mannen. „De rauwe eilandcultuur speelt een rol, denk ik.”  Nootenboom zocht hulp en belandde bij een spirituele mental coach bij hem in de straat. Ze leerde hem met kleine oefeningen zichzelf opnieuw te waarderen. Genieten van één rozijntje, de positieve kanten van jezelf benoemen in de spiegel. En toen het iets beter ging, zocht hij opnieuw datgene wat voor hem het leven de moeite waard maakt: afzien, discipline. „Ik wilde weer de kracht voelen die ik bij Defensie had ervaren. Een gevoel dat je alles aankunt, dat jíj de touwtjes in handen hebt.”  Hij creëerde zijn eigen missie.  Eerst Nepal, toen Australië. Met die laatste tocht haalde hij ruim 80.000 dollar op voor Australische organisaties die psychische nood bij mannen bespreekbaar maken. En tijdens zijn voettocht bleken vooral vrachtwagenchauffeurs gevoelig voor zijn missie. Ze hielden onderling contact over waar The Barefoot Dutchman liep en parkeerden hun enorme trucks regelmatig in de berm om hun hart te luchten. „Veel truck-ers kampen met eenzaamheid. Altijd onderweg, die wegen daar zijn eindeloos.” De finish na 163 dagen lopen was in Sydney. De laatste kilometer liepen er tweehonderd man mee. Volop media-aandacht, ook in Nederland. Een euforisch moment. Maar eenmaal thuis kwam de klap. Zat-ie dan,  op de bank. Zijn relatie was verbroken en een dag later kreeg hij van de Australische overheid te horen dat zijn visum niet langer geldig was. Dus ja, nu woont hij weer in Nederland, sinds 20 april.   Heimwee? „Ja, heel erg.” En nu? „Ik ben aan de slag gegaan als spreker op scholen en  bij bedrijven, om  te  vertellen dat het tonen van emoties geen zwakte is maar juist moedig. En  dat wij mannen een veilige ruimte voor elkaar moeten creëren om erover te praten. Want zelfmoord onder mannen is ook hier  een probleem.”  En  ja, Nootenboom  denk alweer aan een nieuwe uitdaging. Glimlach: „Een halve marathon op ijs, rond de Noordpool én de Zuidpool”.   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/06/20/anton-nootenboom-praten-dat-vinden-wij-mannen-moeilijk-2-a4134037</guid>
      <pubDate>Mon, 20 Jun 2022 00:00:00 +00:00</pubDate>
    </item>
    <item>
      <title><![CDATA[Striptekenaar Typex: ‘Fantasie is mijn eerste levensbehoefte’]]></title>
      <description><![CDATA[<p>IJdelheid is een paradijsvogel. Wellust een olifant die met een giraffe paart, zo te zien niet helemaal tot beider genoegen. Gierigheid is natuurlijk een gier. En onmatigheid een grizzlybeer die op een  grote berg vissen zit. Jaloezie, boosheid en luiheid zie je ook tussen het gebladerte. Striptekenaar en illustrator Typex heeft de zeven hoofdzonden als dieren verbeeld, maar in een techniek en een formaat die je nog niet van hem kende: in Siberisch krijt – geperste houtskool – en vierkante meters groot. Aan zijn „houtskoolschilderijen” werkt hij al jaren elke vrijdag, als zijn werk-in-opdracht van die week klaar is. Zoals zijn illustraties voor de boekenbijlage van  de Volkskrant . In de marge van de Stripdagen Haarlem stelde hij dat vrije werk vorig weekend voor het eerst kort tentoon.   We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Zijn schilderij van de hoofdzonden, dat wel iets van een oude schoolplaat heeft, heet ‘Artis Natura Magister’ – de natuur is de leermeester van de kunst –  en is ook „een ode aan de natuur”, zegt Typex (59), die is geboren als Raymond Koot. „Want dieren hebben natuurlijk geen slechtheid. Ze eten elkaar of jou wel op, maar daar bedoelen ze niks mee.” Zo’n vrijdag betekent „een zee van tijd, een feestdag”: ongestoord doorwerken in zijn atelier op het terrein van het voormalige Wilhelminagasthuis in Amsterdam, harde muziek erbij en later op de dag een biertje. „Als ik aan een kleinere tekening werk, kan ik geen druppel drinken, want dat vergt  veel te veel precisie. Zulke tekeningen maak ik uit de pols, maar ik verlangde ernaar om weer te werken als vroeger op de academie, vanuit mijn schouder, met mijn lichaam.” Voordat het zover is, moet hij vechten met het papier. Hij snijdt een stuk af van de rol die in een hoek van zijn atelier  staat, legt het op de grond en maakt het aan twee kanten kletsnat met een spons. „Dan smijt ik het tegen een houten bord zodat het even blijft hangen en plak ik als de sodemieter de randen vast met gegomd aquareltape.” Na een dag is het  droog en keihard. En soms kapot, als de spanning bij het drogen te groot is geworden. Dan moet hij opnieuw beginnen. In zijn atelier hangen een paar schilderijen die hij niet naar Haarlem heeft gebracht. Een kop van een mandril. Twee vriendelijke gorillagezichten. Ze zullen ooit een plek krijgen in de expositie die hoort bij het nieuwe boek waaraan hij werkt, waarover later meer.  Typex werd bij het grote publiek bekend met zijn ‘stripbiografieën’ van  Rembrandt  (2013) en  Andy Warhol  (2018). Dit jaar volgde een boek over het leven van de achttiende-eeuwse filosoof  Moses Mendelssohn , voor het Joods Museum in Berlijn.  De  reizende expositie bij  Andy  kwam achteraf tot stand, niet zonder moeite. „Dit keer dacht ik: ik begin  alvast voordat het boek klaar is.” Expositiezaaltje in Haarlem, twee dagen eerder. Houtskoolschilderij van een vogel die als een pijl uit het water schiet. Is het een roerdomp? Onder de waterlelies een visachtig wezen. Op de kant, tja, wat? Typex: „Het heet ‘ Duck rising from a pond ’.  Pond  – mooi woord met die dikke  d  aan het eind, die klank hebben wij niet. Het is een eend dus, die geplukt en gebraden opstijgt uit een vijver. Het is ook een ode aan  M.C. Eschers litho ‘Drie werelden’ , van een stil water waarop bladeren liggen, een karper eronder. En een ode aan een andere favo kunstenaar: dat wezen linksboven is het  stalen konijn van Jeff Koons .” En wat is dit?  „Dit schilderij heet ‘ King Baby ’, ‘Koning kind’. In een wereld met verschillende perspectieven en verdwijnpunten en die grote baby in het midden. Het gaat over ouderschap.” Ben jij zelf vader? „Van een dochter, ze is al dertig. Ik heb vrienden van vijftig die nu pas beginnen aan kinderen. Sorry vrienden, maar dat zijn opa’s voor mij.  Wij waren twintigers en in onze vriendengroep toen de enigen met kinderen. Veel striptekenaars. Onze dochter heeft bij alle oude rotten op schoot gezeten. Scheetjes gelaten in de nek van Erik Kriek.  „Kinderen worden nu in wagens door de stad gereden  terwijl ze naar het volk wuiven, ze hebben overal inspraak, alles wordt gedoogd. De beste stuurlui staan aan wal, natuurlijk, maar ik zie het met lede ogen aan. Ook het zuchten en steunen van de ouders, want ze zijn toch een beetje te oud om al die dingen te doen. Ik kan nu lekker met mijn dochter naar bandjes gaan kijken en met haar in de kroeg hangen. Zij pas als ze tachtig zijn.” Dieren zijn niet slecht. Ze eten elkaar of jou wel op maar ze bedoelen er niks mee En hier zien we? „‘De Madonna met de pegel’. Ze is een verpleegster en er loopt een snottebel uit haar neus. Ik moest denken aan  Vermeers ‘Meisje met de parel ’. Heb ik gemaakt voor een groepsexpositie van kunstenaars op het WG-terrein die nooit is doorgegaan. Een oud ziekenhuis, vandaar. En mijn vader was niet lang daarvoor overleden. Op de achtergrond zie je een man, Fred Flintstone, aan allerlei infusen. Ik ben zelf ook een keer heel ziek geweest, vroeger, toen lag ik er ook zo bij. Dat zit er allemaal in. Als je goed kijkt, zie je ook nog een Spongebob Squarepants-ballon.” Veel mannen hebben fantasieën bij verpleegsters. „Jij niet?” Nu je het zegt. „Het is ook wel een sexy verpleegster. Zeker als je in het ziekenhuis ligt en op je  bare essentials  bent teruggeworpen, en dan komt er zo’n engeltje. Ze is een goed mens. Ik heb haar uniform velasquiaanse plooien gegeven. Met houtskool kun je echt schilderen, dat is er zo prettig aan, heel anders dan pen of penseel. En je haalt het zo weer weg, door te gummen, en begint opnieuw. Dat geeft ruimte, je kunt er onbeperkt mee doorgaan. Vaak zet ik gewoon wat op, maar gaandeweg kan het iets compleet anders worden.” Schilderen als een  ‘stream of consciousness’?  „Ja, ik probeer dat ook steeds meer  in mijn strips te  brengen, om mezelf te verrassen. Een beetje als filmmaker David Lynch: je begint met een beeld dat spontaan bij je is opgekomen en dan probeer ik te verzinnen wat er in godsnaam gebeurd kan zijn. En terwijl je bezig bent, komt er iemand om de hoek en denk je: wat heeft die er nu weer mee te maken? En zo verder.” Die eend kon zomaar door een andere tekenaar gemaakt zijn dan de verpleegster. „Dat klopt. Steeds als ik aan iets begin, ben ik daar helemaal vol van en denk ik dat er maar één manier is om het te doen. En het volgende schilderij doe ik weer helemaal anders. Door de oude techniek van houtskool komen ze toch samen, houtskool is zo een manier om mezelf te beperken.” En wie is deze huilende Jan Klaassen? „Dat is Punch, van het victoriaanse poppenkastduo Punch & Judy.  Hij is wreed en slecht, hij slaat iedereen met zijn stok, ook zijn vrouw Judy. Maar hij heeft elke keer ook weergaloos verdriet om wat hij aanricht. Ik vind hem een deerniswekkende figuur en daarom dacht ik: ik maak een monument voor hem.” Waarom dat mobieltje aan zijn oor? „Hij wil het goedmaken, waarschijnlijk. Hij heeft die stok nog in zijn hand en ik weet niet wat er allemaal is gebeurd, er liggen scherven van cocktailglazen en ijsblokjes op de grond. Het heet ‘Jammer, Punch!’ Degene die die titel heeft bedacht, heeft de hoop verloren dat het ooit nog iets met hem wordt. Maar Punch staat toch weer te bellen, in tranen. Judy, als ze al opneemt, weet ook al lang hoe laat het is. Zie je dat hij zo’n ouderwetse gezondheidsarmband om heeft? Daar is hij ook weer ingestonken.” Ingestonken? „Ken je Nico Haak nog?”   Natuurlijk, van de tophit ‘Foxie Foxtrot’. „Toen  zijn hits met de Paniekzaaiers  in de jaren 80 opdroogden, begon hij op tv reclame te maken voor gezondheidsarmbanden die het eeuwige leven beloofden, maar kort erna ging hij plotseling dood en moesten alle advertenties worden ingetrokken. Maar Punch kocht er natuurlijk nog eentje.” Verdriet over wat je aanricht, maar het toch doen; zit dat ook in jou? „Ik vind empathie een van de belangrijkste eigenschappen die je kunt hebben. Ik geloof niet in absolute booswichten. Ik ben niet tevreden met: die of die is gewoon heel erg slecht. Zelfs een Hitler. Iedereen is een baby en een kind geweest. Die zijn toch onschuldig. En dieren. Wat moet je jezelf niet aandoen om zo’n plaats te gaan innemen in de wereld, en in je eigen leven? Dat is voor mij onvoorstelbaar, maar daardoor ook onvoorstelbaar interessant.” Iets verzinnen kan  je dichter bij de waarheid brengen dan feiten proberen na te vertellen Gaat daar je nieuwe boek over? „Pas na twee jaar eraan werken begon het thema me  helder te worden. Opwindend: iets ontdekken dat er altijd al was. Het heeft te maken met subjectieve waarheid:  never let truth get in the way of a good story , net als bij mijn  stripbio’s. Dat je door iets te verzinnen dichter bij de waarheid komt dan door feiten proberen na te vertellen. Nu ben ik uitgekomen bij het Peter Pan-complex, dat gaat ook over ‘je eigen waarheid’.” Weigeren volwassen te worden.  „Precies, met Michael Jackson als sleutelfiguur. En diens aap dus.  Worstel je er zelf mee? „We worstelen allemaal met ouder worden. Ik heb het altijd een spannend idee gevonden als fictieve figuren uit je jeugd met je mee groeien. Ik zit nog steeds met mijn popmuziek en mijn strips, maar ik probeer ze wel mee te laten groeien. Ik ben slecht in ballast afwerpen, maar ik vorm het om zodat ik alles kan meenemen.” Ben je een hoarder? „Van mijn herinneringen, ja. Maar ik hou juist niet van nostalgie. Ik spaar geen Star Wars-poppetjes.”  Naar welke muziek luister je op die vrijdagen in je atelier? „Van alles: The Undisputed Truth, een soort  poor man’s  Temptations. Heavy metal, Roxy Music, rock-’n-roll van Gene Vincent. D’Angelo, dat is r&b.”  Eclectisch.  „Dat eclectische heb ik altijd gehad. Ik kom uit een heel liefdevol gezin, maar het was niet cultureel. Op dat vlak moest ik alles zelf ontdekken, wat trouwens wel werd aangemoedigd en daar ben ik heel dankbaar voor. Toen ik op de kunstacademie kwam, was ik piepjong, net achttien. Ik wist niets van de wereld van de kunst. Strips waren mijn wereld. Ik hou nog steeds én van André van Duin én, noem maar iets intellectueels, de romans van David Mitchell. En ik zie wat ze gemeen hebben. André van Duin is voor mij geen camp geworden.” Fantasie lijkt  misschien  weglopen van het leven. Maar het is ook de verrijking ervan.  Kun je eigenlijk ironisch tekenen? „Neem  deze houtskooltekening van Barbabapa , daar moeten mensen in eerste instantie om lachen, maar het is eigenlijk het meest vertwijfelde wat ik heb gemaakt. Barbapapa vlucht voor een horde honden. Een klassiek Engels jachttafereel, en het gaat niet goed aflopen. Barbapapa heeft Barbabob als een pluizig vaatdoekje over zijn arm hangen. „Barbabob is de kunstenaar van de familie, hij ís de kunst. Barbapapa probeert hem te beschermen, maar het is gruwelijk wat er gaat gebeuren. Dit schilderij heet ‘Meat’. Want ongeacht hoeveel leuke bagage je opdoet in het leven, op een dag ben je alleen maar vlees. Dat zit in al mijn werk: ik probeer het zo leuk mogelijk te brengen, maar mooier kunnen we het niet maken.” En wat maakt het leven de moeite waard? „Toch wel de fantasie. Fantasie lijkt misschien weglopen van het leven. Maar het is ook de verrijking ervan. De buitenwereld is prachtig en geweldig, maar je begrijpt er geen fuck van zonder die binnenwereld, zonder dat je er een interpretatie aan geeft, routes maakt. Als je je intuïtie volgt, ontdek je die paden vanzelf. Fantasie is mijn eerste levensbehoefte.”  Is een werk ooit klaar? „Ja, en na maanden, soms jaren, aan iets te hebben gewerkt snak ik daar ook naar.”   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/06/13/striptekenaar-typex-fantasie-is-mijn-eerste-levensbehoefte-a4133287</guid>
      <pubDate>Mon, 13 Jun 2022 00:00:00 +00:00</pubDate>
    </item>
    <item>
      <title><![CDATA[Maurino Alarcón: ‘Mijn gitaar is mijn kalasjnikov, mijn stem de kogels’]]></title>
      <description><![CDATA[<p>In een perfecte wereld zou Maurino Alarcón geen muziek maken. Over welke problemen moest hij dan nog zingen, wat deed zijn stem er dan nog toe? Maar „jammer genoeg” heeft hij nog zat om over te schrijven, „jammer genoeg” is er zat om te vertellen. Misschien dat hij in de loop der jaren een nummer of vijf heeft gemaakt over iets als de liefde, je weet wel, de typische dingen. Maar zijn muziek, die hij ‘future Latin’ noemt, is inherent activistisch. Zoals hij zelf zegt: „Mijn gitaar is mijn kalasjnikov, mijn stem de kogels.” Neem ‘ Makina ’, het eerste nummer dat hij schreef voor zijn solo-album  Ahora Sí  (Nu ja). Alarcón (39)  neuriet de dreunende beat, zoals het ook destijds begon toen hij onder de douche stond.  Soy una máquina , zingt hij doorlopend. „Ik ben een machine”, zegt hij. „Ik ben een fabrieksslaaf. Ik ben degene die van ’s ochtends vroeg tot ’s avonds laat moet aansluiten in de rij. Is het niet in een fabriek, dan wel op Instagram. Een slaaf van de maatschappij.” We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. We zitten in zijn studio, een omgebouwd huisje in zijn tuin in Amsterdam-West, waar hij woont met zijn vrouw en twee jonge kinderen. Als hij hier niet met regelmaat zit, wordt hij naar eigen zeggen depressief. „Drie weken geen muziek maken  en ik ben niet te genieten. Dan zegt mijn vrouw: ga maar de tuin in, want dit gaat niet goed.”  Het staat er vol. Keyboard, gitaar, computer, mengpaneel. En overal foto’s en objecten die herinneren aan zijn familiegeschiedenis, die het vuur is waarmee hij zijn muziek maakt en zijn teksten schrijft. Want die geschiedenis is indrukwekkend. Je zou er een documentaire over kunnen maken en dat is hij dan ook van plan – ooit. Zijn ouders vluchtten in 1974 uit Chili, nadat dictator Augusto Pinochet het jaar ervoor een staatsgreep had gepleegd. Zijn vader had zich, net als zijn oom en zijn tante, ingezet voor Salvador Allende, de socialistische, democratisch gekozen president die door Pinochet werd afgezet. Hij was lid van de Movimiento de Izquierda Revolucionaria, een groepering die Allende ondersteunde.  Nou was alles wat  izquierda , links, was sowieso de duivel onder Pinochet. Als je muziek had die gelinkt werd aan linkse denkbeelden, moest je die platen kapotmaken of verstoppen. Zover ging het. Linkse mensen werden gezocht, gevangengenomen, gefolterd en vermoord. Of verdwenen opeens, zoals dat dan ging. „Er zijn posters geweest van mijn vader met daarop:  se buscan, en vida o muerte . Gezocht: levend of dood. Mijn moeder was niet per se politiek actief…” Een jonge Maurino Alarcón met zijn ouders.  Foto Roger Cremers   Maar zij was betrokken bij hem natuurlijk. „Dat, en ze was diëtiste en op die manier betrokken. Zij trok naar arme gebieden in het land om medische hulp te bieden aan mensen die nog nooit een dokter hadden gezien. Ook zij is twee keer gearresteerd.” Zijn vader is, vertelt Alarcón, uiteindelijk na een „bizarre reeks toevalligheden en met veel geluk” op de Nederlandse ambassade terechtgekomen. Hij vermomde zich onder meer als priester, sliep met enkele kameraden onder een altaar in een kerk, probeerde vervolgens de tuin van de ambassade in te klimmen, werd onder dreiging van het bellen van de politie weggestuurd, liep toen maar om via een straat die krioelde van de militairen, om eenmaal binnen te worden begroet door dezelfde man die daarvoor nog had gedreigd de politie te bellen: ‘Welkom meneer Alarcón, u bent veilig.’  Tijdens deze onderneming moest zijn vader er maar op vertrouwen dat de mensen die hem zouden helpen aan zijn kant stonden. De telefoonnummers die hij kreeg, hadden net zo goed beantwoord kunnen worden door de mensen die hem zochten. Maar het risico nam hij, want het alternatief was hoe dan ook erger. Zijn moeder kon toen ook mee, maar dat weet hij niet zeker.  „Ik hoorde toevallig gisteren nog een nieuw deel van het verhaal”, zegt Alarcón. „Het gaat echt in stukjes, omdat het gewoon lastig is voor m’n ouders. Nog steeds duikt mijn moeder in elkaar als ze een helikopter hoort overvliegen.”  De plek tussen twee werelden in  is er een waar je mag zijn Jij bent hier geboren, je bent Amsterdammer. Maar ik kan me voorstellen dat je altijd deze bagage meedraagt. „Ja, het voelt echt alsof ik ben opgegroeid in twee werelden: die van Chili en die van Nederland.” Hij laat de tatoeages op zijn armen zien: links typisch Amsterdamse grachtenhuisjes en een molen, rechts de bergen van Chili. „We zouden altijd teruggaan. Het was nooit de bedoeling dat de dictatuur zeventien jaar zou duren. Mijn ouders zijn gedwongen weggegaan, niet omdat ze dat wílden. Mijn dochters hebben allebei ook de Chileense nationaliteit en die zullen ook echt opgroeien als Chileense meiden in Amsterdam. Dat is voor mij heel belangrijk.” Jij bent geboren in 1982, de dictatuur duurde tot 1990. Hoe merkte jij als kind iets van wat er zich in Chili afspeelde? „Nou, mijn moeder stond niet op een ‘lijst’ daar, dus die mocht al eerder terug. Ik ging al toen ik drie weken oud was mee op vakantie naar familie. Ik herinner me van vroeger  controleposten en traangasaanvallen, een avondklok. En daarbij: ook in Nederland merkte ik een hoop. Nederland was bijzonder solidair met Chili destijds: granny smith-appels en wijn uit Chili werden niet gekocht. Chileense muzikanten traden hier veel op, ik groeide op met Victor Jara, Inti-Illimani, Quilapayún.” Die eerste jaren van je leven stonden dus echt in het teken van Chili. „Als kind merk je daar natuurlijk minder van, dat kwam pas toen ik een jaar of acht was. Toen werd ik steeds bewuster. Uiteindelijk ben ik tot de conclusie gekomen: in Nederland ben ik nooit helemaal een Nederlander, in Chili nooit een complete Chileen. Ik leef tussen die twee werelden en heb pas sinds kort geaccepteerd dat de wereld ertussen ook een plek is waar je mag zijn.” Heb je ook wel een Amsterdamse jeugd gehad? „Ik ben opgegroeid in de Bijlmer. Daar is het bijna normaler om niet-Nederlands te zijn dan wel. Ik was hartstikke gelukkig, leefde op de voetbalveldjes en tennisveldjes van Zuidoost, veel groen om me heen, veel buitenspelen.” Muziek was bij die acceptatie voor Alarcón therapeutisch. Maar zijn passie en talent daarvoor ontdekte hij rijkelijk laat. Hij zat toen hij jong was wel op gitaarles, maar het kon hem niet erg interesseren. Moest van z’n moeder, want het was goed voor hem. Net als dat hij móést studeren, en dan wel aan de universiteit. In Chili ben je idealiter advocaat, dokter, heel misschien leraar. Hij studeerde rechten, politicologie, Spaanse taal en cultuur, maakte niets af. Zes jaar lang „heb ik niets gedaan”.  Hij ‘vluchtte’ als het ware naar Barcelona, hij was toen 22 of 23. Geen geld op zak. Hij trok in bij twee Mexicaanse kunstenaars en om de huur te betalen blufte hij zichzelf naar een baantje in de cocktailbar. Of hij alle cocktails kende? Túúrlijk meneer. Hij leert gelukkig snel. De Australische eigenaar had nooit iets door. Die zat altijd dronken achter in de bar. „En bij die Mexicanen thuis keek ik m’n ogen uit. De kunstenaarswereld was helemaal nieuw voor me. Allemaal mensen die naakt rondliepen, met veel schaamhaar. Het rook er naar olieverf en seks.  En op een avond, met veel whisky op, zei een van die jongens: Maurino, jij bent veel te veel takjes. Je wilt veel te veel doen. „Ik schreef gedichten, ik tekende, had ook politieke ambities. En tegelijkertijd studeerde ik thuis officieel nog rechten. Die jongen zei: jij moet eerst een stam hebben met sterke wortels, voordat je die takken kunt laten groeien. Die nacht schreef ik mijn eerste nummer. Het simpelste dat ik ooit maakte: e-mineur, g, d, e-mineur, van die standaardakkoorden. In dat nummer stel ik de vraag: wat is de liefde die Latijns-Amerika zo strijdbaar maakt? Ze hebben daar altijd geprobeerd los te komen van de ketenen van oppressie.” Twaalf jaar lang was dat eerste nummer het slot van de shows met de band TenTemPiés die hij in 2008 met muzikant Jouke Schwarz oprichtte en waarmee hij voor het eerst bekendheid kreeg. Alternatieve ska, een beetje rock en rumba. In het Spaans. Tegelijkertijd begon hij Fiesta Macumba, wat zou uitgroeien tot het populairste Latin-dansfeest van Nederland, met onder meer een vaste plek op Lowlands. „Maar ik heb dat ooit bedacht om een plek te hebben waar ik met TenTemPiés kon optreden. Niemand wilde ons boeken.” Was het heel erg ‘wat de boer niet kent, vreet-ie niet’? „Het was niet ska genoeg, niet rock genoeg. En Spaans verstaan we niet, zeiden ze dan. Singles in het Spaans moest je ook alleen in de zomer uitbrengen, want hee, het klinkt zo lekker zomers.” En toen boekte je jezelf maar. „Ik heb altijd gezegd: als de deuren niet opengaan voor me, dan beuk ik ze zelf wel open. Dat heb ik van mijn moeder. Zij is de strijdbaarste vrouw die ik ken. Ze heeft toen ze in Nederland kwam eerst vier jaar in de keuken van het Slotervaartziekenhuis gewerkt, omdat ze in het ziekenhuis haar beroep als diëtiste niet wilden erkennen. Het lukte uiteindelijk wel. Ik zie mezelf in haar terug.” Het is heerlijk te zien dat mijn teksten ertoe doen Met TenTiemPiés stond hij uiteindelijk voor duizenden mensen op festivals Down the Rabbit Hole en Concert at Sea, maar Fiesta Macumba is uiteindelijk een nog groter succes gebleken – nog steeds verkopen zijn feestjes uit. TenTiemPiés is inmiddels niet meer, daarvoor in de plaats is er nu  MAURINO , in hoofdletters. Solo, zijn persoonlijkste project ooit. Weg van „het bandjesgeluid”, zoals hij zelf zegt. Meer reggaeton, meer hiphop – meer de muziek van nu. Zijn persoonlijkste teksten ook. Zoals altijd maatschappelijk geëngageerd. ‘ En camino ’ bijvoorbeeld, wat ‘onderweg’ betekent. „Dat slaat voor mij op de huidige situatie in Chili, waar we een president hebben die 36 is, afkomstig uit de studentenbeweging. Hij is eigenlijk wie ik beoogde te zijn op die leeftijd. Rock-’n-rolljongen, tatoeages. Maar de weg is nog lang. Pas nu komt er een andere grondwet, de huidige stamt nog uit de tijd van Pinochet.  Hij begint te zingen. No hemos llegado, pero vamos en camino. Nadie nos puede parar. Ire junto a ti, juntos hasta el fin. „We zijn onderweg, niemand kan ons tegenhouden. Ik zal samen met jou gaan, samen tot het einde. En in de tekst verwijs ik ook naar mijn ouders.” Este viaje viaje lo haré, en nombre de mi padre y de mi madre. „Deze reis maak ik uit naam van mijn vader en mijn moeder. Een reis die zij zijn begonnen. Want het doel is nog niet bereikt.” Wat is het doel? „Een gelijkwaardige en rechtvaardige maatschappij. Onafhankelijkheid van multinationals. Maar ook respect voor de aarde, duurzaamheid.” Om even terug te komen op ‘Makina’, de machine, jij zit ook in dat systeem. Jij profiteert er ook van. „Ik ben me er ook van bewust dat ik ook Nikes draag, ik hou ook van een mooie auto. Maar ik heb het geloof dat iederéén die mooie auto zou moeten kunnen hebben. Ik hoop daar met mijn muziek een beetje aan bij te dragen.” Hij speelde laatst een show in Valencia en wist niet wat hij meemaakte toen zo’n tweeduizend mensen een deel van de tekst van ‘Makina’ meezongen. Nu verstonden mensen hem, écht. „Toen dacht ik: wat heerlijk dat mijn teksten ertoe doen.” Ben je dan als artiest in Nederland wel op de juiste plek? Denk je niet soms gefrustreerd: jullie horen niet wat ik zing? „Ik heb daar nooit bij stilgestaan. Maar ik moet wel zeggen, dat optreden in Spanje smaakt wel naar meer.” Even wachten, sorry, zijn moeder facetimet hem vanaf het vliegveld van Buenos Aires. Een tussenstop op weg naar Chili, na enkele weken in Nederland te zijn geweest. Zijn ouders scheidden toen hij jong was, zijn moeder verhuisde terug want het gemis van familie was te groot. Zijn vader woont nog steeds in Nederland. „Ik zit in een interview. Oké.  Te quiero mucho .” Zou jij ooit in Chili willen wonen? „Dat zou kunnen. In ieder geval wil ik er vaak naartoe. Maar nu niet, want bij mij leeft nog steeds een soort dankbaarheid voor hoe mijn familie hier destijds is ontvangen. Een soort loyaliteit tegenover Nederland vanwege die open armen. En ik voel me hier natuurlijk ook prettig.” Hoe kijken je ouders aan tegen wat je nu doet? Je bent geen advocaat geworden. „Ze zijn mijn grootste fans. Nu ik zelf vader ben, snap ik goed dat je je zorgen kan maken om je kinderen, waar ze hun geld mee gaan verdienen.” Raken de dingen die je schrijft hen, zijn ze trots dat hun verleden ook doorleeft in je muziek? „Ik denk wel dat mijn vader teleurgesteld zou zijn als ik niet zou denken over dingen zoals ik dat doe. We hadden geen religie thuis, maar dit was onze manier van geloven.” Het gesprek duurt al wat langer dan gepland, zijn vrouw is net komen vragen wanneer ze kunnen lunchen. Bijna, hij wilde nog even een video van het optreden in Valencia laten zien. Uitpuilende tent, iedereen aan het dansen. „Dat gevoel, dat maakt alles de moeite waard.”   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/05/30/mijn-gitaar-is-mijn-kalasjnikov-mijn-stem-de-kogels-a4130329</guid>
      <pubDate>Mon, 30 May 2022 00:00:00 +00:00</pubDate>
    </item>
    <item>
      <title><![CDATA[Eli Content: ‘Wat ik verwacht na de dood? Niets. Niks. Niks’]]></title>
      <description><![CDATA[<p>In hun kleine  appartement midden in Amsterdam hebben Eli Content (78) en Karina Schaapman (61) de afgelopen achttien jaar aan een betoverend universum gebouwd. Alles gebeurt in één ruimte: werken, slapen, eten, leven. De muren hangen vol met Eli’s kartonnen figuren, die tegelijk iets engelachtigs en iets duivels hebben. Het scheppingsverhaal en het jodendom zijn altijd een belangrijke inspiratiebronnen geweest voor beeldend kunstenaar Eli Content, die in het begin van zijn carrière veel sombere en abstracte schilderijen maakte, en later kleurrijker en figuratiever ging werken.  In een hoek die wordt afgescheiden met een uitpuilende kast, bungelen marionetten aan hun touwen, een project van Karina. Op hun binnenplaats van postzegelformaat staat een huisje met een tafel, een loofhut die Karina zelf heeft gebouwd en waar veel feestelijke avonden zijn geweest. En waar Eli opgebaard zal worden als het zover is.  Eli Content en Karina Schaapman  Foto Annabel Oosteweeghel   We spreken elkaar op Bevrijdingsdag, als Eli en Karina weten dat zijn leven nog hooguit een paar weken zal duren. Op 19 mei is hij overleden. Tijdens het gesprek ligt Eli  in hun tweepersoonsbed. Twee poezen hebben zich tegen hem aan gevleid. Zijn vrouw Karina, beeldhouwer en auteur, zit aan het voeteinde. Soms overstemmen stadsgeluiden, sirenes, het gezoem van de apparaten die Eli  in leven houden.  Eli zegt niet veel, en als hij praat fluistert hij. Zijn keelweefsel is afgestorven door de bestraling die hij kreeg tegen de stembandkanker waar hij twintig jaar geleden mee werd gediagnostiseerd.  We leven, zo goed en zo kwaad als het gaat. Maar wat maakt het de moeite waard? Niemand die het definitieve antwoord kan geven, maar menigeen heeft er ideeën of zelfs sterke gevoelens over. Daarnaar vragen we in deze serie kunstenaars, schilders, dichters, musici en wetenschappers. Naast het bed staat een enorm bouwwerk waarin tientallen muizenpoppetjes hun dagelijkse dingen doen in meer dan honderd kamers, gangen, winkels en andere ruimtes. Het is een decorstuk voor Karina’s succesvolle kinderboekenreeks  Het Muizenhuis . Drie jaar geleden, op 4 mei, zakte Eli na het bijwonen van   een dodenherdenking in elkaar. Hij had hoge koorts en was verward; een longontsteking.   Omdat het herstel moeizaam verliep werden  er onderzoeken gedaan, daaruit bleek dat zijn keelweefsel afsterft. „Herdenkingstijd maakt altijd veel indruk op Eli”, zegt Karina.  „Voor hem is het Jodendom altijd een heel belangrijk onderwerp geweest. Veel van zijn werk gaat erover. Toen hij net ziek werd was zijn grote zorg dat hij niet meer elke zaterdag naar de synagoge kon. Daar noemde hij tijdens de dienst  de namen van zijn ouders en andere overleden mensen. Toen hij die namen niet meer kon noemen, verloor hij voor zijn gevoel iets.” Eli: „Je wordt opgeroepen en dan kom je naar voren en pak je dat zwarte boek vast. Laat je dat boek even aan haar zien Kaatje?” Eli Content is ziek, maar kijkt helder uit zijn ogen, en wat hij zegt is coherent. Ik leg mijn telefoon naast hem zodat het geluid van het gesprek beter wordt opgenomen. „Wat wil je dat ik zeg? Ik heb niet veel stem.”  Scheppingsdrang houdt niet op als je ziek bent Waarom wilden jullie in Eli’s laatste weken een journalist ontvangen? „Het creëren gaat door”, zegt Karina. „Er komt een nieuw boek en een tentoonstelling aan over de werken die Eli maakte ondanks zijn ziekte, en dat is een soort hommage geworden. Dit einde wens je niemand toe, maar scheppingsdrang houdt niet op als je ziek bent, en de wijze waarop hij dingen maakt is een feestje. Kijk om je heen naar wat hier hangt. Snap je? Hij is niet afgeschreven. Tijdens corona werden kwetsbaren als nummer weggezet. Alsof je er niet meer toe doet als oudere. Terwijl ouderen zoveel inzicht, geestdrift en levenslust hebben. Dat hij in een karretje zit betekent niet dat zijn hersens niet meer werken.  Het boek is er ook voor mensen die denken: als ik dat niet meer kan, geef me dan maar een spuitje hoor. Nou, zo makkelijk gaat het helemaal niet.”  Dat boek,  Lust for life + More  verschijnt op 15 juni, vanaf 24 juni zullen  onder dezelfde naam  schilderijen worden tentoongesteld van voordat hij ziek werd en de kartonnen figuren die hij in zijn laatste levensfase heeft gemaakt in Stedelijk Museum Kampen. Sinds Eli ziek is, zorgt Karina voor hem. Het ziekenhuis leerde haar alle noodzakelijke  handelingen, zoals wondverzorging en het toedienen van medicatie en voeding via een sonde. „Iedere drie uur gaat bij ons de wekker, dan moet er iets gebeuren. Mensen zeggen vaak tegen me dat ik op mezelf moet passen. En dat snap ik wel. Ik ben soms hartstikke moe. Vorige week hadden we een hele slechte week en slechte nachten. Maar het is net als wanneer je een baby hebt, die laat je ook niet in zijn volle luier zitten, die help je.”  Het opmerkelijkste vind ik dat je aan alles went, zegt Karina. „Eerst denk je: hij kan nog lopen achter een rolstoel, fijn. Daarna konden we alleen nog naar buiten als hij in de rolstoel zat. Eerst kon hij nog in het halletje in de zon zitten. Nu is het voor ons al heel fijn als hij zelf naar de wc kan lopen. Op sommige dagen lukt het niet en moet hij het op een po doen zo dicht mogelijk bij het bed. Vroeger zei hij dat hij niet meer wilde leven als hij niets zou kunnen proeven, nu kan   hij  al twee jaar niet meer eten en drinken.”  Toch dringt zich in Eli’s laatste weken ook steeds vaker het besef op dat sommige dingen nooit meer zullen gaan wennen. „Hij wordt vaak overspoeld door een heel groot, diep verdriet. Dat past helemaal niet bij hem. Hij is altijd opgewekt en vrolijk, praatjes en grapjes maken.” Waar komt dat verdriet vandaan?  Eli: „Ik weet niet zo goed wat het is.”  Karina: „Eerst probeerde ik te achterhalen waar hij verdrietig door werd, maar hij kon het zelf niet duiden. Het is denk ik vooral uitputting. Hij is zo moe dat hij gewoon niet meer kan.” Een dag voor het gesprek heeft Eli de huisarts op bezoek gehad om te praten over euthanasie. Daar is hij nog maar pas serieus over gaan nadenken. Karina: „In het Jodendom is het niet normaal om zelf de stekker eruit te trekken. Daarbij heeft hij een soort oerdrift: ze hebben mijn hele familie uitgemoord maar mij krijgen ze er niet onder. Hij zei laatst dat het voelt alsof hij een knieval voor  de nazi’s doet als hij zelf kiest voor het einde.” Je hebt dus hard tegen de dood gevochten, Eli. Ben je bang voor de dood?  „Nee, ik heb er geen angst voor.” Wat verwacht je na de dood?  „Niets. Niks. Niks. Niks.” Wat heeft de ziekte de afgelopen twee jaar met jullie relatie gedaan?  „We waren al walgelijk klef”, zegt Karina, waarna ze hard lacht. „We waren altijd al heel veel samen. Dat ik hem verzorg voelt natuurlijk. We hebben nooit ruzie, dat vonden mensen wel eens ongezond.”  Eli trekt zijn wenkbrauw op. „Ik zou niet weten waarom.”  Karina: „Onze relatie gaat gewoon vanzelf.” Karina: „We gingen totdat Eli ziek werd iedere ochtend samen naar de markt op het Waterlooplein. En dan snuffelden we tussen de spullen. En hij kookte altijd voor mij. Eerder was ik altijd degene die voor mijn gezin kookte – toen ik Eli achttien jaar geleden leerde kennen woonde ik nog samen met mijn ex-man en onze vier kinderen. Eli schreef me iedere dag een liefdesbrief, en hij maakte iedere dag een taart voor me.” Harde lach. „Ik was al snel twintig kilo zwaarder.” Iedere dag een liefdesbrief,  elke dag een taart Doordat Eli kwetsbaar werd, hebben jullie tijdens de pandemie haast niemand gezien.  Karina: „Soms gingen we ’s nachts, als er niemand op straat was, een ommetje maken. We hebben het geluk dat we creëren, en daar iedere dag mee bezig zijn.  We hebben er wel last van dat we de kinderen en kleinkinderen niet konden zien.” Wat hebben jullie tijdens de jaren waarin Eli erg ziek was over elkaar geleerd?  „Ik ontdekte aan hem dat hij ondanks wat hij doormaakte niet klaagde. Dat maakt hem voor mij een heel makkelijke patiënt.  Je weet niet hoe iemand in zo’n periode wordt.” Eli doet zijn ogen dicht. „Hij hoort je nog wel hoor”, zegt Karina. „Dit kost hem heel veel energie.”   Hij heeft het leven met een ziekte zolang  volgehouden vanwege zijn „levenslust, speelse geest en scheppingsdrang”, zegt Karina. „Hij kwam een keer thuis uit het ziekenhuis en hij kon nog niet eens zitten, en toen vroeg hij om een schaar. Zijn grote schilderijen kon hij niet meer maken, maar wel figuren van papier. Zijn drang om te maken was overheersend.” Eli staat onder begeleiding van Karina op en schuifelt naar de wc.    Ze voelen een zeldzaam soort onvoorwaardelijke liefde voor elkaar, en die heeft ook te maken met hun achtergrond als opgekrabbelde „niet-deugers”, denkt Karina. „We hebben beiden veel last gehad van de vijandige buitenwereld waarin we opgroeiden. Eli door zijn Joods zijn, en ik als kind van een alleenstaande Indische moeder – toen een taboe. We hebben beiden ervaren wat discriminatie met je doet. We zijn beiden creatief maar autodidact.”  Sinds een paar weken lukt het maken bij Eli helemaal niet meer. Op zijn aanwijzingen heeft Karina nog wel zijn kartonnen kist beplakt met  sterren van karton die Eli eerder al maakte, en heeft ze haar handen uit karton geknipt en die op de deksel geplakt.  Wat maakt het leven nu nog de moeite waard?  Karina: „Dat je elkaar even een kusje kunt geven, dat je elkaar nog even kunt koesteren. Nog even kunt zeggen: ons kleinkind heeft vandaag zijn eerste stapjes gezegd. Blijkbaar is dat voor ons de moeite waard. Heel cliché, de kleine dingen. Even die zon voelen op je botten.”  Eli, weer terug: „Meer is het niet.” Karina: „Even iemand zien die je liefhebt.” Eli: „Vrienden aan wie  je heel erg  gehecht bent.” Eli ademt zwaar. Ik stel voor om zo te vertrekken.   „Hij is naar de wc gegaan en dat kost hem bijna alles”, zegt Karina. „Hij valt zo in slaap. Als je nog iets van hem wil weten moet je het nu vragen.” Dat je elkaar even een kusje kunt geven, nog  kunt koesteren  Eli, waar had je in het leven minder tijd aan willen besteden?  „Ik moet wel zeggen dat ik deze situatie prettiger vind dan meteen dood en weg”, zegt Karina. „Er kunnen nog eindjes aan elkaar geknoopt worden.” Eli heeft in een ver verleden een doodgeboren kind gekregen, waar hij veel verdriet over had, vertelt ze. „De la gaat open, je ziet je kindje liggen en de la gaat weer dicht. Vervolgens, dit was in zijn eerste huwelijk, wordt er nooit meer over gesproken. Zo ging dat in de jaren zestig. Eli’s ex-vrouw, die wist dat het slecht met hem ging, mailde mij om te zeggen dat ze nu zonder wrok op die tijd terugkijkt maar dat het verlies hun wel hun huwelijk heeft gekost. Ik kon haar toen vertellen dat hij er heel veel over heeft gesproken. Nu hebben ze het een plekje kunnen geven. Eva, heette het kindje.”  Eli is nog wakker, en zegt: „Hawwāāah.”  Karina: „Dat is haar Hebreeuwse naam.”  „Ik zie het kind terug in zijn werk”, ze wijst op de muren in de ruimte, die volhangen met de kartonnen figuren. Er hangen ook uitgeprinte foto’s van de zes kleinkinderen die Karina de afgelopen 3,5 jaar kreeg. „Kijk: daar een kind, daar een kind, daar een kind.”  Moet er nog iets gebeuren voor de dood?  Eli: „De dood?” „Niets hoor.” Jouw dood.  Eli: „Niks. Het is goed zo.” Karina: „Op een gegeven moment bereik je een stadium waarin dat nog de enige woorden zijn. Het is goed zo. We zijn gezegend met heerlijke jaren.” Eli: „Superjaren.”  In de weken na het gesprek kiest Eli voor euthanasie. „Het lijden is te zwaar geworden”, schrijft Karina in een bericht. Op 19 mei om 11:00 uur gaat het gebeuren. Een betekenisvol toeval, want dat is precies het tijdstip waarop de druk van het eerste exemplaar van  Lust 4 Life + more  gepland blijkt.  „Sterker dan de dood is de liefde”, appt Karina om 11:26 op 19 mei. „In mijn armen luisterend naar Miles Davis is vredig heengegaan mijn grote liefde Eli Content.” Foto Annabel Oosteweeghel   Meer afleveringen  				Wat maakt het leven de moeite waard</p>]]></description>
      <guid>https://www.nrc.nl/nieuws/2022/05/23/eli-content-wat-ik-verwacht-na-de-dood-niets-niks-niks-a4126012</guid>
      <pubDate>Mon, 23 May 2022 00:00:00 +00:00</pubDate>
    </item>
  </channel>
</rss>
