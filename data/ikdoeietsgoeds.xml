<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ik doe iets goeds]]></title>
    <link>https://www.nrc.nl/rubriek/ik-doe-iets-goeds/</link>
    <description><![CDATA[Ik doe iets goeds]]></description>
    <item>
      <title><![CDATA[De geschiedenis van onmenselijk zwaar werk]]></title>
      <description><![CDATA[<p>‘Heerlen was een rijke stad. Ik kan het me nog zo voor de geest halen. Alles was vies, maar er was geld. Vierentwintig uur per dag hoorde je het lawaai van de koeltorens en het rangeren van de kolenwagens. In de straten hing de muffe lucht van kolen. Maar op zaterdag waren de winkels en cafés vol.”  Mijnwerkerszoon Paul Wojciechowski (65) is een oude rocker, met lang grijs haar en een zwart giletje. „Begin 1900 haalden de Limburgers ervaren mijnwerkers uit Oost-Europa”, vertelt hij. Ook zijn vader, een befaamd worstelaar en soldaat in het Vrije Poolse leger, kwam hierheen. „In de mijn raakte hij een arm kwijt. Hij moest in hoger beroep gaan om afgekeurd te worden.” Als docent metaaltechniek had Wojciechowski zelf een gemakkelijker leven. Nu speelt hij bas in een bluesrockband en elke vrijdagochtend is hij hier, in het Nederlands Mijnmuseum. „Als geschiedenisliefhebber gaf ik rondleidingen op kasteel Landgraaf, tot ik las dat ze in het Mijnmuseum mensen zochten.” Hier vertelt hij de verhalen van zijn familie, over onmenselijk zwaar werk, „zeker voor de generatie van mijn vader”, over grote ongelijkheid en schade aan mens, milieu en uiteindelijk ook aan de economie, na de sluiting van de mijnen in 1974.  „In een boekje uit de bibliotheek las ik interviews met mijnwerkers en hun vrouwen. Ik vroeg aan de ouderen: klopt dat, wat hier staat? Ja, zeiden ze. Ik hoorde dat mijn oom al op z’n elfde in de mijn werkte.” Diezelfde oom hoestte zo, dat hij in de woonkamer sliep. „Stoflongen kwamen veel voor.” Bijna alle Limburgse mijngebouwen werden gesloopt. „Het is snel tot bloei gekomen en snel afgebroken.” Het vernieuwde museum zit in een modernistisch warenhuis uit 1939, met zijn lichte verdiepingen het tegenovergestelde van de mijnen waar de arbeiders tot 1.000 meter onder de grond werkten, in gangen van 60 centimeter tot  4 meter hoog. In het museum zijn zwaar gereedschap, helmen, koolsoorten en zwart-witfilmbeelden (‘koempels’ die samen douchen, mijnkarren op ondergrondse rails) te zien. Wojciechowski wijst op een pak van stevige bruine stof: „Dat moest mijnwerkers beschermen. Ze zaten vol schrammen en daar kwam koolstof in. Hun huid was helemaal zwart.” Een te dik pak kon ook niet: „Het was heel warm onder de grond.”  Wojciechowski groeide op in een mijnkolonie. „Gezellig. Iedereen deed hetzelfde werk en verdiende hetzelfde.” Hij laat een tekening zien die hij op zijn negentiende maakte, van de Oranje Nassaumijn I. Schachten, koeltorens, schoorstenen. „Mooi, vind ik.”  Lang wilden mensen weinig weten van de mijngeschiedenis, velen waren afgekeurd of werkloos, de economie zat in het slop, de mijnbouw veroorzaakte  scheuren in de huizen. Maar kinderen en kleinkinderen gingen vragen stellen, en oud-mijnwerkers begonnen een museum. Wojciechowksi: „Het gaat niet om het verhaal van een ambtenaar die nooit in de mijn heeft gewerkt. Ik vertel het verhaal door de ogen van de mijnwerker.”</p>]]></description>
      <guid>https://nrc.nl/nieuws/2023/03/09/de-geschiedenis-van-onmenselijk-zwaar-werk-a4158955</guid>
      <pubDate>Thu, 9 Mar 2023 06:03:16 +00:00</pubDate>
    </item>
    <item>
      <title><![CDATA[Hij houdt het licht van de oude vuurtoren van Hoek van Holland brandend]]></title>
      <description><![CDATA[<p>Waar zijn obsessie voor vuurtorens vandaan komt? Dat kan hij net zo min uitleggen als mensen die beeldjes van kikkers verzamelen, zegt René Vas (58), een man met lange bakkebaarden en een gouden ring in zijn oor. Wel weet hij wanneer het is begonnen. Als jonge jongen kampeerde hij op Terschelling, waar „de belangrijkste vuurtoren van Nederland” staat. ’s Avonds zag hij vanuit de duinen de kilometerslange lichtstralen van de Brandaris door de lucht glijden. „Magisch was dat.” Nog maar vijftien was hij toen hij een andere vuurtoren van de sloop redde. De Hoge Vuurtoren in Hoek van Holland werd buiten dienst gesteld na de aanleg van de Maasvlakte, en dit „industriële erfgoed” wilde hij koste wat kost behouden. Na lang zeuren, een speech voor de gemeenteraad, hulp van toenmalig staatssecretaris van Verkeer en Waterstaat Neelie Kroes, en nog meer zeuren, kreeg hij toestemming om een kustverlichtingsmuseum te vestigen in Het Hoge Licht. Inmiddels is hij al dertig jaar de beheerder van de knalrode vuurtoren.   Een heroïsch verhaal, precies het soort waar hij gek op is, blijkt als we de vuurtoren betreden. Te midden van misthoorns, lichtboeien en draaiende lampen vertelt hij over het werk van vuurtorenwachters die het licht in de gaten hielden en reddingen in gang zetten als een schip in de problemen kwam.  Zelf zou hij nooit vuurtorenwachter kunnen worden, zegt hij, of een maritiem verkeersleider, zoals ze tegenwoordig heten. Uren door een verrekijker  of op een computerscherm turen: dat is niks voor hem. Hij vertelt liever verhalen. Bijvoorbeeld over de geharde mannen die  kolen naar de nok van vuurtorens brachten om het vuur brandend te houden – tot sinds de industriële revolutie in  razend tempo nieuwe vuurtorenlichten zijn ontwikkeld. We krijgen college over de Fresnel-lens, dat het licht van kleine ledjes zodanig kan vergroten dat schippers het vele mijlen verderop nog kunnen zien. „Dat is toch schitterend. Al die ingenieurs die zich met maar één ding bezighielden: een lichtje te laten branden om een mensenleven te redden.” Na zes verdiepingen zijn we op het uitkijkpunt  beland. „Als je valt, ligt je na 1,9 seconden op de grond”, zegt hij om de sfeer te verhogen. Dat zal hem overigens niet gebeuren. Hij is van plan om 113 jaar oud te worden, zegt hij. Zijn vuurtoren loodst weliswaar niet meer schepen veilig de haven van Rotterdam binnen, maar is nog steeds een ankerpunt voor de inwoners van ‘Hoek’, die van slag zijn als het licht uit is of als de windwijzer op de top het niet doet. De vuurtoren is „versteend vertrouwen”, en het is nu zíjn taak om het lichtje brandend te houden.</p>]]></description>
      <guid>https://nrc.nl/nieuws/2023/03/01/hij-houdt-het-licht-van-de-oude-vuurtoren-van-hoek-van-holland-brandend-a4158367</guid>
      <pubDate>Wed, 1 Mar 2023 06:03:16 +00:00</pubDate>
    </item>
    <item>
      <title><![CDATA[Samen zingen in het Fries, Armeens of Berbers]]></title>
      <description><![CDATA[<p>‘In ons dorp in Marokko zong iedereen, thuis, op het land, op feesten. De mensen uit het dorp waren muzikanten, je hoefde nooit iemand in te huren”, zegt Malika Ahrouch (45). Ze is  projectleider van Het Zwaluwkoor Amsterdam, een koor van expats,  Amsterdammers en vluchtelingen. „We zingen met mensen van Iraanse, Oekraïense, Spaanse, Armeense en Syrische nationaliteit.” Elke woensdagavond oefenen ze in buurthuis De Brug in Amsterdam Nieuw-West. Terwijl dirigent Ardashes Agoshian, een bassist en componist uit Armenië, de elektrische piano installeert, zet Ahrouch koffie en thee met stroopwafels klaar. Slechts acht van de ruim twintig leden zijn aanwezig. Ahrouch: „Niet iedereen kan altijd, daar moet je soepel mee omgaan. Er zitten ouderen bij, en mensen in een asielprocedure, of ze mantelzorgen.” Aan het begin van de pandemie solliciteerde Ahrouch op de vacature om als vrijwilliger het  koor te helpen opzetten. Ze had net ontslag genomen om voor zichzelf te beginnen. Inmiddels coördineert ze behalve in Amsterdam ook in Utrecht en Haarlem een Zwaluwkoor. En ze heeft  een baan bij de gemeente Utrecht en een eigen bedrijf waar kleding wordt gemaakt door vrouwen in kansarme situaties. Het idee achter Het Zwaluwkoor is haar op het lijf geschreven. „De zwaluw is een vogel die over de hele wereld trekt om te overleven. In een groep,  alleen redt hij het niet.” Ze vertelt gedreven: „Ik ben ook een zwaluw, als dochter van gastarbeiders kwam ik op mijn dertiende hier.” Regelen en hard werken kreeg ze van thuis mee. Samen met haar zeven broers en zussen zorgt ze voor haar dementerende moeder, „de meest optimistische persoon die ik ken”. Het begin van de repetitie besteedt Agoshian aan zangtechniek. Onvermijdelijk om daar gekke bekken bij te trekken. Ahrouch: „We nemen onszelf heel serieus en soms minder.” Elk koorlid mag een voorstel voor een lied doen.  „Dankzij Ant uit Friesland zingen we ‘Simmermoarn’. En een favoriet van mij is een Armeens lied, dat raakt me zeer.” Vanavond wordt een Berbers lied gezongen dat Malika thuis leerde. „In het begin voelde het eng. Ik was zwaar uit mijn comfortzone. Ik was gewend dit in besloten kring te zingen. Maar ik ben een durfal, en ik gooide het erin! Ardashes heeft de noten op papier gezet en ik schreef de Amazigh tekst fonetisch uit.” Het gaat over een mythe van een heerseres die streed voor vrijheid. „Door te zingen delen we verhalen.” De tijd vliegt om. Na afloop wordt er samen opgeruimd. Iedereen is opgeladen, „ook wie moe aankwam”. Ahrouch noemt Het Zwaluwkoor een weergave van het sociale leven in Amsterdam: „De stad is een herberg voor zovelen. Mensen zijn zich er niet altijd van bewust hoe goed dat eigenlijk gaat.” Ergens las ze dat Amsterdam de meeste nationaliteiten van Nederland telt. Zo mooi vond ze dat. „En in het koor zingen ze allemaal mijn lied.”</p>]]></description>
      <guid>https://nrc.nl/nieuws/2023/02/23/zingen-in-het-fries-armeens-of-berbers-a4157818</guid>
      <pubDate>Thu, 23 Feb 2023 06:03:16 +00:00</pubDate>
    </item>
    <item>
      <title><![CDATA[‘Vroeger knotten de boeren de bomen. Tegenwoordig hebben ze er geen tijd meer voor’]]></title>
      <description><![CDATA[<p>De knotwilgen langs het slootje in het Utrechtse Odijk staan er klaar voor. De takken zijn alweer vier jaar oud en worden vandaag weggezaagd, door knotgroep Bunnik. We komen alleen op een héle vreemde dag, zegt Tom Schrijvers (76), een van de  vrijwilligers die zich op het dauwige gras hebben verzameld. Er zijn meer knotters dan bomen. „Er staan maar liefst vijftien knotters in het veld.” Gelukkig heeft hij al een boom kunnen confisqueren.   Schrijvers is al veertig jaar knotter, en wil wel even uitleggen waarom ze doen wat ze doen. Knotwilgen zouden zonder knotgroepen zoals de hunne niet meer bestaan. Als de takken te zwaar worden, scheurt de wilg namelijk in en sterft dan af. „Daar ligt er een”, wijst hij naar een treurig hoopje wilg dat op zijn kant ligt. „Vroeger knotten de boeren de bomen. Zij gebruikten het hout bijvoorbeeld om mee te stoken of er gereedschapsstelen van te maken. Tegenwoordig hebben ze er geen tijd meer voor.” Schrijvers is inmiddels met pensioen en heeft tijd genoeg. Maar ook toen hij nog wiskundedocent was, kwam hij graag uit zijn hoofd door op zaterdagochtenden lekker buiten te knotten. Hij vindt het een fijn idee dat hij er erfgoed mee in stand houdt. De wilgen langs weilanden, wegen en waterkanten zijn natuurlijk typerend voor het Nederlandse landschap. Maar het gaat hem ook om de esthetiek. Prachtig vindt hij het, als hij aan het eind van de ochtend de geknotte bomen op een rij ziet staan. „Als ik fotograaf was, zou ik het wel weten.” Daarvoor moet hij eerst de ladder opklimmen die tegen de stam aanstaat, en met een „Japans-achtig zaagje” kalmpjes alle takken eraf te zagen. Ze knotten altijd in de winter, zegt hij. „Dan zijn de sapstromen niet actief.” Warm krijgen ze het wel na afloop, als ze zichzelf belonen met koffie en krentenbollen. Over de aanpak verschillen de knotters trouwens van mening, zegt hij vanuit de boom. „Er zijn twee scholen.” Sommigen kicken erop  om de takken direct bij de stam af te zagen. Anderen, je zou kunnen zeggen de verstandigen, zoals hij, zagen de takken eerst tot ongeveer een meter van de stam af zodat er weinig risico op inscheuren is. Over andere zaken zijn ze het eigenlijk altijd wel eens, blijkt na afloop. Zo hadden ze een keer een stemming gehouden over het gebruik van kettingzagen. Het knotten zou natuurlijk véél sneller gaan als ze daarmee zouden werken. Maar dan wordt de rust, waar het ze om te doen is, verstoord. Bovendien zou hun gezellige groep waarschijnlijk uiteenvallen, want als Schrijvers eerlijk is, zou je met een kettingzaag genoeg hebben aan één knotter. Over de unanieme uitslag werd niet lang gedebatteerd.</p>]]></description>
      <guid>https://nrc.nl/nieuws/2023/02/17/lekker-naar-buiten-om-te-knotten-a4157201</guid>
      <pubDate>Fri, 17 Feb 2023 06:03:17 +00:00</pubDate>
    </item>
    <item>
      <title><![CDATA[‘Een klein stukje in een groter geheel’]]></title>
      <description><![CDATA[<p>Tussen nette rijen  afgedankte beeldschermen, harde schijven en toetsenborden staat  zestiger Dennis Kerkvliet. In ‘zijn’ hoekje van de reusachtige kelder van Betuwe Wereldwijd, een Culemborgse organisatie die oude naaimachines, computers, fietsen en gereedschap opknapt en verzendt aan goede doelen in onder andere Tanzania, Kenia en Oeganda. Tools4Change heten ze daar. Toen Kerkvliet na een hart- en een herseninfarct arbeidsongeschikt werd verklaard, nodigde zijn zwager hem uit hier eens mee te lopen. „Er kan hier wel wat meer structuur in, dacht ik.” Eerder werkte hij bij Pon Logistics, „die verwerken 100.000 artikelen per dag”.  Hij laat een kist met gereviseerde pc’s zien. Op de door hem gemaakte etiketten staan het gewicht, diverse codes en het adres van ‘Oblige for Vulnerable Children Tanzania’. „De projecten hebben vaak mooie namen. Dit gaat om beter onderwijs en medische hulp voor wezen en kwetsbare kinderen.”  In de werkplaatsen van Betuwe Wereldwijd heerst rust. Nevendoel van de organisatie is werkplekken bieden  aan mensen die wat ondersteuning nodig hebben. Behalve 30 vrijwilligers werken er 25 deelnemers met een beperking. Kerkvliet komt hier twee dagen per week: „Voor mij zijn multitasken en spreken lastiger dan vroeger en ik kan minder prikkels aan.” In de computerwerkplaats begeleidt hij mensen met ‘een rugzakje’. „Leuk,  soms moeilijk. Adhd, autisme of een korte spanningsboog: het vraagt allemaal een andere aanpak.” Hij grijnst: „Binnenkort mogen we naar ‘Ik ben Harrie’, een training waar je mensen leert begeleiden.” ’s Ochtends verdelen ze het werk.  „Installatie van pc’s, het inpakken van orders, of een ritje om wat op te halen. Als je deurkruk beetpakt, weet je nog niet wat er die dag gaat gebeuren.” Soms kijkt hij computers na, maar „ik ben niet zo technisch als anderen”. Zoals de jongen met autisme die verderop een computer updatet. Of de oudere man die een antieke trapnaaimachine repareert, voor gebieden waar geen stroom is.   „Er is in die landen voldoende kennis, maar het ontbreekt aan simpel gereedschap.” Dat soort  ongelijkheid vindt hij veel te groot. „Is er een kabeltje gebroken of een batterijtje leeg: weg ermee, lijkt het hier soms.” Ooit was hij op vakantie in Zuid-Afrika: „Daar werd ik geconfronteerd met gigantische verschillen tussen arm en rijk. Maar veel mensen willen daar niets van weten. Als je iets zegt over de rest van de wereld, dan vinden ze dat lastig.” Relativerend: „Ik ben maar een klein stukje in een groter geheel. Maar we doen iets. Je gaat hier  aan de gang en het groeit.” Zou hij de projecten willen bezoeken? Hij knikt geestdriftig. „Ik zou wel op de kade willen staan. Het komt daar aan en dan? Van de douane tot hoe ze met de computers werken, wat kunnen we beter doen? Dat zou ik ter plekke van de mensen willen horen.”</p>]]></description>
      <guid>https://nrc.nl/nieuws/2023/02/09/een-klein-stukje-in-een-groter-geheel-a4156577</guid>
      <pubDate>Thu, 9 Feb 2023 06:03:17 +00:00</pubDate>
    </item>
    <item>
      <title><![CDATA[Anneloes (33) wil haar ‘privileges gebruiken’ om de wereld beter achter te laten]]></title>
      <description><![CDATA[<p>Ze wist dat ze vandaag ongesteld moest worden, zegt Anneloes Dijkman (33). Maar het kwam niet in haar op om de afspraak met de krant af te zeggen. Zij kan immers  ‘gewoon’  een menstruatieproduct gebruiken. Ze heeft zelfs een hele tas vol met tampons en maandverband bij zich. Wij zijn bij productiehuis Nowhere in Amsterdam-Oost, waar buiten aan de muur en binnen bij de wc’s kastjes hangen die Dijkman volstopt met tampons en maandverband. Zogenoemde menstruation stations zijn het, waar iedereen die het kan gebruiken, uit kan pakken.   En die mensen zijn er genoeg. Meer dan een kwart van de „Amsterdammers die menstrueren”, kunnen het zich niet altijd veroorloven om tampons, maandverband of andere menstruatieproducten te kopen, blijkt uit onderzoek. Sommigen van hen gaan daarom niet naar school of naar hun werk, vertelt Dijkman. Anderen beknibbelen weer op hun boodschappen, doen te  lang met één tampon of worden creatief met wc-papier. „Iemand had er zelfs een tampon van gemaakt. Superslecht voor je lichaam.”  Dijkman weet dit allemaal omdat ze een van de oprichters van Neighborhood Feminists is, een stichting die menstruatiearmoede in Amsterdam bestrijdt. De twee andere oprichters kent ze van de women’s march in 2019, waar Dijkman een van de ‘lead organizers’ van was. Ze begonnen met het helpen van de vrouwen in het Harriet Tubman Huis, dat onderdak biedt aan ongedocumenteerde vrouwen en hun kinderen. „Mensen doneren vaak kleding en luiers, maar denken niet aan tampons en maandverband.” Inmiddels ondersteunen ze maandelijks ongeveer 800 mensen en hebben ze meer dan 15.000 menstruatieproducten verstrekt.  Het grootste deel wordt verspreid via de menstruation stations, die bijvoorbeeld hangen bij een asielzoekerscentrum, een sportpark of een queer gym. Aan maandverband blijkt de meeste behoefte te zijn. In sommige culturen zit er immers een taboe op het „inbrengen van dingen”, onderwijst Dijkman. Bovendien hebben relatief veel ongedocumenteerde vrouwen geleden onder seksueel geweld, of genitale verminking. Het plan van de Tweede Kamer om onder andere via voedselbanken menstruatieproducten te verstrekken, vindt ze niet toereikend. Daar kan immers niet iedereen terecht.   Geen spoor van twijfel klinkt er in haar betoog. Logisch, want ze is al haar hele leven bezig met het tegengaan van onrechtvaardigheid. Zo zette ze op haar middelbare school een werkgroep op die samenwerkte met Amnesty International, en protesteerde ze bij gemeenteraadsleden toen het categoraal gymnasium in een grote koepel dreigde te worden opgenomen. Het waren haar ouders die haar leerden om „haar privileges te gebruiken om de wereld beter achter te laten”, zegt Dijkman. Zij richtten een cultureel-maatschappelijke stichting op  waar Dijkman nu de adjunct-directeur van is. Misschien is directeur van de wereld wel een geschikte volgende carrièrestap.</p>]]></description>
      <guid>https://nrc.nl/nieuws/2023/02/03/aan-maandverband-blijkt-de-meeste-behoefte-te-zijn-a4155908</guid>
      <pubDate>Fri, 3 Feb 2023 06:03:17 +00:00</pubDate>
    </item>
    <item>
      <title><![CDATA[&#8216;Binnen valt de schaamte weg, ook door de vriendelijke vrijwilligers&#8217;]]></title>
      <description><![CDATA[<p>Toen ze klein was, speelde Susan Vermunt (52) graag winkeltje. Later fantaseerde ze weleens over zelf een supermarkt runnen. „En kijk me nu eens.” De supermarktmanager zet potten bruine bonen met de etiketten naar voren in de schappen van Voedselbank Spangen in Rotterdam: „Ik houd niet van dozen.” Na een studie voedingswetenschappen werkte Vermunt onder andere vijftien jaar bij Unilever. „Projecten met een sociaal tintje hadden mijn voorkeur.” Een paar jaar geleden stopte ze met werken: „Ik wilde eens wat anders.”  Op zoek naar vrijwilligerswerk „aan de voedingskant” kwam ze bij de Voedselbank terecht. Alleen al in Rotterdam bedient die 2.500 huishoudens, die door hulpverleners zijn aangemeld. „Ons filiaal levert aan vierhonderd  huishoudens”, zegt Vermunt. „Sinds september is dit aantal met een kwart gestegen. Mensen redden het niet meer.”  Klanten komen op afspraak en worden begeleid door een medewerker. „Er is veel schaamte, maar binnen valt dat vaak weg, ook door de vriendelijke vrijwilligers. Voor sommige mensen is het een uitje.” Moeders en dochters, oude Rotterdammers en nieuwkomers schuifelen langs de frisdrank, rijst en pasta, zuivel en kisten groente. Op elk schap staat hoeveel je mag pakken. Behoedzaam laden ze hun karren vol. Vermunt maakt een rondje met een man die voor zijn buurvrouw boodschappen doet. „Ze kan  het niet meer zelf.” Hij komt uit het Witte Dorp, „een slechte buurt, van de week griste een boefje nog de tas van een oude vrouw weg”. Vermunt woont in een welvarender gemeente dicht bij Rotterdam. „Door dit werk kan ik me veel beter voorstellen hoe het is weinig te hebben.”  „Wil je kersen of frambozen Optimel?”, vraagt ze aan de man. „We krijgen spullen van supermarkten, HelloFresh en de buurtbakker. Maar het moeilijkst te werven zijn basisproducten als bloem, olie, suiker en zout.” Graag zou ze een diverser  aanbod bieden: „Dieetproducten en meer halal en glutenvrij.” Op termijn wil de Voedselbank de meeste uitdeelpunten vervangen door supermarkten. „Die zijn klantvriendelijker. Je hoeft niet in de rij en je kunt zelf kiezen.  Bovendien gaan we voedselverspilling beter tegen. Vroeger had je weleens een fles ketchup in je pakket, en dan de volgende week weer. Misschien eet je dat helemaal niet.” Bij de Voedselbank krijgt niemand betaald. Ook deze supermarkt draait op 35 vrijwilligers, „vanuit de kerk, parttimers, mensen die zelf weinig hebben en zzp’ers”.  Vermunt groet een collega met baard en een Pirelli-pet. „Denis, jij werkt toch al vijftien jaar voor de Voedselbank?” Denis Cosic knikt en vertelt dat hij voor de Voedselbank geld inzamelt via CosareNL, een YouTube-kanaal met online Formule 1-races: „Elke klik is geld waard.” Vermunts ogen twinkelen: „Er gebeurt hier van alles.”  Zelf begeleidt ze studenten die een Voedselbank-app ontwikkelen. En ze is een supermarkt in Rotterdam-Zuid aan het opzetten: „Soms werk ik vijf dagen in de week.”</p>]]></description>
      <guid>https://nrc.nl/nieuws/2023/01/26/voor-sommige-mensen-is-het-een-uitje-a4155273</guid>
      <pubDate>Thu, 26 Jan 2023 06:03:18 +00:00</pubDate>
    </item>
    <item>
      <title><![CDATA[&#8216;Ze lijkt wel een reïncarnatie van mijn man’, grapt Tineke over haar dwergkeesje]]></title>
      <description><![CDATA[<p>Dwergkeesje Mia heeft héél veel aandacht nodig, zegt haar baasje Leonie Koppes (34). Misschien omdat ze gehandicapt is. Mia liep een gebroken voorpoot op nadat een kleuter tegen de tas was gefietst waar Mia in zat. En daarna kreeg ze een aandoening waardoor de knieschijf van haar achterpoot er geregeld uitschiet. Omdat Koppes en haar vriend fulltime werken, meldden zij zich aan bij OOPOEH, een stichting die honden koppelt aan oppasoma’s- en  -opa’s. En toen was er al snel een oplossing in de vorm van Tineke van Ravens (84), die Mia als een prinses behandelt. Drie dagen in de week spendeert Mia bij Van Ravens, die boven een winkelcentrum in Den Haag woont. Een betere match is er niet. Mia is een aparte, zegt Van Ravens liefkozend met het hondje op haar schoot. Ze  is heel klein. „Zie je mij al met een grote hond rondzeulen?” Ze blaft niet. „Ik heb een hekel aan geblaf.” En ze is een enorme treuzelaar die zich vaak op de grond laat vallen. „Dan kan je er een lontje in steken, maar die staat niet meer op.” Ideaal, vindt Van Ravens. Samen doen ze het lekker rustig aan.    Dat wil niet zeggen dat ze alleen maar op de bank zitten. Integendeel. Ze wandelen elke oppasdag, úrenlang. Althans, Van Ravens wandelt urenlang. Mia zit vooral op haar troon, een blauwe hondenbuggy die ze voor haar heeft aangeschaft omdat ze zo moeilijk loopt. Nadat Mia een lepeltje leverworst heeft gekregen gaan ze op pad, de buurt in. Mia is inmiddels een lokale bekendheid, zegt Van Ravens. Het liefst gaat zij naar Scheveningen. Uitwaaien aan het strand, een visje halen. „Ze lijkt wel een reïncarnatie van mijn man”, grapt ze. Met hem, een bekende scheidsrechter die ook internationale wedstrijden floot, maakte ze vroeger eveneens lange wandelingen, vertelt Van Ravens. Maar na zijn overlijden ruim vier jaar geleden was ze daarmee gestopt. Haar zeventienjarige maltezer Mexi was ze ook al verloren, en een nieuwe hond nemen zag ze niet zitten. „Die moet ik dan ook ’s avonds alleen uitlaten, dat voelt niet veilig.” Het was haar kleindochter die voorstelde om zich bij OOPOEH aan te melden om de eenzaamheid tegen te gaan. „Mia is mijn alles. Zoiets vind je nooit meer”, zegt ze geëmotioneerd als de journalist zo onaardig is om te vragen of ze weleens bang is dat Mia haar zal ontvallen. Een grote angst is het, dat haar hulp op een dag niet meer nodig blijkt te zijn. Maar voorlopig is dat niet geval. Een „win-win-situatie” is de oppasregeling volgens Koppes, die geregeld blijft eten. „Ik vind het fijn om te weten dat Mia in goede handen is.” Mia blijft af en toe zelfs logeren. Van Ravens: „Dan mag ze gezellig naast mij in bed.”</p>]]></description>
      <guid>https://nrc.nl/nieuws/2023/01/19/samen-doen-we-het-lekker-rustig-aan-2-a4154572</guid>
      <pubDate>Thu, 19 Jan 2023 06:03:18 +00:00</pubDate>
    </item>
    <item>
      <title><![CDATA[‘We leren de kids om te delen’]]></title>
      <description><![CDATA[<p>Soepel dribbelt Indy Spaan (20) door de gymzaal van Kazerne Reigersbos in Amsterdam-Zuidoost, de blonde krullen strak naar achteren. Ze speelt mee met een groep basketballende kinderen vanaf ongeveer acht jaar. Ze ontwijkt een stevige puber, geeft lachend een meisje dat scoort een aai over de bol, wijst op iemand die aangespeeld kan worden.  Een jaar geleden zag haar leven er totaal anders uit. Spaan volgde het Johan Cruyff College en na jeugdtalent bij Ajax te zijn geweest, voetbalde ze in Italië. En toen besloot ze te stoppen. „De manier van coachen lag me niet. Ze gingen niet uit van wat iemand nodig heeft om beter te worden, stelden bijvoorbeeld mensen niet op om ze te motiveren. Het werkte voor mij niet.” Een ingrijpend besluit: „Mijn hele leven was voetbal. Ik kende niks anders.” Een kennis nam haar mee naar 3×3 Unites,  een organisatie die door heel Amsterdam jongeren in beweging wil krijgen door middel van basketbal (drie tegen drie, een snelle en flitsende variant) en andere activiteiten. „Dit is zo’n andere wereld dan voetbal. Het is een community. Je wordt ‘involved in the family’. Al kon ik niet basketballen, toch wilden mensen van het hoogste niveau al met mij spelen.” 3×3 Unites speelt ook op topniveau, vertelt ze, in de Pro League. In 2021 stond het 3×3 team op de Olympische spelen. Maar minstens even belangrijk: „Iedereen is welkom.” Na een opleiding van acht weken is Spaan elke dinsdagmiddag als ‘leader’ te vinden op pleintjes en veldjes. „We werken letterlijk op straat, waar we kinderen uitnodigen om mee te doen. Zelf groeide ik op in Ouderkerk, ik was altijd buiten. Nu zie je dat bijna niet meer. Ze zitten thuis want ja, iPads en telefoons.” Toen haar ouders scheidden, verhuisde Spaan met haar moeder naar Kraaiennest,  een buurt met een slechte naam. „Nog steeds bestaat het beeld dat Zuidoost niet veilig is. Ouders vinden het fijn als wij er zijn. Soms appen we foto’s om te laten zien dat het goed gaat.” Ze vindt het heerlijk om met de kleintjes plezier te hebben.  „En met de oudere kids haal ik geintjes uit, en soms hebben we serieuze gesprekken.” 3×3 werkt inmiddels ook in andere steden als Zwolle, Den Haag, Groningen. „We groeien snel.” Afrobeat klinkt door de zaal. Basketbal wordt afgewisseld met potjes voetbal, langs de kant eet een kleuter een pizzapunt en dansen een paar meisjes. Er wordt gelachen en gejoeld.  En dan ineens stuiteren twee slungels de vloer op, een flits in een wit trainingspak, een ander op goudkleurige Nikes. Ze pakken de bal af, passeren iedereen en scoren. Spaan: „Normaal spreek ik ze aan. We leren de kids om te delen. Het moet leuk zijn voor iedereen. Maar nu is het vakantie dus laten we ze een beetje gaan.” Ze lacht. „Hier vond ik weer plezier in sporten.”</p>]]></description>
      <guid>https://nrc.nl/nieuws/2023/01/13/we-leren-de-kids-om-te-delen-a4153923</guid>
      <pubDate>Fri, 13 Jan 2023 06:03:18 +00:00</pubDate>
    </item>
    <item>
      <title><![CDATA[Rondzwieren voor ouderen,  in De Wildebras]]></title>
      <description><![CDATA[<p>Eigenlijk is hij heel normaal, zegt Arthur Runkehl (72) nadat hij zijn bijzondere levensverhaal uit de doeken heeft gedaan. Zo was hij als twintiger een  succesvolle kapper die filmsterren knipte en grof geld verdiende. Begon hij later een horecabedrijf op een landgoed waar hij jarenlang grote trouwerijen organiseerde. En won hij prijzen op  Bartschaft-kampioenschappen voor zijn bijzondere gezichtsbeharing – Runkehl heeft een indrukwekkende krulsnor en baard. Bijna de hele wereld heeft hij gezien, dankzij zijn werk en hobby’s. Maar nu is hij hier. In jongerencentrum De Wildebras, waar een gezellige middag voor de ouderen uit Zwaagdijk-West (Noord-Holland) is georganiseerd. De Blokkerder Dansgroep verzorgt het entertainment. Twee van Runkehls bartenders hadden eens geroepen dat ze wilden leren klompendansen, en zo geschiedde. Runkehl vond het zo leuk dat hij nu al acht jaar lid is van de Blokkerder Dansgroep, samen met zijn partner Wolf. Walsen, polka’s en boerendansen worden er in De Wildebras opgevoerd, parendansen die rond 1900 populair waren. Runkehl zwiert rond met Lyda, een vriendin van hem die de „ideale danspartner” bleek. Met haar verzorgt hij ook ‘de modeshow’, een intermezzo waarbij ze laten zien welke typisch West-Friese kleding ze dragen, waaronder de open plasbroek. Er wordt geregeld hard gelachen in de zaal. Ook door de 81-jarige Francien, die wel weet wat de Amsterdamse presentator Rietje bedoelt als het over een haarlemmerdijkie gaat. Met het klompendansen heeft ze wat minder. Als tiener deed ze aan rock-’n-roll-dansen, gniffelt ze. Dat is toch andere koek.   Ruhnkehl straalt tijdens het hele optreden, net als daarvoor tijdens het interview en na afloop tijdens de kletspraatjes met de ouderen. Hij heeft „altijd aan de zonkant gestaan”, zegt hij. Zijn broer en zus waren gehandicapt, en hij was het kind met wie het altijd goed ging. Dankzij zijn jeugd weet hij dat je soms voor anderen moet opkomen, zegt hij. Dat je oog moet hebben voor mensen die het misschien minder goed hebben. Via Humanitas is hij dan ook een maatje geworden van een eenzame man die moeite heeft zijn homoseksualiteit te accepteren, en hij doet nog veel meer vormen van vrijwilligerswerk nu hij gepensioneerd is. Dansen voor groepen ouderen is een van de makkelijkste manieren om mensen blij te maken, weet hij. Maar de Blokkerder Dansgroep vermaakt  ook grote groepen toeristen en andere geïnteresseerden, soms zelfs in het buitenland. „Binnenkort gaan we misschien naar Praag.” Een mooimaker is hij, een levenskunstenaar, iemand die mensen met hem laat meegenieten. „Zwaagdijk-West komt in de krant!”, roept hij na afloop enthousiast tegen de ouderen. „Oooh”, roept de groep. En vrolijk vlindert Runkehl weer verder.</p>]]></description>
      <guid>https://nrc.nl/nieuws/2023/01/06/rondzwieren-voor-ouderen-in-de-wildebras-a4153315</guid>
      <pubDate>Fri, 6 Jan 2023 06:03:18 +00:00</pubDate>
    </item>
  </channel>
</rss>
