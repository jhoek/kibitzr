<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ik doe iets goeds]]></title>
    <link>https://www.nrc.nl/rubriek/ik-doe-iets-goeds/</link>
    <description><![CDATA[Ik doe iets goeds]]></description>
    <item>
      <title><![CDATA[‘Al dat grote zware hout komt in beweging’]]></title>
      <description><![CDATA[<p>Kunnen we draaien vandaag? Als Annemarie van den Bogaard (55, donkerbruine fleecetrui, opgestoken haar) bij de Molen van Sloten in Amsterdam aankomt, checkt ze eerst hoe de wind staat. „Thuis heb ik het KNMI geraadpleegd, maar hoe is het op locatie?” Mede dankzij ruim 2.000 vrijwillige molenaars draaien in Nederland zo’n duizend molens. Van den Bogaard is ‘MIO’, molenaar in opleiding bij Het Gilde van Molenaars. Van leermeester Chris Smit leert ze ‘draaien voor de prins’, voor de sier, „maar dat niet alleen, het is ook goed voor de molen om hem te laten draaien”. Als het zoals vandaag windstil is, doen ze theorie. Of ze helpt met onderhoudsklusjes. Van den Bogaard laat twee dikke molenboeken zien en een houten modelletje van ‘de vang’, het remsysteem dat zich onder de kap bevindt. De Molen van Sloten is een poldermolen, gebouwd om het water op peil te houden. Van den Bogaard lacht. „Ik ben een echte poldermolenaar. Bij een zaagmolen of een korenmolen moet je te hard werken.” Ze ziet zichzelf terwijl de molen draait wel bezoekers ontvangen of met een boekje over de polders uitstaren. „Poldermolens liggen vaak mooi.” Zelf woont ze in hartje Amsterdam en dat wil ze zo houden: „Ik hou van het fietstochtje de stad uit.” Van den Bogaard komt uit een intellectueel gezin en werkte lang als altvioliste. „Daar zat veel ‘moeten’ bij.” Ze ontdekte ook andere kanten van zichzelf. „Als puber maakte ik kennis met een volksdansgroep. Mensen die ‘back to basics’ leven en zich bezighouden met experimentele archeologie, ambachten, vuur maken. Op mijn vijftiende vilde ik een schaap, dat deed ik gewoon.” „Op een gegeven moment zat ik op het podium van het Concertgebouw en ik dacht: ik ben er wel klaar mee.” Ze ging psychologie studeren, maar kon vervolgens niet goed aarden bij GGZ-instellingen „met hun labels en protocollen”. Ik zag een foldertje van een man die in een wiek klimt met ‘Word molenaar’ eronder. „Ik dacht ‘wat gaaf’. Maar kan een vrouw dat ook worden?” Toen ze navraag deed, bleken er best wat vrouwelijke molenaars te zijn en gaf ze zich op voor de tweejarige opleiding. Op de stelling, de galerij rondom, klimt Van den Bogaard in het kruirad waarmee je de molen in de wind kan draaien. Ook toont ze de indrukwekkende houten installatie onder de kap. „Het spreekt me aan dat je een machine ingaat. Het geluid dat je hoort als je de vang licht. Al dat grote zware hout dat tonnen weegt, komt in beweging.” „Ik heb verschillende mogelijkheden: intellectueel bezig zijn, het werk op de molen, en het co-counselen wat ik nu doe.” Ze vindt het belangrijk om het allemaal „de ruimte te geven”. Ze lacht: „Het klinkt snel pedant of als ‘braaktaal’, net als ‘de ziel’, ook zo’n spannend woord. Het gaat om de dingen waar je van opveert.”</p>]]></description>
      <guid>https://nrc.nl/nieuws/2024/01/24/al-dat-grote-zware-hout-komt-in-beweging-a4187984</guid>
      <pubDate>Wed, 24 Jan 2024 06:03:36 +00:00</pubDate>
    </item>
    <item>
      <title><![CDATA[‘Ik wilde bij het cluppie horen’]]></title>
      <description><![CDATA[<p>Het fijne aan het nachtleven is dat er „een laagje wegvalt” bij de mensen, zegt Ankie van der Bijl (64), al bijna veertig jaar vrijwilliger bij poppodium Burgerweeshuis in Deventer. Iedereen wordt er wat eerlijker van. Nou ja, bijna iedereen dan. Vanachter de kassa, haar vaste stek, kan ze álles horen wat er in het pikzwarte aankomsthalletje wordt gezegd. Ook van de gasten die door de beveiligers uit het publiek worden geplukt en de vermoorde onschuld spelen. „Och, jongen toch”, denkt ze weleens. „Wat zit je te liegen!” Hoe ze bij ‘Burger’ terechtkwam? „Ik wilde bij het cluppie horen”, zegt ze. Punkers waren het, degenen die het Burgerweeshuis hebben opgezet. Anarchisten. Mensen die zich in het gewone leven net niet helemaal thuis voelden. Net als zij. Als meisje verhuisde ze vanuit Rotterdam naar het dorpse Twello. En met haar knalrood geverfde haren en progressieve opvattingen was ze een makkelijk doelwit voor pesters, vertelt ze. Bij het poppodium vond ze acceptatie. Meer dan dat zelfs. „Ankie is een legende binnen het Burgerweeshuis”, zal bedrijfsleider Pien later zeggen. Alles heeft ze er gedaan. Bier tappen, „tiepmiep” zijn, rock-’n-roll-danslessen geven, en voor artiesten zorgen, die ook gewoon mensen bleken te zijn. Jules Deelder vond ze natuurlijk een leuke. „Wij hebben samen gezellig een jointje gerookt.” Maar niet zo leuk als haar man, een van de muzikanten die het Burgerweeshuis hadden gekraakt om er een toevluchtsoord voor jongeren van te maken. „Onze eerste kus was onder de toegangspoort.” De laatste jaren zit ze vooral achter de kassa, en ziet groepen uit alle subculturen langstrekken die hun zorgen komen vergeten. Vandaag zijn het veelal jongeren in bandshirts. „Wil je contanten of pinnen?”, vraagt ze aan de bezoekers die zich aan haar loketje melden voor een kaartje. Al krijgt ze geregeld ook andere verzoeken. Van meisjes die ademloos uitleggen dat hun mobiel leeg is, daar een treinkaartje op hebben staan, en misschien wel een boete krijgen als ze het apparaat niet in haar hokje kunnen opladen. Of die hun oordopjes zijn vergeten uit het kluisje te halen en vragen of ze „alstublieft” een nieuw muntje mogen krijgen. „Vooruit! Omdat je zo’n mooie lach hebt.” Nog even de zaal in, het bandje checken. Postpunk, precies wat ze leuk vindt. Van der Bijl kijkt genietend toe. Ze heeft zelf gedrumd in een bandje met alleen maar vrouwen, vertelt ze. De Nittits, heetten ze, ze oefenden in de kelder van het Burgerweeshuis. Erg goed waren ze niet – die keer dat ze in een huis van bewaring optraden, vroeg een van de gevangenen of ze niet al genoeg waren gestraft. „Haha!” Maar status en prestaties zijn onbelangrijke zaken, vindt ze. „Samen zijn, plezier maken, dáár gaat het om.”</p>]]></description>
      <guid>https://nrc.nl/nieuws/2024/01/17/ik-wilde-bij-het-cluppie-horen-a4187280</guid>
      <pubDate>Wed, 17 Jan 2024 06:03:37 +00:00</pubDate>
    </item>
    <item>
      <title><![CDATA[‘Een klein gat  kan  snel een groot gat worden’]]></title>
      <description><![CDATA[<p>Al die honden die tegenwoordig op de dijken worden uitgelaten. Kwajongens die met hun crossmotor sporen achterlaten. Mollen en muskusratten. Ze kunnen allemaal schade aan de dijken veroorzaken, legt Gerrit Laarman (68) uit, voormalig timmerman en mbo-docent. Hij is een van de vrijwillige dijkwachten van Waterschap Drents Overijsselse Delta die in het hoogwaterseizoen kunnen worden opgeroepen om de dijken te inspecteren. „Een klein gat kan door het water snel een groot gat worden. En wat krijg je dan? In het ergste geval een dijkdoorbraak.” Toen de waterschappen ongeveer tien jaar geleden vrijwillige dijkwachten zochten, had hij zich meteen aangemeld, zegt hij. Laarman is opgegroeid aan de IJssel en aan de Vecht, waar hij nu nog steeds woont, in Dalfsen. Water fascineert hem al zijn hele leven, zeker als het heel hoog staat. „Dat is machtig mooi.” Vroeger scheurde hij graag met zijn brommer langs het water of schaatste eroverheen, tegenwoordig pakt hij de fiets of de wandelwagen. En met zijn dijkwachtersjas aan mag hij overal komen, zegt hij. Ook op stukken dijk die in bezit zijn van particulieren. De afgelopen tijd was het weer zover. Hij werd opgetrommeld om langs de Vecht te speuren naar onregelmatigheden, net zoals hij als kleine Gerrit al deed. Zijn vader was „een keuterboertje” en liep met zijn vee op de dijken. In de herfst moest hij na school helpen om graafschade te herstellen, vertelt hij. „We legden graszoden over de gaten heen, strooiden wat graszaad. Gepruts was het.” Ongeveer vanaf het moment dat onze koning zich op waterbeheer stortte, ging dat er een stuk professioneler aan toe, aldus Laarman. Twee uur heen, twee uur terug, zo lang duurt de ochtendwandeling die hij nu samen met vrijwillige dijkwachter Jolanda aflegt. Het is donker, het waait hard. Gewapend met een prikstok en vlaggetjes die ze bij graafschade en zand meevoerende wellen kunnen planten, gaan ze op pad. Ook zoeken ze naar troep die moet worden weggehaald door het waterschap, zegt hij. Vroeger staken ze drijfafval trouwens gewoon nog in de fik, of gooiden dat in het water, samen met de kadavers waar de boeren vanaf wilden. „We zwommen tussen de dode biggen. Dat was heel normaal.” Vandaag wordt alleen een weggewaaide houten plaat van twee bij drie meter aangetroffen, wat op ernstige toon per walkietalkie wordt doorgegeven. Aan het einde van de dag is het al opgeruimd, weet Laarman. Is hij trots dat hij de mensen beschermt? Neuh, dat vindt hij overdreven. Natuurlijk is het een fijn idee dat hij bijdraagt aan de veiligheid van Nederland. Maar hij maakt gewoon mooie wandelingen langs het water, krijgt een gratis lunchpakket en drinkt halverwege een lekker bakkie koffie bij een café langs de dijk. Wat wil een mens nog meer.</p>]]></description>
      <guid>https://nrc.nl/nieuws/2024/01/10/een-klein-gat-kan-snel-een-groot-gat-worden-a4186561</guid>
      <pubDate>Wed, 10 Jan 2024 06:03:37 +00:00</pubDate>
    </item>
    <item>
      <title><![CDATA[‘Een hospice is   helemaal niet triest en treurig’]]></title>
      <description><![CDATA[<p>‘Mensen vragen soms: is het daar niet triest en treurig? Maar dat is het helemaal niet”, zegt Jeannette Eijkenaar (66) in de woonkeuken van hospice De Waterlelie. Met een grote eettafel, veel planten en aan de muur opbeurende teksten en natuurfoto’s, heeft het wel iets van een woonhuis. Dit hospice in Spijkenisse biedt zowel hier als thuis ondersteuning in de laatste levensfase. In De Waterlelie maken 85 vrijwilligers en een ploegje vast personeel het de ‘tijdelijke bewoners’ zo comfortabel mogelijk. Al achttien jaar werkt Eijkenaar er als vrijwilliger: „Toen ik van de plannen hoorde, leek het me zo mooi.” Haar kinderen waren bijna het huis uit, ze werkte bij een bakker, maar wilde meer: „Iets voor mensen betekenen, dat vind ik fijn.” Lachend: „Ik houd ook wel van pleasen.” Is het niet zwaar? Eijkenaar: „Vrijwilligers zijn hier hooguit twee keer vier uur in de week, zo krijg je niet alles mee.” Maar soms grijpt het haar wel aan. Zo lag hier recent een jonge vrouw, „haar dochter van twaalf werd steeds stiller”. En soms is iemand even oud als zijzelf: „Dit kan mijn gezin ook overkomen, denk ik dan.” Een inzicht dat ze „te veel” mee naar huis neemt. Dan zeg ik tegen mijn man: „Tot vanmiddag, hè. Hoop ik.” Haar taken zijn „die kleine dingen”, als een praatje, boterhammen smeren voor de familie, bloemen in de vaas. Of soms een visje van de markt, of een frietje voor iemand halen. „Werken met je handen op je rug, zeggen wij weleens.” De wensen van de bewoners verschillen. „Sommigen willen rust. Anderen praten honderduit en komen bij ons aan tafel zitten.” Om hier te werken, volgde ze een training in palliatieve zorg. „Nuttige dingen zoals hoe leg je iemand in bed? Maar ook: hoe ga je het gesprek aan? Vrijwilligers willen soms diepe gesprekken voeren, maar het is vrij praktisch. Je zorgt dat mensen te eten of drinken hebben, schoon zijn en lekker liggen.” Let op signalen: „Als je ziet dat iemand pijn heeft, kun je een been verleggen of het hoofd zacht optillen. Je overlegt of de morfine omhoog kan.” Het moet volgens haar niet te lang duren. „Mensen zijn hier maximaal enkele maanden. En heel soms gaan ze naar huis.” Daarop hoopt „zeg maar gewoon” Wil (75) uit Hekelingen, die in „de mooiste kamer” verblijft. De zorg vindt ze „uitstekend”. Eijkenaar mag „een lekker sinasje” voor haar halen. Wil heeft kanker en is thuis „met gillende sirenes” opgehaald. „Ik was in de war, ook door die rotmedicijnen. Einde verhaal, zeg ik tegen mijn man.” Wil praat makkelijk. „Het heeft geen zin je overal voor weg te stoppen.” Eijkenaar: „Hier leer ik zoveel van.” Wil heeft net van de dokter gehoord, vertelt ze, dat ze toch nog een chemokuur willen proberen. Eijkenaar, ze knikt bewonderend: „Ze zeggen soms tegen mij: jij bent altijd opgewekt. Maar hoe ben ik als er echt wat op mijn pad komt?” Ze helpt ook in zorgcentrum Bernissesteyn. „Iedereen mag zich afvragen: kun je wat betekenen? Word actief bij het zwembad of de molenstichting. Probeer er wat van te maken en niet enkel naar de overheid te wijzen.”</p>]]></description>
      <guid>https://nrc.nl/nieuws/2024/01/04/een-hospice-is-helemaal-niet-triest-en-treurig-a4185912</guid>
      <pubDate>Thu, 4 Jan 2024 06:03:37 +00:00</pubDate>
    </item>
    <item>
      <title><![CDATA[‘Ik ben helemaal niet zo van  de spullen’]]></title>
      <description><![CDATA[<p>Hoe je de prijs bepaalt van tweedehands spullen? De vuistregel is: ongeveer een derde van de nieuwprijs, zegt Ben van Dulken, vrijwilliger bij kringloopwinkel Het Goed in Schijndel. We zijn in het Achterhuis, de grote hal waar alle gebruikte spullen binnenkomen. Elke vrijwilliger heeft zijn eigen stationnetje, wijst Van Dulken. „Zij is van de boeken, hij is van de meubelen, zij is van het servies.” Zelf zit hij geregeld bij ‘onderdelen’. Klokken, koffers, spiegels, strijkijzers: er ligt van alles rond zijn werkbank verzameld. Vier ochtenden in de week helpt hij bij Het Goed, en is dan „overal” te vinden. Achter de kassa, in de winkel, bij de koffiecorner. „Hij is altijd vrolijk. En hij doet ontzettend veel. Zeker voor zijn leeftijd”, zegt filiaalmanager Hans van den Born. Of de journalist dat getalletje trouwens a.u.b. geheim wil houden, zegt Van Dulken. „Ik ben een bekendheid in de Nederlandse danswereld.” De dames met wie hij salsa en bachata danst, hebben geen idee hoe oud hij is. Tien jaar geleden maakte zijn gevorderde leeftijd het hem lastig om werk te vinden, vertelt hij. Zijn ooglaserbedrijfje was over de kop gegaan, en tot overmaat van ramp had hij daarna ook zijn knie verbrijzeld. Omdat hij niet als een „Benidorm bastard” hele dagen op een bankje wilde slijten, kwam hij bij Het Goed terecht. Het contact met mensen vindt hij het leukste van het vrijwilligerswerk. Zo geeft hij graag advies aan klanten. „Als ik een ander kledingstuk mooier vind staan, zeg ik dat gewoon.” Vandaag is het gezellig ouwehoeren met de collega-vrijwilligers in het Achterhuis. Troep waarvan Van Dulken vermoedt dat niemand het wil hebben, gooit hij in een container. De rest wordt opgepoetst, opgelapt en bestickerd. „Goed zo Anita”, roept hij als er gerinkel klinkt. „Laat maar lekker vallen!” Zij wordt er even later bij geroepen als hij een grote plantenpot aantreft. Wat moet het kosten? „Vier euro vijftig”, is haar oordeel. De journalist protesteert. „Dit soort vintage potten kost normaal gesproken mínstens dertig euro!” Van Dulken: „Ik maak er tien van.” Eigenlijk is hij helemaal niet zo van de spullen, zegt hij. Er zijn vrijwilligers die zich in het begin nauwelijks kunnen inhouden en de halve winkel leegkopen, maar daar doet hij niet aan mee. Duurzaamheid vindt hij belangrijk. Hij heeft er nota bene voor gezorgd dat Het Goed in Schijndel plastic tasjes in de ban heeft gedaan. Maar hij is voornamelijk met weinig tevreden. Zijn bank en tv kocht hij bij Het Goed, verder niks. Al zag hij laatst wél een mooi kunstwerk van IKEA. „Die ene van een Amsterdamse gracht, met een rode fiets.” Die hangt nu pontificaal in zijn woonkamer.</p>]]></description>
      <guid>https://nrc.nl/nieuws/2023/12/14/ik-ben-helemaal-niet-zo-van-de-spullen-a4184187</guid>
      <pubDate>Thu, 14 Dec 2023 06:03:37 +00:00</pubDate>
    </item>
    <item>
      <title><![CDATA[Als het moet, is ze onverbiddelijk: stoppen en afstappen]]></title>
      <description><![CDATA[<p>Resoluut steekt Carrie Driessen (45, fluorescerend oranje jas) het spiegelei in de lucht. Als de auto is gestopt, steekt achter haar een stroom kinderen het zebrapad op de Molenakkerdreef in Weert over. Driessen houdt ook medeverkeersbrigadier Pim (11) in de gaten, die het verkeer aan de andere kant tegenhoudt. Als een begeleider van de naschoolse opvang toch even denkt te kunnen oversteken, is ze onverbiddelijk: stoppen en afstappen. Een paar tellen later blaast ze op het fluitje, roept „klaar”, en mogen de auto’s weer door. Instructies en protocollen zijn de Weertse wel toevertrouwd. Voordat ze achter de toonbank stond bij bakkerij Vries, „de beste vlaaien van Limburg”, werkte ze als verpleegkundige en in het zwemonderwijs. Met twee dochters op de Molenakker, wilde Driessen zich ook voor school inzetten. Vanaf dit schooljaar staat ze elke woensdag om kwart over acht op het zebrapad en als het nodig is, nog iets vaker. Conciërge David Limpens (52) coördineert de verkeersbrigadiers. „Je hebt ouders die zich tweehonderd procent inzetten en ouders die niets doen”, zegt hij. „Carrie behoort tot de eerste categorie.” Driessen: „Ik ben knutselouder, overblijfouder, leesouder en lid van de oudervereniging geweest.” Limpens: „In al die functies is ze een echte kartrekker.” Driessen is er twee vergeten: „O ja, en luizenouder. En corona klassenouder.” Haar dochter Lisa (9) zit te wachten. Wat vindt zij van al haar moeders activiteiten voor school? Lisa: „Een beetje veel.” Driessen: „Het zit in de aard van het beestje, vrees ik.” Ze denkt even: „Ik vind het ook moeilijk om nee te zeggen. En ik wil het opgroeien van de kinderen van dichtbij meemaken.” Ouders en leerlingen (uit groep zeven en acht) die zich opgeven als verkeersbrigadier, volgen een korte training van Veilig Verkeer Nederland, vertelt Limpens. In Weert wordt die gegeven door een vrijwillige politieagent, „die eigenlijk supermarktmanager is”. Ondanks herhaalde oproepen liep het aantal verkeersbrigadiers ernstig terug, net als in heel Nederland. Voor de zomer verzon Limpens een list. Hij maakte zelf een promotiefilmpje van een noodlottig ongeval op het zebrapad (geheel in scène gezet, compleet met kijkwaarschuwing). Een jongetje ligt onder zijn fiets. ‘Wat nou als dit uw kind was?’ staat er, tegen het einde. Twaalf ouders gaven zich op en nu is er een poultje van zestien. „Het kost je maar twintig minuutjes, inclusief de jas pakken en terughangen”, zegt Driessen. „School geholpen, kinderen geholpen.” Hoe kan het dat het aantal verkeersbrigadiers zo afneemt? Driessen: „Een stukje eigenbelang, denk ik. Iedereen heeft het druk. Mensen willen meer werken, alles wordt duurder.” Limpens: „Maar er zijn er genoeg die zo twintig minuten op het schoolplein staan te kletsen.” Driessen knikt: „Moeilijk is het niet. Iedere ouder die zelf bestuurder is zou het moeten kunnen. Maar hebben ze er ook zin in?”</p>]]></description>
      <guid>https://nrc.nl/nieuws/2023/12/08/school-geholpen-kinderen-geholpen-a4183496</guid>
      <pubDate>Fri, 8 Dec 2023 06:03:38 +00:00</pubDate>
    </item>
    <item>
      <title><![CDATA[Rugzak af, schoudertasje open, liniaal, spiegeltje, loepje en soms zakmes eruit – alles voor de paddestoelen]]></title>
      <description><![CDATA[<p>Voor wie met Gerard Beerepoot op paddestoelenjacht gaat zal een boswandeling nooit meer hetzelfde zijn. Zelfs nu het seizoen op zijn eind loopt, weet hij in het bos van het Noordhollands Duinreservaat bij Heemskerk heel wat paddestoelen aan te wijzen. Daar op die vermolmde stam: een groepje gitzwarte houtknotszwammetjes, en verderop een paar gekraagde aardsterren. Voor elk exemplaar gaat hij op de knieën. Rugzak af, schoudertasje open, liniaal, spiegeltje, loepje en soms zakmes eruit. En dan systematisch bekijken. Grootte? Schubben op de hoed? Haartjes of vlokjes op de steel? Kleur? Geur? En soms: smaak? Bij twijfel raadpleegt hij een veldgids. Paddestoelen behoren nu eenmaal tot de moeilijkst herkenbare organismen en kunnen soms bedrieglijk veel op elkaar lijken. „Kom!”, gebaart hij terwijl hij zijn rugzak weer over zijn schouders slingert. „Als het goed is groeien niet ver van hier duivelseieren!” Gerard Beerepoot (68, IT-architect) is een van de vrijwilligers van het paddestoelenmeetnet, dat sinds 1998 via de Nederlandse Mycologische Vereniging gegevens levert aan het Netwerk Ecologische Monitoring. Per zogeheten kilometerhok houden deze amateur-mycologen bij waar welke paddestoelen voorkomen. Samen met de gegevens van andere meetnetten, zoals voor vlinders en zoogdieren, ontstaat een beeld van de staat van de flora en fauna in Nederland. Helaas gaat de paddestoelenstand achteruit, beaamt Beerepoot, intussen zijn weg zoekend door de lage begroeiing. Om te begrijpen wat daarvan de gevolgen zijn, had hij eerder uitgelegd, moet je weten dat paddestoelen de vrucht zijn van een schimmelnetwerk onder de grond. Paddestoelen zijn er om sporen te verspreiden voor de voortplanting, de taak van de schimmels is bladeren en houtresten verteren. Maar dat laatste proces hapert omdat de meeste schimmels niet tegen te veel stikstof kunnen. Beerepoot schuift met zijn laarzen het bladerdek opzij. „Je kunt zien dat de strooisellaag van organische resten dikker en dikker wordt. Dat duidt op een verstoorde kringloop van voedingsstoffen en heeft een negatief effect op de vitaliteit van het bos, te beginnen met bomen.” Zijn gezicht licht op. Tussen de bladeren ligt een eivormige paddestoel: een duivelsei. Niets bijzonders. Wat er uit komt als het ‘ei’ in een later stadium openbarst is wel opmerkelijk: een grote stinkzwam met de vorm van een fallus. Beerepoot wijst er twee meter verder een aan. Op de geschubde kop wemelt het van de vliegjes, die zich tegoed doen aan slijm, waarin zich de sporen bevinden. „Prachtig toch? Ik houd niet van somberen maar hoop wel dat de politiek de juiste besluiten neemt om de natuur te beschermen. Daar leveren wij als vrijwilligers de ingrediënten voor.”</p>]]></description>
      <guid>https://nrc.nl/nieuws/2023/12/01/rugzak-af-schoudertasje-open-liniaal-spiegeltje-loepje-en-soms-zakmes-eruit-alles-voor-de-paddestoelen-a4182687</guid>
      <pubDate>Fri, 1 Dec 2023 06:03:38 +00:00</pubDate>
    </item>
    <item>
      <title><![CDATA[‘Als Sint tranen ziet, kan het geruild worden’]]></title>
      <description><![CDATA[<p>‘Begin november zaten we al op 79 rolkarren en nog steeds komt er speelgoed binnen.” Ilona Tjon Poen Gie (52, grote bos krullen, briljanten ringen in haar oren) laadt bij Voedselbank Utrecht een bus tweedehands speelgoed uit, geschonken door advocaten van De Brauw. Negentien jaar geleden stelde de Amsterdamse headhunter aan ‘haar’ Lions Club GIJS voor om kinderen die in armoede opgroeien een leuke Sinterklaas te bezorgen: „Mijn zoontjes waren twee en vier en ik had veel speelgoed over. Ik dacht: in mijn omgeving moeten veel meer mensen dit probleem hebben.” Het leek haar „gruwelijk” als je na sinterklaasavond als kind op school komt en je niets hebt gekregen. De Lions regelden tientallen plekken rond Amsterdam en Haarlem, „hubs, noemen wij dat”, waar mensen speelgoed brengen. Het eerste weekend van november reed de club bussen „gesponsord door Diks” vol speelgoed naar Utrecht. „Dit is de echte held”, zegt Tjon Poen Gie, terwijl ze wijst naar Jan Zwarts, coördinator van de Utrechtse Voedselbank die hier met een longontsteking aan het werk is. Zwarts en zijn medewerkers zorgen ervoor dat op negen plekken in de provincie Sinterklaas gevierd wordt, en er is een een groot feest in Stadion Galgenwaard. Tjon Poen Gie: „Een hartverwarmende middag.” Mogen kinderen zelf iets uitzoeken? „Dat niet”, zegt Zwarts. „Hun ouders vullen een formulier in met naam, leeftijd en geslacht. Op basis daarvan maken wij pakketten met minimaal drie cadeautjes.” Sint doet wel een controlerondje: „Als hij tranen ziet, kan het geruild worden.” Uit de bus komt veel ongebruikt speelgoed. Tjon Poen Gie: „Het meeste is heel goed, maar het komt voor dat iemand een te rooskleurig beeld heeft van z’n spullen.” Zo dook in de appgroep een foto op van een ooievaar met een enorme zwarte vlek. „Die deden we maar weg.” Tjon Poen Gie is president van Lions Club GIJS, een hechte club van twaalf actievelingen. „Wij willen iets teruggeven aan de maatschappij. Voor de inzameling regelden we sponsors en hubs en we hadden nauw contact met de Voedselbank.” Zelf deed ze oproepen op sociale media. „Ik ben een echte matchmaker.” Om de week vergaderen ze in restaurant de Veranda in Amsterdam-Zuid, „met veel humor en gezelligheid”. Naast inzamelingen van geld en spullen, doen ze ‘handen uit de mouwen’-acties, humcies in Lionstaal. „Zo stonden we laatst te zingen in het bejaardentehuis.” Een gigantische Peppa Pig knuffel, een splinternieuwe houten hijskraan, een Mario Kart racestuur voor een Nintendo Switch. Fietsjes? „Hele wagenparken.” Hoe kan het dat sommige mensen in Nederland zo veel hebben, en anderen zo weinig? „Tja, dat vind ik lastig.” De president waagt zich liever niet aan politieke uitspraken. „Ik ga liever gewoon iets doen voor mensen. We zijn stupéfait over wat we inzamelen. We verspillen zoveel, ikzelf ook.”</p>]]></description>
      <guid>https://nrc.nl/nieuws/2023/11/23/als-sint-tranen-ziet-kan-het-geruild-worden-a4181833</guid>
      <pubDate>Thu, 23 Nov 2023 06:03:39 +00:00</pubDate>
    </item>
    <item>
      <title><![CDATA[Waarom is vis zo duur? Tijdens een rondleiding door de visafslag legt groot liefhebber Jan Zwanenburg het uit]]></title>
      <description><![CDATA[<p>Het is half zeven in de ochtend en nog donker in de haven van IJmuiden als een klein groepje bezoekers zich meldt bij de visafslag. Warm aankleden, was het advies, want binnen is de temperatuur amper boven nul. In de enorme loods hangt een weeë geur, onmiskenbaar van vis, verse vis welteverstaan. Jan Zwanenburg (77, tanig, pretogen) deelt veiligheidshesjes uit en maant zijn gasten bij elkaar te blijven; in de centrale aanvoerhal wordt gewoon gewerkt. Vorkheftrucks manoeuvreren met stapels kratten vol vis, inkopers nemen links en rechts foto’s, mannen met wollen mutsen sorteren in hoog tempo kleine vissen. „Scholletjes”, weet Jan. De rondleiding is begonnen. Anderhalf uur zal de voormalige groothandelaar zijn bezoek onderhouden met alles wat iedereen altijd over vis heeft willen weten en nog veel meer. Anekdotes („weet u waarom dit een sint-pietervis heet?”), anatomie („kijk, achter de kieuwen zit het hartje”), vistechnieken en prijzen („tarbot: 200 euro voor dit exemplaar!”). „Een prachtige rover!”, roept hij terwijl hij een glanzende snoekbaars omhoog houdt. Als hij de rugvin spreidt worden vlijmscherpe speertjes zichtbaar. Zijn hand gaat liefdevol over de slijmerige huid. Verderop demonstreert hij hoe een rog „met zijn twee vleugels als vinnen door het water vliegt”, wijst hij op wolhandkrabben („kunnen gemeen bijten”) en raakt hij niet uitgepraat over makreel („zwemt dag en nacht in grote groepen”). Jan Zwanenburg, zoveel wordt snel duidelijk, ís vis. Aan moeders kant zat iedereen in de vis. Toen hij veertien jaar was mocht hij het vak ook leren: koppen breken van wijting en schelvis, mee naar de veiling. In 1970 begon hij een groothandel en nu geeft hij rondleidingen, zo’n veertig per jaar. Waarom? Hij trekt zijn schouders op. „Ik hoop dat de mensen vis blijven eten.” Ze vragen hem: waarom is de vis zo duur? Dat is deels hun eigen schuld, legt hij uit. „Wij aten schol vroeger aan de graat, kloven het vlees eraf. Daar hoef ik bij mijn kleindochters niet mee aan te komen, haha! Nee, zij willen nette filetjes. Zo blijft er maximaal 35 procent van de vis over. Naast alle andere gestegen kosten betaal je dus ook voor de vis die je niet eet.” Wat hij ook niet begrijpt: er moet altijd een sausje bij, van dit of van dat. Dan proef je de vis toch niet meer? Zelf eet hij het liefst elke dag vis. Maar dat wil zijn vrouw niet. Dus blijft het bij zaterdag en zondag. Komend weekend wordt het tong. En zalm, zelf gerookt. „Met rijst, roomboter en bruine suiker.” Huh? Zijn ogen gaan weer glinsteren. „Ja, die combinatie vinden wij nou eenmaal lekker.”</p>]]></description>
      <guid>https://nrc.nl/nieuws/2023/11/16/kijk-achter-de-kieuwen-zit-het-hartje-a4180981</guid>
      <pubDate>Thu, 16 Nov 2023 06:03:39 +00:00</pubDate>
    </item>
    <item>
      <title><![CDATA[‘Je mag alles doen wat je wilt’]]></title>
      <description><![CDATA[<p>De vierjarige Tirdad, grote bos krullen en rode laarsjes, doet driftig mee met ‘Hoofd, schouders, knie en teen’. In asielzoekerscentrum Luttelgeest komen de jongste bewoners tot negen jaar de ruimte van Stichting De Vrolijkheid binnen gewandeld. Ze zijn afkomstig uit landen als Syrië, Afghanistan, Iran en Eritrea. Een van hen vraagt om het ‘pannenkoekenlied’. ‘Pannenkoeken, pannenkoeken’, zingen de kinderen luid. In 28 azc’s door heel Nederland verzorgt De Vrolijkheid kunstprojecten en workshops voor jongeren en kinderen. In azc Luttelgeest, een wat zielloze verzameling moderne gebouwen tussen de eindeloze akkers van de Noordoostpolder, heeft de stichting een groot lokaal gezellig gemaakt met tekeningen en zelfgemaakte dromenvangers. Tirdads moeder, de tengere Maryam Karimi (26), assisteert op maandag en woensdag bij workshops van De Vrolijkheid. Het zijn de lichtpuntjes in haar week. Al vierenhalf jaar wacht de Iraanse hier op een verblijfsvergunning. Danser Max Krijthe geeft vanmiddag drie breakdanceworkshops. De kleintjes mogen eerst. „So just dance, dance”, en zo’n twintig paar armen gaan aardig synchroon omhoog, met Tirdad voorop. Karimi: „Hij kent alle dansen.” In de pauze deelt ze limonade en koekjes uit. „Ik help met het klaarzetten van de spullen en ik dans mee. Ik probeer de kinderen hun verlegenheid te laten overwinnen.” Programma-coördinator Daniëlle Hekkenberg (40) vertelt dat Karimi op maandag ook assisteert bij workshops beeldende kunst: „Ze is een geweldig tekenaar.” Ze laat een poster van de kunstworkshop ‘What’s on your mind?’ zien. Karimi schilderde met zwart een hoofd, dat door een glazenwasser op een laddertje wordt opengeveegd, zodat er een regenboog verschijnt. Karimi is niet de enige bewoner van het azc die meedanst. Ook de Syrische Rula, die inmiddels een verblijfsvergunning heeft, helpt mee. Hekkenberg: „We werken met de bewoners samen, zij spreken de talen en helpen de kinderen over de drempel.” Karimi: „Het leven in een azc is zwaar. Hier zijn de mensen aardig, met sommigen ben ik vrienden. This is a happy place, ook door de energie van de kinderen.” Op haar eenentwintigste vluchtte Karimi uit Iran. Tijdens haar studie woonde ze met veertien meisjes in een huis. Als ze alleen naar buiten wilde, moest ze toestemming vragen. „In mijn land kun je niet in vrijheid leven. Zeker voor vrouwen is het heel slecht, alsof je in de gevangenis woont.” Op Instagram schreef ze een gedicht bij een foto van Armita Gerawand, een zestienjarig meisje dat onlangs overleed nadat ze was mishandeld door de zedenpolitie omdat ze in de metro geen hoofddoek zou hebben gedragen. De situatie in Iran is nog slechter dan toen ik vertrok.” In een kring laten de kinderen hun kunsten zien. „Je mag alles doen wat je wilt”, roept Krijthe. Karimi hoopt dat ze snel een positieve uitslag krijgt. De langverwachte behandeling van haar zaak werd twee jaar geleden uitgesteld omdat ze corona had. En als ze een verblijfsvergunning heeft? Dan wil ze Fashion Design studeren. En: „Ik blijf altijd bij De Vrolijkheid. This is family.”</p>]]></description>
      <guid>https://nrc.nl/nieuws/2023/11/09/je-mag-alles-doen-wat-je-wilt-a4180172</guid>
      <pubDate>Thu, 9 Nov 2023 06:03:39 +00:00</pubDate>
    </item>
  </channel>
</rss>
