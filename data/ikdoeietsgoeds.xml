<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ik doe iets goeds]]></title>
    <link>https://www.nrc.nl/rubriek/ik-doe-iets-goeds/</link>
    <description><![CDATA[Ik doe iets goeds]]></description>
    <item>
      <title><![CDATA[De boekwinkel als tentoonstellingsruimte: ‘Kunst is voor iedereen’]]></title>
      <description><![CDATA[<p>Het líjkt een gewone boekwinkel. Er liggen althans boeken op de houten tafels in PrintRoom, te vinden in een Rotterdamse buurt vol met galerietjes. Maar wie beter kijkt naar de kleurrijke covers ziet dat het geen gewone boeken zijn. Het zijn kúnstenaarsboeken, legt artistiek directeur Karin de Jong uit, een in spijkerstof geklede vrouw die haar grijze haar in een lange vlecht draagt. Musea gaan die natuurlijk niet aan hun muren ophangen. Maar ook deze vorm van kunst verdient een platform, zegt ze. De boekwinkel als tentoonstellingsruimte dus. Maar wat zíjn kunstenaarsboeken dan eigenlijk? Geen catalogi waarin het werk van kunstenaars is verzameld, zo blijkt. Er liggen ‘zines’, mini-tijdschriften met specifieke thema’s, zoals kledingreparatie. Er ligt een boekenreeks die gaat over hoe je boekjes kan jatten. Er liggen boeken die gaan over boekafval, over hoe je ‘protest banners’ maakt, over de yogavorm die de Bauhausbeweging beoefende. Vrijwilliger Karin Nakatima (20) geeft uitgebreid uitleg, zoals ze altijd doet tijdens haar dienst in de winkel. „Ik ontmoet hier superveel leuke mensen.” Dat zegt ze in het Engels. Nakatima is Japanse. Al is ze wel een vreemde Japanse, zegt ze. Op jonge leeftijd verhuisde ze namelijk naar Doha, Qatar, voor het werk van haar van haar vader, en ging daar naar een school voor expats. „Mijn ouders noemden mij expres Karin, een internationale naam.” Toen ze naar Japan terugkeerde, merkte ze dat ze niet meer als onderdeel van de „homogene” Japanse gemeenschap werd gezien, en miste ze het opdoen van nieuwe contacten. „In Japan is het zelfs niet normaal om vrienden aan elkaar voor te stellen.” Op naar Rotterdam dus, waar ze nu aan de Erasmus Universiteit studeert, en waar ze zich na een middag rondsnuffelen bij de PrintRoom als vrijwilliger aanmeldde, zegt ze. Het gebrek aan hiërarchie vond ze bevrijdend. Toen er een boek over paddestoelen werd gelanceerd, en er een proeverij werd georganiseerd door PrintRoom, vroeg de auteur tot haar stomme verbazing of zij, een simpele vrijwilliger, meer kon vertellen over een van de Japanse paddestoelen. En ze werd aangespoord om zelf meer met haar creativiteit te doen, als níét-kunstenaar. Zo heeft ze net haar eerste ‘zine’ gemaakt over haar zomer in Rotterdam. Kunst is voor iedereen, zeggen beide Karins. Ook voor mensen die niet naar ‘white cube’ musea en instituten gaan. Ze proberen een ander publiek te bereiken, studenten en buurtgenoten bijvoorbeeld die de winkel binnenlopen en op het idee worden gebracht om zelf iets te creëren. PrintRoom heeft namelijk ook een drukkerij, zegt Nakatima. Daar wordt met Riso-printers gewerkt, toevallig een Japanse drukstijl. „Ik ben Japanse technieken juist hier meer gaan waarderen. Japans boekbinden, papier maken, risoprinten: als ik terugga naar Japan wil ik daar meer over leren.”</p>]]></description>
      <guid>https://nrc.nl/nieuws/2023/10/19/ook-deze-kunst-verdient-een-platform-a4177732</guid>
      <pubDate>Thu, 19 Oct 2023 06:03:14 +00:00</pubDate>
    </item>
    <item>
      <title><![CDATA[‘We zitten  als een blij ei  op de fiets’]]></title>
      <description><![CDATA[<p>Ook op een druilerige dinsdagmiddag is eetcafé Silversant met zijn boerenluiken een populair ontmoetingspunt voor pensionado’s die willen wandelen of fietsen in het Amsterdamse Bos. Op het terras staat naast een blauwe Veentrapper fietsvrijwilliger Yvonne Jacob (70), een lange slanke vrouw in een skinny jeans, je zou haar krap zestig geven. Misschien van al het fietsen? Voor haar pensioen trapte Jacob dertig kilometer op en neer naar de Universiteit van Amsterdam waar ze als administratief medewerker werkte. Nu stapt ze twee à drie dagen in de week met gasten op een duofiets. Gisterochtend nam ze cliënten van zorgcentrum De Luwte op de stevige driewieler mee, relatief jonge mensen, „een jaartje of zestig”, met alzheimer. „Als ik met ze praat merk ik nauwelijks dat ze dement zijn. Tot ze hun verhaal herhalen.” Wat ook niet per se een straf is: „Als je ouder wordt, heb je veel te vertellen.” Op de fiets deed ze bijzondere ervaringen op. Zo leerde Ali uit Zeeland haar alles over de Watersnoodramp. Een Zuid-Amerikaanse vrouw die een kind verloor, wil soms stoppen bij de kerk om een kaarsje te branden. En Jacob fietst met een man met alzheimer die niet kan praten: „Maar toen ik bij een hondenuitlaatgebied ‘Opzij, opzij, opzij’ zong, deed hij ineens mee. Nu zingen we samen.” Vandaag fietst Jacob met haar vriendin Gerdien de Vries (60). De Vries: „Ik heb voetklachten. In Amsterdam heerst anarchie op de smalle fietspaden en als ik dan ineens moet stoppen lukt mij dat niet, te belastend voor mijn voet.” De Fietsmaatjes opereren in Nederland in 38 plaatsen. Alleen al in Amstelveen komt daar een netwerk van zo’n honderd vrijwilligers aan te pas, fietsenmakers, ict’ers, fondsenwervers en Fietsmaatjes als Jacob. „In principe is iedereen die niet of niet goed kan fietsen welkom.” Ook eenzaamheid kan een reden zijn. „En we stimuleren familie en vrienden om vrijwilliger te worden. Zo haalde ik de broer van een nicht met de ziekte van Parkinson over om met haar te gaan fietsen.” Nadat Jacob Buienalarm heeft gecheckt, stappen de dames op de Veentrapper. Een beetje regen deert niet, ze fietsen het hele jaar door. Jacob, die veel routes door het Amstelland kent, stuurt, en De Vries trapt mee. Ze zwaaien wat af, naar voorbijgangers én naar twee andere dames op een duofiets. Jacob: „We kijken graag naar de natuur. Het is prachtig om het bos te zien veranderen.” De Vries: „We zitten als een blij ei op de fiets.” Na afloop eten ze een broodje ossenworst bij Silversant. Jacob: „Voor mij is het doel om een mooie route te fietsen en contact met iemand te hebben. Mijn partner is wielrenner, die wil vooral zo hard mogelijk.” Maar als het moet zet ze een tandje bij: „Gisteren vroeg een dementerende vrouw uit de dagbesteding of ik niet harder kon. We gingen als een schicht door het bos.”</p>]]></description>
      <guid>https://nrc.nl/nieuws/2023/10/13/we-zitten-als-een-blij-ei-op-de-fiets-a4176918</guid>
      <pubDate>Fri, 13 Oct 2023 06:03:14 +00:00</pubDate>
    </item>
    <item>
      <title><![CDATA[Vrijwilliger in de speeltuin: ‘Vrolijke mensen maken het vrolijk’]]></title>
      <description><![CDATA[<p>Wat een pech. Komt NRC langs om vrijwilliger Johanna van der Niet (50) in actie te zien bij speeltuin Neeltje Jans in het Rotterdamse Charlois, is er geen kind te bekennen! Het is vrijdagmiddag, de scholen in de buurt zijn net uit, en normaal gesproken wemelt het rond dit tijdstip van de kinderen die stoom komen afblazen, aldus Van der Niet. Een flinke regenbui heeft roet in het eten gegooid. Ze kan niet meer doen dan de speeltoestellen droogmaken en de boel een beetje opruimen. Daar haalt ze ook wel plezier uit hoor, zegt ze als we aan de koffie zitten in het clubhuis van de speeltuin. Haar moeder was schoonmaker, en ook zij heeft jarenlang in de schoonmaak gezeten bij de politie. „Niks mis mee. Anders wordt het een vieze bende, zeg ik altijd.” Maar leuker vindt ze het om creatief bezig te zijn met kinderen. Ze bedenkt „de gekste dingen”. Toneelstukjes spelen, knutselen, themamiddagen organiseren, bijvoorbeeld over het circus. Spelen is veel gezonder dan alleen maar „voor schermpjes hangen”, zegt ze. Hoe ze bij Neeltje Jans terechtkwam? Dat is een lang verhaal. Bij de politie had ze zich opgewerkt tot receptioniste en administratief medewerker, vertelt ze. Maar eenmaal in verwachting van haar zoon stopte ze met werken. Toen haar zoon naar de basisschool ging, werd ze onder meer de biebjuf, ging ze als vrijwilliger naschoolse lessen geven op de Kinderfaculteit en werd daar gevraagd voor het bestuur van de speeltuinvereniging. Als kinderen zich kunnen ontwikkelen, zullen ze niet snel „het verkeerde pad opgaan”, zegt ze. Bij haar inmiddels vijftienjarige zoon is dat goed gelukt: „Hij helpt vaak mee bij de speeltuin.” Op haar mobiel laat ze een foto zien: ze had een tikibar gemaakt voor een themamiddag, en haar zoon was de bartender die limonade tapte. Ze krijgt veel complimenten over hoe lief hij met de kinderen is, maar ze krijgt soms ook commentaar dat ze te streng voor hem is. Onzin, wat haar betreft. Andere ouders zouden een voorbeeld aan haar kunnen nemen. Bij het speeltuintje ziet ze dat veel kinderen krijgen aangeleerd dat ze mogen slaan om voor zichzelf op te komen. Inmiddels is ze erg bedreven geworden in het voorkomen en oplossen van ruzietjes. Ze houdt de kinderen goed in de gaten, maar vaak is dat niet eens nodig. „Ik voel dingen.” Zo wist ze ook wie de pyromaan was die de kelder van haar flat geregeld in de fik zette, zegt ze. En zo wist ze ook dat „de grootste boem” nog moest komen toen een kind in haar straat een handgranaat had gevonden. Best heftig allemaal. Maar dat is niet aan haar af te zien. „Vrolijke mensen maken de speeltuin vrolijk.”</p>]]></description>
      <guid>https://nrc.nl/nieuws/2023/10/06/een-flinke-regenbui-heeft-roet-in-het-eten-gegooid-a4176185</guid>
      <pubDate>Fri, 6 Oct 2023 06:03:14 +00:00</pubDate>
    </item>
    <item>
      <title><![CDATA[‘Lassen is verbinden’, zegt de vrijwilliger die historische schepen een tweede leven geeft]]></title>
      <description><![CDATA[<p>Vonken spatten van de toorts van de bescheiden gestalte in blauwe overall die aan de werktafel in de metaalwerkplaats staat, een van de honderd vrijwilligers die in de museumhaven van het Rotterdamse Maritiem Museum historische schepen een tweede leven geven. De laskap gaat omhoog voor het vriendelijke gezicht van de tachtigjarige André Garritsen. De lasser laat zien hoe hij de doorgeroeste patrijspoorten van een sleepboot repareert: „Uit een plaat staal sleep ik ronde gaten en nu las ik de raampjes erin.” In de kantine vertelt Garritsen over zijn leven: „Lassen loopt er als een rode draad doorheen.” Op zijn vijftiende trok hij uit Borculo naar het westen om na de LTS als machinist op een kustvaarder te werken. „Het ruwe leven, met drank en vrouwen, dat stond me niet aan.” Hij ging naar Avondschool, volgde „diverse vakopleidingen op lasgebied” en werkte onder andere in Vlaardingen als reparatielasser aan kleine schepen. Ook tijdens militaire dienst laste hij, „ik repareerde vrachtwagens bij de genie”. Uiteindelijk was Garritsen zesentwintig jaar bij de Nederlandse Gasunie in dienst, waar hij gasleidingen aan elkaar laste. „Dat fotolaswerk moet aan de hoogste kwaliteitseisen voldoen. Gelukkig had ik goede referenties.” Na zijn pensioen in 2005 werkte Garritsen jarenlang mee aan de restauratie van het achttiende-eeuwse zeilschip De Delft in de Schiehaven. Tot veler verdriet ging het project failliet. „Ik wilde het goed afsluiten en heb de laatste dag plechtig de schakelaar van de lasmachine uitgezet.” Samen met andere klusvrijwilligers van De Delft belandde Garritsen in de museumhaven. „Na jaren was ik terug op een schip en dat was heel prettig.” Iedere woensdag is hij vanaf kwart voor negen hier, met een vast ploeg ijzerwerkers, monteurs, bankwerkers en lassers. Er komen allerlei klusjes op zijn pad „als lasser moet je flexibel zijn”. Zo werkt hij graag op de Simpson, een drijvende kraan, „de laatste stoombok van Nederland” uit 1950. En hij leidt jonge mensen op: „Iets uitleggen dat ligt me wel. En we proberen ons vak door te geven.” Een tijdje was Garritsen voorleesvrijwilliger in migrantengezinnen. En hij bezocht eenzame mensen, om „alleen maar te luisteren”, „dat geeft heel veel voldoening”. Wat hem drijft? Resoluut: „Ik wil altijd werken en iets voor de medemens doen. Dat is de aard van het beestje.” Tegenwoordig maakt hij meer tijd voor zijn vrouw die gezondheidsklachten heeft, trots: „We zijn al ruim zestig jaar samen.” Maar het laswerk wil hij niet missen. „Lassen is verbinden. Het is het samenvoegen van onderdelen op een dusdanige manier dat het niet meer stuk kan. En je bouwt of repareert zo’n schip met elkaar. Als er vroeger een tewaterlating was op de werf Gusto, dan voelde je dat je een bijdrage had geleverd.” In een blauw regenpak met zuidwester staat hij klaar om door de regen terug te fietsen naar Schiedam: „Ik wil in beweging blijven.”</p>]]></description>
      <guid>https://nrc.nl/nieuws/2023/09/28/lassen-is-verbinden-a4175583</guid>
      <pubDate>Thu, 28 Sep 2023 06:03:15 +00:00</pubDate>
    </item>
    <item>
      <title><![CDATA[Surfles als vrijwilligerswerk: ‘Mensen met een beperking willen óók leuke dingen doen’]]></title>
      <description><![CDATA[<p>‘Heeft iedereen zijn begeleider gevonden?” Op het strand van het Noord-Hollandse Camperduin kijkt surfinstructeur Merel Glorie (28) de kring rond. Het antwoord weet ze al. Er zitten zes jongvolwassenen op een surfboard aandachtig naar haar te luisteren, met zes surfers vlak achter zich. Aan de hand van houten bordjes met pictogrammen beeldt Glorie uit hoe de surfles zal verlopen. Eerst even in de branding spelen, dan op het strand oefeningen doen, en daarna gaan ze met hun board het water in en worden ze „stoere surfers”. We zijn bij een van de lessen van het Surf Project, een non-profitorganisatie die sinds 2014 surflessen verzorgt voor kinderen en jongeren met autisme, ADHD en het syndroom van Down, op vier verschillende plekken aan de Nederlandse kust. Glorie is opgegroeid met een broer met een verstandelijke beperking en is in het dagelijks leven zorgcoördinator in de jeugdhulpverlening. „De zorg is vooral gericht op het oplossen van problemen.” Maar mensen met een beperking willen óók leuke dingen doen, zegt ze. In haar vrije tijd is Glorie daarom locatiecoördinator bij Camperduin. Er ontstaan steeds meer initiatieven waarbij surfen als therapievorm wordt ingezet, vertelt ze tussen de bedrijven door, en begint over de zogenaamde ‘blue mind’. Marinebioloog Wallace J. Nichols zette in een gelijknamige bestseller onderzoek naar de weldadige effecten van water op een rijtje. De zee kalmeert zegt Glorie. „Je bent in de natuur. Als je surft heb je geen tijd om over andere dingen na te denken. En het geluid van de zee is voor prikkelgevoelige mensen een fijn soort ruis.” Ook Glorie wordt gelukkig van het water. „Ik ben aan het strand opgegroeid.” En ook zij heeft weinig tijd om na te denken als de groep in het water ligt en zij dirigeert wie wanneer met een golf meekan. „Kippenvleugels!”, klinkt het. En: „Zeehond!”, „Zeehond!” Sommigen peddelen alleen met de golf mee, anderen lukt het zelfs om trucjes op de plank te doen. Maar iedereen wordt even enthousiast toegejuicht, en door de ‘high fiver’ van dienst gefeliciteerd. „Jaaaa Joey!” Ook moeder Priscilla Kuiper staat aan de kant te klappen als het haar zoon weer is gelukt om met een kampioensgebaar over het water te glijden. Haar Joey is een stoere kerel zegt ze trots. „Hij is kok. Echt een boefje, een vrouwenverslinder.” Een kok met een klein hartje ook, blijkt tijdens de feestelijke diploma-uitreiking na de surfles. Alle deelnemers mogen op een verhoging staan, worden door hun begeleiders toegesproken, waarna ze een medaille en een cadeautje krijgen. „Joey heeft achttien golven gepakt vandaag!”, wordt er geroepen. Gejoel, gejuich, geklap. Joey barst in tranen uit. Glorie is minder gaan werken, zodat ze meer tijd aan Het Surf Project kan besteden, vertelt ze na afloop. De journalist kan alleen maar jaloers zijn.</p>]]></description>
      <guid>https://nrc.nl/nieuws/2023/09/21/joey-heeft-achttien-golven-gepakt-vandaag-a4174980</guid>
      <pubDate>Thu, 21 Sep 2023 06:03:15 +00:00</pubDate>
    </item>
    <item>
      <title><![CDATA[Vrijwilliger in de sauna van de naturistencamping - ‘Ik doe graag een Guns ‘N Roses-opgiet’]]></title>
      <description><![CDATA[<p>Aan het begin van het schooljaar laat Johan Groen, een 41-jarige zongebruinde zzp’er in marketing-communicatie, zijn gezin thuis en werkt vanuit zijn chalet op naturistencamping Flevo Natuur in Zeewolde. Rond half drie sluit hij zijn laptop, om de show te stelen als opgieter in de sauna. Als iedereen op de banken zit of ligt, schept Groen met een pollepel water en ijs met etherische oliën op de kachel. Het sist en stoomt, muziek klinkt, gekleurde lampen verlichten Groen die zwaaiend met doeken, waaiers en vlaggen de warmte verspreidt. Flevo Natuur is de grootste naturistencamping van Nederland. Je kunt er in je blootje op de fiets naar de supermarkt, het restaurant, of kanoën en in allerlei baden zwemmen. Vroeger kwam Groen met z’n vrouw en dochters van nu 12 en 15 af en toe een dagje. „Om het gevoel van vrijheid. Heerlijk, zonder plakkerige kleding.” Zeven jaar terug huurde de familie een jaarplaats voor een chalet. „Kamperen vinden wij te primitief.” Op Flevo Natuur zorgen de gasten voor extra sjeu, van de bibliotheek tot het opgietteam, het is allemaal vrijwilligerswerk. Toen er in de sauna een vacature was, gaf Groen zich op. „Stapje voor stapje leerde ik over het warmtepeil en de opbouw van een programma. Je denkt ‘Met een handdoek wapperen, hoe moeilijk kan het zijn?’, maar het is een vak apart.” Hij demonstreert de bovenslag, de zijslag en de ‘pizza’. In de kolossale kelosauna, gebouwd van hele boomstammen, staat Groen vaak voor wel honderd mensen. „Mijn stijl kenmerkt zich door klassieke wappers en ik besteed veel aandacht aan de muziek, vaak pop, country en rockmuziek uit de eighties en nineties. Soms rustig, maar ik doe ook graag een Guns N’ Roses-opgiet.” Er zijn themadagen als ‘De vier jaargetijden’ en ‘Go to the movies’ met filmmuziek. „Met opgieten kun je alle kanten op.” Jaarlijks wedijveren gasten in ‘So You Think You Can Opgieten’ om de titel ‘BlootGewoon! Meester van de Handdoek’. Aan het einde gooit Groen extra water op de kachel, voor de kick. Verkwikt wandelen de gasten naar buiten. „In een gewone sauna zit je de tijd uit, bij mij worden alle zintuigen geprikkeld en ben je er zo doorheen. Het is een totaalbelevenis.” In de weekends is Groen vier tot zes keer in de sauna te vinden, soms bij shows van anderen. Al dat publiek was in het begin „even wennen”, niet om het bloot, „dat is gewoon normaal”, maar „je staat vol in de aandacht”. Nu ontspant het hem: „Ik maak mijn hoofd helemaal leeg.” Voor vanavond heeft Groen een programma met classic rock bedacht. „Met sterkere houtgeuren en oranje licht”, zegt hij. „Misschien nog wel leuker dan het bedenken en uitvoeren van de show is de interactie met de gasten, hun dankbaarheid en de sfeer. Vaak zitten we aan de picknicktafels lang na te praten.”</p>]]></description>
      <guid>https://nrc.nl/nieuws/2023/09/14/ik-doe-ook-graag-een-guns-n-roses-opgiet-a4174333</guid>
      <pubDate>Thu, 14 Sep 2023 06:03:16 +00:00</pubDate>
    </item>
    <item>
      <title><![CDATA[‘Er wordt niet alleen over recyclen gepraat; er wordt ook gewoon geflirt’]]></title>
      <description><![CDATA[<p>Het is een vreemd gezicht. Bijna alle festivalelementen zijn aanwezig, op de tweede dag van dancefestival Mysteryland. Duizenden tentjes die haastig in elkaar zijn gezet op de campings, duizenden mensen met glitters op de wangen of een pizzapak om hun lijf die op zoek zijn naar eten of een toilet, en duizenden feestgangers die staan te dansen, bijvoorbeeld voor het hallucinante decor bij de mainstage. Wat ontbreekt is de rotzooi. Waar zijn alle bekertjes, blikjes, restjes eten, vieze servetjes, wc-papiertjes en andere smerigheid? Vrijwilliger Noor Jagtenberg (20) heeft weinig te doen als zij gekleed in een groene tuinbroek – „Ik lijk net Luigi van Mario Kart” – met een grijper in haar handen op pad gaat. Ze is onderdeel van het zogenoemde green team, dat onder andere vuilniszakken op de campings uitdeelt en mensen op het festivalterrein helpt om hun troep in de juiste bakken te recyclen. ‘Goed bezig!’, wordt er geregeld in haar oor getoeterd. Er zijn ook andere vrijwilligersteams, vertelt ze. Zo dansen er jongeren met een levensgrote sigaret rond waarin bezoekers hun opgerookte peuken kunnen gooien. De voornaamste taak van de vrijwilligers is „bewustwording creëren”, zegt een druk bellende Claudinho Hellings van de Revolution Foundation, dat met Mysteryland samenwerkt om het festival te verduurzamen. Jagtenberg: „Maar het is niet alsof ik de hele tijd over recyclen aan het praten ben hoor. Er wordt ook gewoon geflirt.” Dat blijkt precies de bedoeling. Hellings: „Mensen nemen sneller een voorbeeld aan leeftijdgenoten die een beetje blij doen.” Jagtenberg grinnikt: „Gisteren dook iemand in de recyclebak omdat hij dacht dat hij zijn afval niet goed had weggegooid.” Haar vriendin is dj, en zelf wil ze graag festivals „designen”, vertelt Jagtenberg. Zo kwam ze ook als vrijwilliger op Mysteryland terecht, of als ‘legend’, zoals Hellings elke vrijwilliger noemt. Ze studeert Leisure en Events en de Revolution Foundation kwam bij haar op school langs om uit te leggen hoe je festivals kunt opzetten op een manier dat het niet te veel ‘waste’ oplevert, zegt ze. Leerde ze bijvoorbeeld dat je de liters plas die in de dixi’s worden verzameld in thee kunt omzetten, en dat je van poep heel goed mest kunt maken. „Superinteressant.” Nee, ze is niet per se heel milieubewust opgevoed, zegt ze, zwaaiend met haar grijper. En naar het nieuws kijkt ze ook niet, want dat vindt ze te deprimerend. De afgelopen zomer stond alles de hele tijd maar in brand. Voor haar is het iets vanzelfsprekends dat het niet goed gaat met de aarde, en dat het nuttig is om met z’n allen afval te minimaliseren en hergebruiken, ook op festivals. En ja, natúúrlijk is het leuk dat ze vanavond gratis kan dansen. „Ik werd achttien tijdens corona dus ik heb nog heel veel in te halen.”</p>]]></description>
      <guid>https://nrc.nl/nieuws/2023/09/07/er-wordt-ook-gewoon-geflirt-a4173692</guid>
      <pubDate>Thu, 7 Sep 2023 06:03:16 +00:00</pubDate>
    </item>
    <item>
      <title><![CDATA[‘Het corso is altijd een feestje’]]></title>
      <description><![CDATA[<p>In een gebloemd shirt stapt ze van de platte schuit die tussen de grijze loodsen van Trade Park Westland ligt. Bloemstylist Marloes Joore (44) is dit jaar gevraagd het laatste schip van het Varend Corso op te tuigen. „Wij geven een hint naar het thema van de volgende editie, als het corso 25 jaar bestaat.” Collega’s Kees Schuitemaker en Ada Cupido – ook freelancers in de bloemen – vroeg ze om hulp. Druk kletsend steken ze chrysanten tussen rietpluimen en ander groen. Gisteren hebben ze oasis (steekschuim) en koffers aan het schip bevestigd. Joore: „Ik zag die oude koffers en kreeg direct een idee.” Cupido: „Marloes kan heel enthousiast zijn. Dan gaan we naar haar oude schuur, waar van alles ligt, en dan ziet ze die koffers en zegt ze: ‘Kijk, dat is leuk.’ En: ‘Dat doen we zo en zo.’” Schuitemaker, overdreven: „Oh kijk! Wat leuk!” Cupido: „De creativiteit borrelt bij haar.” Maar wat is nou het thema? Samen op reis? Onderweg naar morgen? Joore lacht. „Dat is nog geheim.” Ze pakt een bos troschrysanten die een kweker uit Gelderland bracht: „Hij schonk 1.400 stelen. Toen ik hem bedankte, zei hij: ‘Ik moet jou bedanken.’ Voor hem is het bijzonder om te zien wat er kan met deze chrysant, een retrobloem noem ik het.” Het Varend Corso is veel tegelijk: Unesco Immaterieel Erfgoed, een feestje voor native Westlanders die barbecues organiseren in hun tuinen aan het water en niet in de laatste plaats: stevige Westland- en bloemisterijpromotie. De ‘Westlanders’, de boten waarmee vroeger bloemen en groenten naar de veiling werden vervoerd, varen nu tussen industriële kassencomplexen en veilinggebouwen. Joore: „Iets van 500 vrijwilligers maken het varend corso mogelijk, onder wie schippers en figuranten. Dorpen versieren schuiten, er is een jeugdcorso en The Blooming Battle, een wedstrijd voor bloemsierkunstopleidingen.” Ook de vrijwillige brandweer heeft een boot (véél knalrode gerbera’s). Joore woont in Aalsmeer. Haar moeder was er bloemist en ze groeide op met het Aalsmeerse corso, dat helaas verdwenen is. „Als meisje maakte ik de bloemen ervoor schoon.” Ze heeft een moestuin en verhuurt met haar man foodtrucks. „Hij is cateraar, ik lever groenten en eetbare bloemen.” Ze lacht. „Ik ben gek op bloemen. Als ik langs een veldje loop, moet ik me inhouden om niet te plukken.” Een bestelbusje brengt paprika’s, rode kolen en tomaten. Joore: „Ik hou van uitdagingen en verrassingen.” Ze kreeg wat budget voor de boot, maar daar gaat het haar niet om. „Hier gaat zoveel tijd in zitten. Het is leuk om te zien wat er kan met de producten en het corso is altijd een feestje. Morgen ga ik op een boot borrelen met bloemisten.” „Daar komen de bloemkolen”, roept Schuitemaker als Joore over de loopplank wankelt met armen vol groente. Joore: „Dit is echt mijn hobby, m’n ding, m’n alles.”</p>]]></description>
      <guid>https://nrc.nl/nieuws/2023/06/29/het-corso-is-altijd-een-feestje-a4168436</guid>
      <pubDate>Thu, 29 Jun 2023 06:03:17 +00:00</pubDate>
    </item>
    <item>
      <title><![CDATA[‘Bloembommen’ kneden en munt planten in een lege boomspiegel]]></title>
      <description><![CDATA[<p>Straten leggen, asfalt gieten, betonplaten leggen bij een datacentrum. „Ik heb het allemaal gedaan”, zegt de 21-jarige Amsterdammer Luuk Slootweg. Hij is nog steeds werkzaam in de bouw, maar in zijn vrije tijd doet hij heel andere dingen. Dan plant hij boomspiegels vol met bloemen, maakt hij geveltuintjes, en kneedt hij ‘bloembommen’, kleine bolletjes van zaadjes, klei en modder, en gooit die bijvoorbeeld op een industrieterrein met hekken ervoor. Hij doet aan ‘guerrilla gardening’: zonder toestemming in de publieke ruimte tuinieren. Slootweg rolde in de bouw toen hij na de middelbare school een tussenjaar nam. Hij had geld nodig om naar Canada af te reizen en daar als snowboardleraar aan de slag te gaan, vertelt hij. Maar zijn wereldbeeld was toen al aan het kantelen, dankzij zijn filosofielerares. Er werd door de jongens uit zijn omgeving altijd een beetje lacherig over haar gedaan. „Zij was een veganist, iemand die op Partij voor de Dieren stemde.” Maar ze drong haar gedachtengoed niet aan hen op, zegt hij, en leerde de groep om zelfstandig en kritisch na te denken. Hij heeft zélf zijn conclusies getrokken toen hij nadacht over onze omgang met de wereld. „De titel van mijn profielwerkstuk was: ‘Waarom moeten we de klimaatdoelen van Parijs halen’.” Hij vloog na zijn eindexamen weliswaar nog wel (met gewetenswroeging) naar Canada, maar werd daar net als zijn lerares veganist, verruilde eenmaal in Nederland zijn management-opleiding voor een klimaattraineeship bij Milieudefensie, en liep in dat kader ook stage bij de Nederlandse tak van de guerrilla gardeners, een wereldwijde beweging. Inmiddels is hij er vrijwilliger, en doet hij zijn best om zoveel mogelijk mensen te enthousiasmeren voor het ‘gg’en’. Probeert hij ze uit te leggen dat het goed is voor mensen om in een groene omgeving te leven, en voor de bijtjes trouwens ook. Dat je er in de zomers de hitte mee bestrijdt. En dat je er soms nog subsidie voor kan krijgen ook. „De meeste gemeenten willen best meedenken.” Alleen bij vrienden en familie vindt hij soms weleens lastig om zieltjes te winnen. „Schrikbarend veel mensen hebben last van het idee dat alles al verloren is, en hebben het daarom opgegeven.” Daar heeft Slootweg geen last van. Die blijft de boel vergroenen, één boomspiegel tegelijkertijd. Zo plant hij vandaag wat munt in een van de lege boomspiegels in zijn straat. Maar waarom werkt hij eigenlijk in godsnaam nog in de bouw? „Ik wil leren hoe je op een duurzame manier kunt bouwen, zodat ik ook op die manier een positieve impact kan hebben op de wereld”, zegt hij. Tegenwoordig neemt hij daarom ook een ander soort klussen aan. Gaat hij daktuinen aanleggen bijvoorbeeld, of ecologisch hovenieren. „Van alleen beton wordt niemand vrolijk.”</p>]]></description>
      <guid>https://nrc.nl/nieuws/2023/06/21/bloembommen-kneden-en-munt-planten-in-een-lege-boomspiegel-a4167781</guid>
      <pubDate>Wed, 21 Jun 2023 06:03:17 +00:00</pubDate>
    </item>
    <item>
      <title><![CDATA[‘Het is mooi als kinderen  weten dat je kunt kiezen’]]></title>
      <description><![CDATA[<p>Aan de gevel wapperen regenboogvlaggen. Binnen in De Queer Boekenkast in Alkmaar snuffelen twee meisjes met linnen tassen bij de boekentafel met ‘feelgood’ en ‘romance’. Achterin bekijkt een man kunstboeken, kussentjes in de vorm van borsten en sokken met piemels. Vrijwilliger Jeannette van Schaik (65, korenblauwe blouse met bijpassend oogpotlood) gidst ons door ‘de enige lgbtqia+ boekhandel van Nederland’. „Een boek is een queer boek als er niet alleen heteroseksuelen de hoofdrol in hebben”, zegt ze. „En soms is queer het onderwerp. We verkopen veel boeken van ‘krijgt hij hem of krijgt hij hem niet?’, maar we hebben ook non-fictie en Alkibiades van Ilja Leonard Pfeiffer, waarvan de hoofdpersoon biseksueel is.” Ze wijst op de thrillers: „Wist je dat de personages van Thomas Olde Heuvelt vaak gay zijn?” Aan de gekleurde muren hangen borduurwerken, er is een leeshoek met barok behang. Het interieur van de begin maart geopende boekhandel is bedacht door Van Schaiks schoonzoon Valentijn Ringelberg, schrijver van queer ‘fantasy’. Drie weken na de opening overleed Valentijn op zijn tweeëndertigste aan een chronische ziekte. Van achter de kassa vertelt Van Schaiks zoon Thomas Philip Acid (34), die ook een bekende tattoo artiest is, hoe hij samen met Valentijn in de laatste maanden van diens leven De Queer Boekenkast opzette: „We waren in Berlijn in een queer boekhandel en dachten: waarom hebben wij dit niet? Hoe fijn is het om in zo’n safe space te zijn, waarin je kan rondsnuffelen en je je welkom voelt.” De boekhandel is óók een monument voor Valentijn, „een strijder”. In een hoek staat een zuiltje met daarop een foto van een jongen met een vrolijke, wijze oogopslag en: zijn boeken. Van Schaik (zichtbaar trots): „Jullie hebben zoveel gedaan samen, filmpjes, muziek, boeken maken en deze boekhandel.” Jeugdboeken, van het prentenboek Opa’s Pride tot De dappere ridster, zijn haar fort. Als lerares was ze een voorvechter van meer diversiteit: „Ik heb een sterk rechtvaardigheidsgevoel. In Jip en Janneke verwisselde ik al de namen bij het voorlezen.” Strijdlustig: „Het is altijd makkelijker gemiddeld te zijn, maar in elke klas zit wel iemand die niet hetero is. Het is mooi als kinderen van jongs af aan weten dat je kunt kiezen, dat er verschillende opties zijn. Zoals in Allemaal gezinnen, waarin een pleeggezin staat, een adoptiegezin, een gezin met twee vaders.” Ze kijkt naar haar zoon. „Thomas vindt mij soms een beetje drammerig.” Acid: „Ik ben altijd meer van ‘kijk maar lekker rond’.” Hij rekent een regenboogvlag af en vertelt twee vrouwen uit Capelle aan den IJssel waar in Alkmaar een queer friendly lunchcafé is. „We verkopen niet online en gaan een beetje tegen de tijd in met deze idealistische boekhandel”, zegt Van Schaik. „Jongeren zijn hier vaak wel een uur. Ze maken TikTok-filmpjes, ze bloggen over ons. Mensen hebben soms tranen in hun ogen. Dan zeggen ze: het is hier net een snoepwinkel.”</p>]]></description>
      <guid>https://nrc.nl/nieuws/2023/06/15/het-is-mooi-als-kinderen-weten-dat-je-kunt-kiezen-a4167189</guid>
      <pubDate>Thu, 15 Jun 2023 06:03:17 +00:00</pubDate>
    </item>
  </channel>
</rss>
