<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ik doe iets goeds]]></title>
    <link>https://www.nrc.nl/rubriek/ik-doe-iets-goeds/</link>
    <description><![CDATA[Ik doe iets goeds]]></description>
    <item>
      <title><![CDATA[Elke plant verdient  een kans]]></title>
      <description><![CDATA[<p>We komen toch niet met een filmcamera langs? Joan Melgers (59) klinkt wat bezorgd aan de telefoon, voorafgaand aan het bezoek van de krant. Zij bestiert Plantenasiel Zonneschijn in het Zeeuwse Bruinisse, in de serre van haar huis, en sommige bezoekers verwachten er een soort plantenhemel aan te treffen met grote, goed bloeiende planten. Maar zij vangt de knéúsjes op. De planten die aan wortelrot lijden omdat er te fanatiek water is gegeven bijvoorbeeld, of die door tripsen zijn aangevreten. En dat ziet er op video misschien niet al te indrukwekkend uit.  Elke plant verdient een kans, vindt Melgers, die tijdens de coronapandemie met het asiel is begonnen. Zij geeft Nederlands als tweede taal, en had ineens tijd over toen ze niet meer naar de leslocatie hoefde af te reizen. Het begon met het verzorgen van een ‘kneusjesbox’ die ze bij het tuincentrum had gekocht, daarna ging ze in haar omgeving om afdankertjes te vragen en inmiddels weet bijna iedereen op Schouwen-Duiveland dat ze bij haar terechtkunnen als ze hun planten willen wegdoen, bijvoorbeeld omdat ze kleiner zijn gaan wonen of geen goede verzorgers blijken te zijn. Met het plantenasiel wil ze „de consumptiemaatschappij” tegengaan. Het is belastend voor het milieu om alles maar nieuw te kopen, en dat geldt ook voor planten. „Die worden vaak in kassen gekweekt.” Duurzaamheid is een groot thema in haar gezin, zegt Melgers, wier man directeur is van een bedrijf dat windmolens exploiteert. Ze douchen kort, kochten een groot deel van hun interieur bij de kringloopwinkel, en aan vliegreizen doen ze niet. Althans, ze kan haar  volwassen kinderen natuurlijk niet tegenhouden als die naar Egypte of Las Vegas op vakantie willen gaan. We staan inmiddels in de serre, met uitzicht op een indrukwekkende tuin. Die wordt door de hovenier bijgehouden, toevallig ook aanwezig. Melgers is opgegroeid op een woonboot in Rotterdam, en kocht als jong meisje al planten op de markt voor op haar kamertje, vertelt ze.  Een tuin vind ze „te groot” om zelf bij te houden, en „te onoverzichtelijk”. Leuker vindt ze het om  kamerplantjes binnen te krijgen, die misschien een sopje geven, de boel bij te knippen, en dan op gezette tijden water geven. „Ik hou van structuur.” Op dit moment verzorgt ze opvallend veel aloë vera’s, die weinig populair zijn bij de bezoekers die graag van plantje ruilen. Onterecht, wat haar betreft.  „Het sap van de aloë vera kan je op je handen smeren bijvoorbeeld. Dan hoef je ook geen nieuwe handcrème te kopen.” Komt ze toevallig ook op andere manieren op voor minderbedeelden? Nou, ze wil mensen natuurlijk niet met planten vergelijken, maar ze geeft vaak les aan kinderen van statushouders, zegt Melgers. „Zij beginnen onderaan de ladder, en kunnen met veel geduld en liefde heel ver komen.”</p>]]></description>
      <guid>https://nrc.nl/nieuws/2023/05/10/elke-plant-verdient-een-kans-a4164320</guid>
      <pubDate>Wed, 10 May 2023 06:03:04 +00:00</pubDate>
    </item>
    <item>
      <title><![CDATA[Een bus voor koffie, soep en een gesprek]]></title>
      <description><![CDATA[<p>Iedere vrijdag staat De Koffiebus tegenover het winkelcentrum op het Euterpeplein in Amersfoort. Nadat Anna Houwen (17, vriendelijk gezicht met kuiltjes in haar wangen)  de ouderen op het terrasje voor de bus een kopje koffie heeft gebracht, neemt ze alle tijd voor een praatje. Als stage voor haar opleiding sociaal-juridische dienstverlening zocht ze „niet iets standaards als de Voedselbank of het Leger des Heils, maar iets origineels”. Ze belde Harm Messink, initiatiefnemer van dit „buurthuis op wielen” dat vier dagen in de week op Amersfoortse pleinen staat. Haar stageverslag is allang af, maar Houwen werkt nog steeds in de bus. „Het is haast een grote familie, heel gezellig.” De Koffiebus is er voor mensen die zich eenzaam voelen of die weinig geld  hebben. „Maar ook willen we dat mensen in een buurt elkaar beter leren kennen.” Een van de locaties is de nieuwe wijk Vathorst. „Daar komen veel ouders en zetten we speelgoed voor kinderen neer.” Bij De Koffiebus werken 160 vrijwilligers. Er is altijd zelfgebakken taart, en vandaag maakte Harms moeder „heerlijke kerriesoep”, aldus Houwen. „En we doen niet aan betalen maar aan ‘doneren’: je geeft wat je kan missen.” Als het gaat regenen stroomt de hip verbouwde camper vol. Jong en oud zit naast elkaar. Houwen vindt het fijn om met verschillende generaties contact te hebben: „Toen ik een keer zuchtend binnenkwam, zei een oudere vrouw ‘Kom op meid, wat is er?’” Vriendinnen stellen andere vragen. Daarnaast vindt Houwen, die ook actief is in de kerk, het belangrijk iets voor anderen te betekenen. „Mensen zouden wel wat vriendelijker en socialer kunnen zijn. In de supermarkt lopen we met onze koptelefoon op spullen in een mandje te gooien. Ikzelf ook.” Meer vrijwilligers hebben een christelijke achtergrond, „maar we gaan niet evangeliseren, het moet voor iedereen gezellig blijven”. Heftige gesprekken over politiek of religie leidt ze in goede banen. „En als er geroddeld wordt, zeg ik: ‘zullen we het niet over andere mensen hebben?’” Maar meestal gaat alles vanzelf goed. „Ik vertel wat ik op school doe, of in de weekends, zij vertellen over vroeger.”  Soms komen er mensen met zwaardere problemen. „Dan heeft Harm connecties bij maatschappelijk werk.” En als ze moet bijkomen, doet ze „een afwasje”. Ja, luisteren is ook werk. Van een dagdeel op De Koffiebus is ze soms meer moe dan van haar bijbaan als visverkoper op de Spakenburgse markt.  De bus heeft veel aanloop. „De mensen zien ernaar uit.” Stamgast Emmy Woltering (78) knikt: „Ik kom elke week, en soms fiets ik ook nog naar Vathorst. Het moeilijkst als je ouder wordt, is een doel vinden. De maatschappij is zo veranderd. Vroeger kende de hele buurt elkaar. En elk weekend ging je naar familie. Nu hebben kinderen het druk met hun eigen leven.” Wat ze van Anna vindt? „Heel vriendelijk en spontaan. En ze kan werken hè. Als Anna er is, wordt de hele bus gesopt. Ja, ze komt uit Spakenburg, die kunnen dat.”</p>]]></description>
      <guid>https://nrc.nl/nieuws/2023/05/05/een-bus-voor-koffie-soep-en-een-gesprek-a4163658</guid>
      <pubDate>Fri, 5 May 2023 06:03:05 +00:00</pubDate>
    </item>
    <item>
      <title><![CDATA[Frans Bedaux (76) en zijn ‘klimaatklussers’: veertien senioren die vrijwillig oude huizen opknappen]]></title>
      <description><![CDATA[<p>Van zijn familie mag hij eigenlijk niet meer op hoge ladders staan, zegt Frans Bedaux (76), aan de voet van de ladder die naar het dak van de Tilburgse Eva leidt. Zij wilde haar huis graag goed isoleren omdat ze haar energierekening zag oplopen, maar wist niet waar te beginnen. Via via hoorde ze over Stichting de Klimaatklussers, die bestaat uit veertien gepensioneerde vrijwilligers. En nu staan er ineens vijf fit ogende senioren in haar achtertuin. Bedaux heeft de stichting opgericht om zoveel mogelijk oude huizen in Tilburg te isoleren, liefst van mensen die weinig te besteden hebben. Hij komt uit „een architectennest”,  vertelt hij. Zijn vader was  architect, hij en twee broers werden het ook, en daarna waren zijn neefjes aan de beurt. Toch is hij anders dan de rest. Hij kwam niet bij ‘het bureau’ van de familie te werken, maar werd de praktische bouwkundige die bewonersgroepen adviseerde en schoolgebouwen in woonhuizen veranderde. Na zijn pensioen wilde hij graag actief blijven. „Anders word ik dement”, zegt hij half serieus. Nog belangrijker: hij wilde íéts aan het klimaatprobleem doen. Hij praat er liever niet te veel over, maar Bedaux ziet de toekomst nogal somber in, zegt hij. „Laatst las ik weer dat de ecologische voetafdruk van Nederland opnieuw is gegroeid.” In plaats van te blijven hangen   in zijn ergernissen, onderneemt hij liever actie. Een „kwaaie brief” naar een woningcorporatie sturen bijvoorbeeld, voor een Somalisch gezin dat in een tochtig huis woonde. „Ze hadden de kieren tussen de planken op zolder met plakfolie afgedekt. Hun zoon zat in de kou te studeren.” Met de klimaatklussers neemt hij inmiddels ook één huis per week onder handen. Is iedereen even handig? „Nee, maar ze zijn wel gemotiveerd”, zegt Bedaux. Vandaag bestaat zijn team onder meer uit een voormalig boekhandelaar, een welzijnswerker en een sociaal advocaat. Hij geeft hun aanwijzingen als ze XPS-platen op het dak plaatsen, een zeil erop leggen en het met grint afdekken. En als ze de wand van het typisch Tilburgse poortje dat langs het huis van Eva loopt, afdekken met isolatiefolie.  „Zolders en poortjes zijn onze core business.” De hele ochtend werken de mannen zich in het zweet, terwijl Eva de koffie en appeltaart verzorgt, en af en toe meehelpt. Zij giet het grint uit de zakken in de emmers, die de klussers in colonne naar het dak tillen en leeggooien, alsof ze een brand met stenen blussen. „Ik durf de emmers niet te zwaar te maken, maar daar kreeg ik commentaar op”, fluistert ze tegen de journalist. Als de klus is geklaard, steekt Bedaux zijn duim op, vanaf het dak uiteraard. „Ik hoop dat andere mensen ons bezig zien, en denken: dat kan ik ook.”</p>]]></description>
      <guid>https://nrc.nl/nieuws/2023/04/26/zolders-zijn-onze-core-business-a4163059</guid>
      <pubDate>Wed, 26 Apr 2023 06:03:06 +00:00</pubDate>
    </item>
    <item>
      <title><![CDATA[‘Tijdens de ramadan deel je wat je hebt’ ]]></title>
      <description><![CDATA[<p>‘Welkom”,  met een brede glimlach staat Dursun Can (51) in de deuropening, achter hem zijn zus Dondu Can (53) en zijn vrouw. Antropologe Anneke de Kok (26) en haar nichtje Lisanne de Kok (31, bibliotheekmedewerker) zetten hun schoenen op de mat en nemen plaats op de royale bank.  De Cans doen mee aan ‘Iftarmee’, een landelijk project waarbij islamitische families tijdens de avondmaaltijd van de ramadan gasten ontvangen. Dursun Can: „Alleen al hier in Tilburg hebben 24 gezinnen gasten bij de iftar. En vorige week organiseerden we een open iftar in het buurthuis.” Naast zijn werk als eigenaar van een klein transportbedrijf strijdt Can al 35 jaar tegen verdeeldheid. „Toen ik als negenjarige uit Turkije hierheen kwam, merkte ik al snel dat er veel negatieve verhalen over moslims  waren, vooral in de media. Ik ging nadenken hoe dit te veranderen.” Eerst organiseerde hij jeugdactiviteiten. Later deed hij vluchtelingenwerk. En tijdens corona deelde hij voor ‘Ons soepje’ eten uit aan buren. Can doet ook veel voor de sociaal-maatschappelijke Stichting Samen. „In 2019 kreeg ik voor mijn werk als bruggenbouwer een lintje.” Hij wijst op de oorkonde van de koninklijke onderscheiding die midden in de kamer hangt.  Anneke vraagt wat de ramadan precies inhoudt. Het is een waardevolle periode, vertelt Can: „Mensen kennen het als vasten, overdag niet eten en niet drinken, niet roken, en geen seksueel contact. Maar dat is niet het volledige verhaal. Tijdens de ramadan leef je bewuster, je bent dankbaar voor wat je hebt gekregen. En je deelt wat je hebt, het gaat over saamhorigheid.”  Om half negen worden de Cans onrustig, over vijf minuten is de zon onder en aangezien ze om half vijf vanochtend voor het laatst gegeten hebben, hebben ze trek. De tafel is rijkelijk gevuld. Na een gebed dat in het Arabisch door de woonkamer schalt, krijgen de gasten dadels met zout. Naast de nichtjes De Kok zit Cans zus Dondu, die ook gasten ontvangt voor ‘Iftarmee’. „Sommigen komen elk jaar terug. We zijn vrienden geworden.” Can knikt: „Het doel is niet alleen kennismaken, maar ook verdiepen. Een van onze buurvrouwen schuift hier maandelijks aan.” Schalen met shish kebab, rijst met kikkererwten en gehakt gewikkeld in repen gedroogde courgette, een specialiteit uit Kirsehir, waar de Cans vandaan komen. Na afloop gaan ze om beurten de kamer uit om te bidden. En dan is er Turkse thee, met baklava en griesmeelcake. Anneke: „Ik had verwacht dat jullie gastvrij zouden zijn, maar dit is wel heel gastvrij. En zo open alles vertellen, dat vind ik echt mooi.” Lisanne vraagt zich af of ze niet iets dergelijks bij de bibliotheek van Oosterhout kan organiseren. Tevreden ruimt Can de afwasmachine in. „Nederland heeft de ramadan meer geaccepteerd. Dat zie ik. Dat proef ik. Het gaat om het delen van het positieve. Om goed samenleven. Mijn dochter heeft Nederlandse vrienden en vriendinnen. We zijn er nog niet. Maar ik heb alle vertrouwen.”</p>]]></description>
      <guid>https://nrc.nl/nieuws/2023/04/20/tijdens-de-ramadan-deel-je-wat-je-hebt-a4162529</guid>
      <pubDate>Thu, 20 Apr 2023 06:03:06 +00:00</pubDate>
    </item>
    <item>
      <title><![CDATA[Geen gedoe met pionnetjes, ‘hoofddoek in de wind en gaan!’]]></title>
      <description><![CDATA[<p>Fietsen is best lastig als je hakken of gladde instappers draagt, of kleren die tot aan de grond reiken. Dat is vaak het eerste wat de pupillen van Aïcha El Kadiri (45) leren. Zij geeft twee keer per week fietsles aan „migrantenmoeders”, in het Zuiderpark in Den Haag, om ze een beetje „meer vrijheid te geven”. De vrouwen die ze lesgeeft kunnen vaak geen auto betalen, en het openbaar vervoer wordt  steeds duurder. Dan is het wel handig als je kan fietsen. Maar dat is niet vanzelfsprekend als je buiten Nederland bent opgegroeid.  We zitten bij Pandje 4, een buurtpunt waar El Kadiri onder andere Nederlands les geeft en een inloopspreekuur houdt voor vrouwen die moeite hebben de papieren van de overheid te begrijpen. El Kadiri werkte als verpleegkundige maar is daarmee om gezondheidsredenen gestopt, en rolde daarna het vrijwilligerswerk in. Het meest bekend is ze om de fietslessen, die ze ook veelvuldig op sociale media promoot. El Kadiri wil zoveel mogelijk vrouwen aan het fietsen krijgen en heeft zelfs een slagzin bedacht: ‘Hoofddoek in de wind en gaan!’  Niet gek dat de gemeente Den Haag haar belde om fietsambassadeur te worden. Gniffelend laat ze  een filmpje zien: een buurtgenoot staat vogelpoep te poetsen van de abri waar een poster van El Kadiri en haar fiets hangt. Die buurtgenoot is de Roemeense Rozemary, die haar af en toe bij de fietslessen assisteert, maar er nu vooral voor de gezelligheid is: het is ramadan, dus heeft El Kadiri de fietslessen met de grote groep tijdelijk stopgezet, zegt ze. We wachten op Leila, die voor het eerst privéles krijgt op de fiets van haar man.   Als zij redelijk soepel komt aanrijden, vallen de monden van haar docenten open. „Die meid kan gewoon fietsen!” Maar Leila zegt dat ze nog niet alle verkeersregels kent, en het eng vindt om naar de drukkere plekken in Den Haag te gaan. Rozemary blijkt zelfs nog banger dan haar leerling als ze haar fiets uitprobeert. Op haar bakfiets redt ze zich wel, zegt ze, maar een gewone fiets vindt ze maar wiebelig. En veel te hoog. El Kadiri hoort dat wel vaker: „Ik zit te ver van de grond!”   Zelf vond ze het erg leuk om te leren fietsen, vertelt ze. Haar vader had twee banen, als automonteur en schoonmaker, dus was het extra bijzonder dat hij de tijd nam om haar op een fiets te zetten, te duwen, en te roepen dat ze moest trappen. Zo geeft ze zelf eigenlijk ook les, zegt ze. Geen gedoe met pionnetjes en lesboeken. „Gewoon op de fiets stappen en gaan.” Sommige vrouwen hebben maar één les nodig om het fietsexamen te halen, anderen raadt ze aan om er dertig te volgen. „Leren fietsen is onderdeel van de integratie. Zelfs premier Rutte rijdt op de fiets.”</p>]]></description>
      <guid>https://nrc.nl/nieuws/2023/04/12/geen-gedoe-met-pionnetjes-gewoon-gaan-a4161892</guid>
      <pubDate>Wed, 12 Apr 2023 06:03:07 +00:00</pubDate>
    </item>
    <item>
      <title><![CDATA[‘Je moet goed weten hoe je een vogel pakt’]]></title>
      <description><![CDATA[<p>Behoedzaam laat ze een slangetje door de snavel van een meerkoet glijden. Dan spuit Rianne van Os (29) ORS in z’n maag. De vogel heeft een gebroken voet en ziet er geteisterd uit. Hoofd dierverzorging Ragna Marckmann klemt hem in een handdoek. Van Os: „Je moet goed weten hoe je een vogel pakt. Je krijgt één kans, anders wordt het lastig.”   Sondevoeding geven is een van de dingen die ze leerde bij Vogelklas Karel Schot. Als de meerkoet haar pikt: „Dit is goed nieuws. Hij heeft weer kracht.” Jaarlijks worden zo’n 12.000 zieke, gewonde of verzwakte vogels naar de ‘wildopvang’ in Rotterdam-Zuid gebracht. Zo’n vogel kan van alles hebben,  van een gebroken vleugel tot    verwoestende vogelgriep tot  ‘stormschade’: „Laatst hadden we jan-van-genten die boven Schotland door storm van  de route waren geraakt en hier belandden.” Toen illustrator en grafisch ontwerper Van Os in de ziektewet terechtkwam, zocht ze vrijwilligerswerk. „Iets met dieren, dacht ik. Van vogels wist ik weinig. Ik heb zelf alleen twee katten – de vijand.” Haar eerste taak was het voeden van de babyvogels. „Om het halfuur willen die eten. We werken in shifts van een paar uur, daarna ben je doodop.” Binnenkort barst het broedseizoen los en is het hier „echt chaos”, dan klinkt het gepiep van tientallen jonge vogels met honger. Nu zit er alleen een pluizig roodborstjong in een hoekje, met een pincet krijgt hij stukjes insect.  Bij de Vogelklas werken 150 vrijwilligers. „Vogelmensen zijn begaan met hun leefomgeving. Ze willen graag goed doen en ze weten echt alles van vogels.” Zoals de oudere man die nog leerling was van de befaamde Karel Schot. In de jaren vijftig verzorgde deze basisschoolleraar gewonde vogels in de klas. Ter nagedachtenis aan hem begonnen oud-leerlingen in 1980 deze opvang, die zijn onderkomen vond in een rustiek gebouwtje dat nu opgeknapt wordt. „Er komen steeds meer vogels en we hebben permanent geld- en tijdgebrek.” Door het werk is Van Os anders naar vogels gaan kijken. „Ze hebben zulke verschillende karakters. Ik observeer hun gedrag en bijvoorbeeld op de markt denk ik: ‘O, vogel kies een andere plek’.”  Dieren hebben het lastig in de stad, er is weinig groen en ze krijgen voedsel dat slecht voor ze is. „Stadsduiven worden door mensen als plaag beschouwd, terwijl het hele enthousiaste vogels zijn.” Van het verzorgen van vogels wordt ze rustig. En dat moet ook wel. „Als je niet ontspannen bent, doet een babyvogel zijn snavel niet open.” Tegen zessen wordt er een zwaan gebracht die vastzat in een achtertuin. Marckmann legt hem op de behandeltafel. Onder protest  laat het dier  snavel, vleugels en poten checken. Op de weegschaal zwaait hij vervaarlijk met zijn hals. Moeilijk een vogel te zien lijden. Van Os knikt: „Gelukkig zag ik hier veel vogels beter worden. Als de Vogelklas er niet was, zouden veel van hen het nooit gered hebben.”</p>]]></description>
      <guid>https://nrc.nl/nieuws/2023/04/05/je-moet-goed-weten-hoe-je-een-vogel-pakt-a4161408</guid>
      <pubDate>Wed, 5 Apr 2023 06:03:07 +00:00</pubDate>
    </item>
    <item>
      <title><![CDATA[‘Ik rij gewoon mensen heen en weer’]]></title>
      <description><![CDATA[<p>De meeste gesprekken gaan over het weer, vertelt Jozef Battjes (32). Wat voor weer het vandaag is, welk weer het vorige week was, welk weer het volgende week wordt én welke activiteiten in dat weer kunnen worden ondernomen. We zitten aan de koffie bij The Point, „het servicehart van winkelcentrum Presikhaaf” in Arnhem, waarvoor hij een keer perweek de Max Mobiel bestuurt, een  elektrisch tweepersoonsautootje dat maximaal amper 50 kilometer per uur haalt. Elke woensdag rijdt hij ouderen en mensen die weinig mobiel zijn van en naar dit gigantische overdekte winkelcentrum. De gesprekjes die hij met zijn passagiers kan hebben, zijn een van de belangrijkste redenen dat hij dit vrijwilligerswerk doet. Ja, natuurlijk ook omdat de ouderen dat leuk vinden. Sommigen zeggen zelfs tegen hem dat hij de eerste persoon is die ze in dagen spreken. Maar híj heeft de praatjes ook nodig, zegt hij. Nadat Battjes zijn econometriestudie had afgerond, bleek het lastig om in dat werkgebied aan een  baan te komen, omdat hij niet over  de benodigde sociale vaardigheden beschikt. Nu hij regelmatig in een zeer krappe ruimte met een vreemde verkeert, wordt hij wel gedwongen om daarmee te oefenen. Wat hij voor de ouderen betekent, vindt hij eigenlijk niet zoveel voorstellen. „Ik rij gewoon mensen heen en weer.” Maar Merveille Katendi (30), jongerenwerker en coördinator van the Point, is dat niet met hem eens.    Terwijl hij duimen opsteekt naar voorbijgangers en een meisje opbeurt omdat ze voor haar dolfijnenspreekbeurt een voldoende kreeg in plaats van een goed, vertelt hij ondertussen over de groep jonge vrijwilligers aan wie hij leidinggeeft en de dankbare ouderen die er dankzij de Max Mobiel op uit kunnen. „Jozef verdient het om in het zonnetje te worden gezet”, zegt hij. Het afgelopen half jaar heeft hij „enorme groei” gezien bij hem. Battjes zegt later  als hij de journalist bij het station afzet dat het compliment hem goed doet.   De timer gaat. Battjes moet een oudere dame bij haar huis ophalen en naar de fysiotherapeut brengen. Verder is het vandaag verrassend rustig voor zo’n regenachtige dag. Maar dan wil mevrouw Kets (89), een oude bekende van The Point, ook nog wel een ritje naar het winkelcentrum. Battjes komt rustig met haar aanrijden bij de Max Mobielstop, houdt de deur voor haar open en laadt de rollator uit de kleine achterbak. „Een keurige chauffeur die heel voorzichtig rijdt”, is de recensie. Dat is maar goed ook, want ze heeft ooit een whiplash gehad in de tijd dat doktoren nog niet wisten wat het was en heeft jarenlang niet goed kunnen functioneren, vertelt ze. Inmiddels is ze zo sterk als wat en zou ze best naar het winkelcentrum kunnen lopen. Maar ja, het weer hè.</p>]]></description>
      <guid>https://nrc.nl/nieuws/2023/03/29/ik-rij-gewoon-mensen-heen-en-weer-a4160752</guid>
      <pubDate>Wed, 29 Mar 2023 06:03:08 +00:00</pubDate>
    </item>
    <item>
      <title><![CDATA[Kasteelgordijnen repareren: uren bezig, en nog geen meter gedaan]]></title>
      <description><![CDATA[<p>In hun atelier verbleef ooit de Duitse keizerin Augusta Victoria, achter hoge ramen die een prachtig uitzicht geven op de kasteeltuin en de weilanden. Nu is er in het zeventiende-eeuwse Kasteel Amerongen elke dinsdag een twintigtal vrouwen met naald en draad in de weer, de Engelen van Amerongen. Uit de wijde omtrek komen ze samen om een van de meest zeldzame collecties ‘interieurtextiel’, gordijnen, wandtapijten en stoelbekleding van een kasteel in Europa te conserveren.  Marga Valkenburg (75) is al veertien jaar Engel. Bij de groep vond ze „dikke vriendinnen” en het werk vindt ze „enig”. Maar dat niet alleen: „Ik wil mijn steentje bijdragen om deze collectie te behouden.” In een hoekje herstelt Valkenburg met de hand passementen, decoratieve randen van gordijnen, een minutieus werkje. „Het grappige toeval wil dat mijn vader ooit directeur van de Arnhemse passementfabriek was.”  Aan een grote tafel verstevigen enkele engelen een halgordijn. Door zon, stof, vocht en aanraking is het brokaat beschadigd. Met z’n vijven maken ze de moltonvoering op maat, drie trekken de stof strak, een speldt en eentje knipt. Op een zijtafel ligt een negentiende-eeuws zijden gordijn, hun volgende klus. Op het oog is de stof bijna verteerd. „Huiveringwekkend”, aldus Valkenburg. Maar textielrestaurator Josien Verdegaal, „onze steun en toeverlaat”, heeft er vertrouwen in. Verdegaal: „Het belangrijkste is: hoe bewaren we het? Daarbij mag je laten zien dat iets niet meer heel is. Conserveren is iets anders dan restaureren.”  Verderop zit een groepje vrouwen nieuwe draden door een gordijn te rijgen. Hun stemmen zijn zacht en vrolijk, als kwetterende vogeltjes in een heg. Met de hand trekken ze duizenden draadjes door de stof. Valkenburg: „Zonder vrijwilligers zou dit onmogelijk zijn, zo tijdrovend en kostbaar.” In het kasteel hangen zestig gordijnen. „Gemiddeld gaat er 250 uur in een gordijn zitten.” Ze lacht, „en bij deze veel en veel meer”.  Vroeger werkte Valkenburg in de textielfabriek van haar broer: „Eerst als weefster en uiteindelijk als hoofd logistiek. „Soms zei hij dat ik beneden mijn niveau werkte, maar ik ben een doemens.” En het geduld? „Dat zit in me. Ik kan uren bezig zijn met een passement en dan heb ik nog geen meter gedaan.” De Engelenwerkgroep werd opgezet nadat het kasteel in 1977 door de laatste eigenaar verkocht was aan een stichting. In het omvangrijke restauratieplan spelen vrijwilligers een belangrijke rol. Elke dinsdag fietst Valkenburg uit Veenendaal door het bos naar het kasteel. „Dat is op zich al een belevenis, het kasteel en zijn omgeving zijn in elk jaargetijde prachtig.” Door dit werk beseft ze hoe tijdelijk alles is: „Je bent maar een klein stukje van de geschiedenis. Als we het laatste gordijn af hebben, valt er aan het eerste weer iets te repareren.” Maar het vervult haar ook met trots: „Iets wat kapot is wordt door ons weer heel. Ik vind dat verschrikkelijk mooi.”</p>]]></description>
      <guid>https://nrc.nl/nieuws/2023/03/22/kasteelgordijnen-repareren-uren-bezig-en-nog-geen-meter-gedaan-a4160167</guid>
      <pubDate>Wed, 22 Mar 2023 06:03:08 +00:00</pubDate>
    </item>
    <item>
      <title><![CDATA[‘Palingen ruimen rommel op’]]></title>
      <description><![CDATA[<p>Het is een halfuur na zonsondergang. De lucht kleurt alle tinten rood en roze, en Jupiter en Venus zijn erg goed te zien. Maar Harry Coenders (70) heeft zijn blik niet op de lucht gericht. Met zijn handen op zijn rug bekijkt hij hoe twee mannen een kruisnet in het water laten zakken bij gemaal De Noord aan de Oosterschelde. Het is stil, op het klotsen van de zee na, totdat na vijf minuten de wekker gaat, en de vangst in een klein aquariumpje wordt geschept. Met lampjes die als een derde oog op hun voorhoofd zitten, stellen ze vast welke vissen er zijn gevangen. Een ritueel dat zich nog vier keer herhaalt. „Wij werken volgens protocol.” De mannen zijn vrijwilligers van Ravon, een natuurbeschermingsorganisatie die ook verantwoordelijk is voor de glasaalmonitoring in Nederland. Elke maandag- en donderdagavond, van half februari tot half juni, worden er op vijftig ‘intrekplekken’ langs de kust glasalen geteld. Die doorzichtige, glibberige, slangachtige vissen zijn geboren in de Sargassozee (in het noordwesten van de Atlantische Oceaan), trokken de halve wereld rond, en zoeken nu naar zoet water in het achterland waar zij kunnen rijpen en een volwassen paling worden. Daarna zwemmen ze weer naar de zee om te paren. Coenders: „Dat is het geheim van de paling.”  In Nederland is dit proces verstoord geraakt na de Watersnoodramp in 1953, vertelt hij. De glasalen stuitten op een dichte deur nadat alle sluizen en andere doorgangen waren afgesloten om een nieuwe ramp te voorkomen. De gevolgen daarvan zijn nog altijd merkbaar. „Het is dramatisch gesteld met de palingstand in Nederland.” En dat is een probleem voor het ecologisch evenwicht, zegt hij. „Palingen ruimen rommel op. Ze eten alles wat dood is, vissen bijvoorbeeld, en insecten.” Ook hij is een „lijkenvreter”. Gebakken, gestoofd, gerookt: heerlijk vindt hij de paling. „Ik ben geïnteresseerd in het circulaire van de natuur. Mensen zijn natuurlijk de grootste predators van allemaal”. Maar soms is een roofdier ook een beschermer. Coenders, een gepensioneerd econoom, fanatiek sportvisser en natuurliefhebber, werd zeven jaar geleden vrijwilliger omdat hij zijn „steentje wilde bijdragen aan de visstand”. Tellen doet ertoe, zegt hij. Er werden bijvoorbeeld zodanig veel glasalen geteld bij De Noord dat er inmiddels een vispassage is aangelegd om migratie van jonge palingen mogelijk te maken. Vanavond is er van die overvloed niks te merken. Het is laagwater. Dat betekent weliswaar dat ze geen nat pak halen, maar ook dat de omstandigheden voor de glasalen niet  gunstig zijn. De magere inhoud van het kruisnet wordt telkens een beetje beteuterd geïnspecteerd. Een brakwatergrondel, een garnaaltje, niks, vier garnaaltjes en weer een ‘bwg’tje’. Géén glasalen dus. Maar dat wil niet zeggen dat de glasaalmeting een mislukking was, zegt Coenders meerdere keren. „Niks is ook een resultaat.”</p>]]></description>
      <guid>https://nrc.nl/nieuws/2023/03/15/palingen-ruimen-rommel-op-a4159485</guid>
      <pubDate>Wed, 15 Mar 2023 06:03:09 +00:00</pubDate>
    </item>
    <item>
      <title><![CDATA[De geschiedenis van onmenselijk zwaar werk]]></title>
      <description><![CDATA[<p>‘Heerlen was een rijke stad. Ik kan het me nog zo voor de geest halen. Alles was vies, maar er was geld. Vierentwintig uur per dag hoorde je het lawaai van de koeltorens en het rangeren van de kolenwagens. In de straten hing de muffe lucht van kolen. Maar op zaterdag waren de winkels en cafés vol.”  Mijnwerkerszoon Paul Wojciechowski (65) is een oude rocker, met lang grijs haar en een zwart giletje. „Begin 1900 haalden de Limburgers ervaren mijnwerkers uit Oost-Europa”, vertelt hij. Ook zijn vader, een befaamd worstelaar en soldaat in het Vrije Poolse leger, kwam hierheen. „In de mijn raakte hij een arm kwijt. Hij moest in hoger beroep gaan om afgekeurd te worden.” Als docent metaaltechniek had Wojciechowski zelf een gemakkelijker leven. Nu speelt hij bas in een bluesrockband en elke vrijdagochtend is hij hier, in het Nederlands Mijnmuseum. „Als geschiedenisliefhebber gaf ik rondleidingen op kasteel Landgraaf, tot ik las dat ze in het Mijnmuseum mensen zochten.” Hier vertelt hij de verhalen van zijn familie, over onmenselijk zwaar werk, „zeker voor de generatie van mijn vader”, over grote ongelijkheid en schade aan mens, milieu en uiteindelijk ook aan de economie, na de sluiting van de mijnen in 1974.  „In een boekje uit de bibliotheek las ik interviews met mijnwerkers en hun vrouwen. Ik vroeg aan de ouderen: klopt dat, wat hier staat? Ja, zeiden ze. Ik hoorde dat mijn oom al op z’n elfde in de mijn werkte.” Diezelfde oom hoestte zo, dat hij in de woonkamer sliep. „Stoflongen kwamen veel voor.” Bijna alle Limburgse mijngebouwen werden gesloopt. „Het is snel tot bloei gekomen en snel afgebroken.” Het vernieuwde museum zit in een modernistisch warenhuis uit 1939, met zijn lichte verdiepingen het tegenovergestelde van de mijnen waar de arbeiders tot 1.000 meter onder de grond werkten, in gangen van 60 centimeter tot  4 meter hoog. In het museum zijn zwaar gereedschap, helmen, koolsoorten en zwart-witfilmbeelden (‘koempels’ die samen douchen, mijnkarren op ondergrondse rails) te zien. Wojciechowski wijst op een pak van stevige bruine stof: „Dat moest mijnwerkers beschermen. Ze zaten vol schrammen en daar kwam koolstof in. Hun huid was helemaal zwart.” Een te dik pak kon ook niet: „Het was heel warm onder de grond.”  Wojciechowski groeide op in een mijnkolonie. „Gezellig. Iedereen deed hetzelfde werk en verdiende hetzelfde.” Hij laat een tekening zien die hij op zijn negentiende maakte, van de Oranje Nassaumijn I. Schachten, koeltorens, schoorstenen. „Mooi, vind ik.”  Lang wilden mensen weinig weten van de mijngeschiedenis, velen waren afgekeurd of werkloos, de economie zat in het slop, de mijnbouw veroorzaakte  scheuren in de huizen. Maar kinderen en kleinkinderen gingen vragen stellen, en oud-mijnwerkers begonnen een museum. Wojciechowksi: „Het gaat niet om het verhaal van een ambtenaar die nooit in de mijn heeft gewerkt. Ik vertel het verhaal door de ogen van de mijnwerker.”</p>]]></description>
      <guid>https://nrc.nl/nieuws/2023/03/09/de-geschiedenis-van-onmenselijk-zwaar-werk-a4158955</guid>
      <pubDate>Thu, 9 Mar 2023 06:03:09 +00:00</pubDate>
    </item>
  </channel>
</rss>
