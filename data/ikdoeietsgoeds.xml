<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ik doe iets goeds]]></title>
    <link>https://www.nrc.nl/rubriek/ik-doe-iets-goeds/</link>
    <description><![CDATA[Ik doe iets goeds]]></description>
    <item>
      <title><![CDATA[Geen gedoe met pionnetjes, ‘hoofddoek in de wind en gaan!’]]></title>
      <description><![CDATA[<p>Fietsen is best lastig als je hakken of gladde instappers draagt, of kleren die tot aan de grond reiken. Dat is vaak het eerste wat de pupillen van Aïcha El Kadiri (45) leren. Zij geeft twee keer per week fietsles aan „migrantenmoeders”, in het Zuiderpark in Den Haag, om ze een beetje „meer vrijheid te geven”. De vrouwen die ze lesgeeft kunnen vaak geen auto betalen, en het openbaar vervoer wordt  steeds duurder. Dan is het wel handig als je kan fietsen. Maar dat is niet vanzelfsprekend als je buiten Nederland bent opgegroeid.  We zitten bij Pandje 4, een buurtpunt waar El Kadiri onder andere Nederlands les geeft en een inloopspreekuur houdt voor vrouwen die moeite hebben de papieren van de overheid te begrijpen. El Kadiri werkte als verpleegkundige maar is daarmee om gezondheidsredenen gestopt, en rolde daarna het vrijwilligerswerk in. Het meest bekend is ze om de fietslessen, die ze ook veelvuldig op sociale media promoot. El Kadiri wil zoveel mogelijk vrouwen aan het fietsen krijgen en heeft zelfs een slagzin bedacht: ‘Hoofddoek in de wind en gaan!’  Niet gek dat de gemeente Den Haag haar belde om fietsambassadeur te worden. Gniffelend laat ze  een filmpje zien: een buurtgenoot staat vogelpoep te poetsen van de abri waar een poster van El Kadiri en haar fiets hangt. Die buurtgenoot is de Roemeense Rozemary, die haar af en toe bij de fietslessen assisteert, maar er nu vooral voor de gezelligheid is: het is ramadan, dus heeft El Kadiri de fietslessen met de grote groep tijdelijk stopgezet, zegt ze. We wachten op Leila, die voor het eerst privéles krijgt op de fiets van haar man.   Als zij redelijk soepel komt aanrijden, vallen de monden van haar docenten open. „Die meid kan gewoon fietsen!” Maar Leila zegt dat ze nog niet alle verkeersregels kent, en het eng vindt om naar de drukkere plekken in Den Haag te gaan. Rozemary blijkt zelfs nog banger dan haar leerling als ze haar fiets uitprobeert. Op haar bakfiets redt ze zich wel, zegt ze, maar een gewone fiets vindt ze maar wiebelig. En veel te hoog. El Kadiri hoort dat wel vaker: „Ik zit te ver van de grond!”   Zelf vond ze het erg leuk om te leren fietsen, vertelt ze. Haar vader had twee banen, als automonteur en schoonmaker, dus was het extra bijzonder dat hij de tijd nam om haar op een fiets te zetten, te duwen, en te roepen dat ze moest trappen. Zo geeft ze zelf eigenlijk ook les, zegt ze. Geen gedoe met pionnetjes en lesboeken. „Gewoon op de fiets stappen en gaan.” Sommige vrouwen hebben maar één les nodig om het fietsexamen te halen, anderen raadt ze aan om er dertig te volgen. „Leren fietsen is onderdeel van de integratie. Zelfs premier Rutte rijdt op de fiets.”</p>]]></description>
      <guid>https://nrc.nl/nieuws/2023/04/12/geen-gedoe-met-pionnetjes-gewoon-gaan-a4161892</guid>
      <pubDate>Wed, 12 Apr 2023 06:02:57 +00:00</pubDate>
    </item>
    <item>
      <title><![CDATA[‘Je moet goed weten hoe je een vogel pakt’ ]]></title>
      <description><![CDATA[<p>Behoedzaam laat ze een slangetje door de snavel van een meerkoet glijden. Dan spuit Rianne van Os (29) ORS in z’n maag. De vogel heeft een gebroken voet en ziet er geteisterd uit. Hoofd dierverzorging Ragna Marckmann klemt hem in een handdoek. Van Os: „Je moet goed weten hoe je een vogel pakt. Je krijgt één kans, anders wordt het lastig.”   Sondevoeding geven is een van de dingen die ze leerde bij Vogelklas Karel Schot. Als de meerkoet haar pikt: „Dit is goed nieuws. Hij heeft weer kracht.” Jaarlijks worden zo’n 12.000 zieke, gewonde of verzwakte vogels naar de ‘wildopvang’ in Rotterdam-Zuid gebracht. Zo’n vogel kan van alles hebben,  van een gebroken vleugel tot    verwoestende vogelgriep tot  ‘stormschade’: „Laatst hadden we jan-van-genten die boven Schotland door storm van  de route waren geraakt en hier belandden.” Toen illustrator en grafisch ontwerper Van Os in de ziektewet terechtkwam, zocht ze vrijwilligerswerk. „Iets met dieren, dacht ik. Van vogels wist ik weinig. Ik heb zelf alleen twee katten – de vijand.” Haar eerste taak was het voeden van de babyvogels. „Om het halfuur willen die eten. We werken in shifts van een paar uur, daarna ben je doodop.” Binnenkort barst het broedseizoen los en is het hier „echt chaos”, dan klinkt het gepiep van tientallen jonge vogels met honger. Nu zit er alleen een pluizig roodborstjong in een hoekje, met een pincet krijgt hij stukjes insect.  Bij de Vogelklas werken 150 vrijwilligers. „Vogelmensen zijn begaan met hun leefomgeving. Ze willen graag goed doen en ze weten echt alles van vogels.” Zoals de oudere man die nog leerling was van de befaamde Karel Schot. In de jaren vijftig verzorgde deze basisschoolleraar gewonde vogels in de klas. Ter nagedachtenis aan hem begonnen oud-leerlingen in 1980 deze opvang, die zijn onderkomen vond in een rustiek gebouwtje dat nu opgeknapt wordt. „Er komen steeds meer vogels en we hebben permanent geld- en tijdgebrek.” Door het werk is Van Os anders naar vogels gaan kijken. „Ze hebben zulke verschillende karakters. Ik observeer hun gedrag en bijvoorbeeld op de markt denk ik: ‘O, vogel kies een andere plek’.”  Dieren hebben het lastig in de stad, er is weinig groen en ze krijgen voedsel dat slecht voor ze is. „Stadsduiven worden door mensen als plaag beschouwd, terwijl het hele enthousiaste vogels zijn.” Van het verzorgen van vogels wordt ze rustig. En dat moet ook wel. „Als je niet ontspannen bent, doet een babyvogel zijn snavel niet open.” Tegen zessen wordt er een zwaan gebracht die vastzat in een achtertuin. Marckmann legt hem op de behandeltafel. Onder protest  laat het dier  snavel, vleugels en poten checken. Op de weegschaal zwaait hij vervaarlijk met zijn hals. Moeilijk een vogel te zien lijden. Van Os knikt: „Gelukkig zag ik hier veel vogels beter worden. Als de Vogelklas er niet was, zouden veel van hen het nooit gered hebben.”</p>]]></description>
      <guid>https://nrc.nl/nieuws/2023/04/05/je-moet-goed-weten-hoe-je-een-vogel-pakt-a4161408</guid>
      <pubDate>Wed, 5 Apr 2023 06:02:58 +00:00</pubDate>
    </item>
    <item>
      <title><![CDATA[‘Ik rij gewoon mensen heen en weer’]]></title>
      <description><![CDATA[<p>De meeste gesprekken gaan over het weer, vertelt Jozef Battjes (32). Wat voor weer het vandaag is, welk weer het vorige week was, welk weer het volgende week wordt én welke activiteiten in dat weer kunnen worden ondernomen. We zitten aan de koffie bij The Point, „het servicehart van winkelcentrum Presikhaaf” in Arnhem, waarvoor hij een keer perweek de Max Mobiel bestuurt, een  elektrisch tweepersoonsautootje dat maximaal amper 50 kilometer per uur haalt. Elke woensdag rijdt hij ouderen en mensen die weinig mobiel zijn van en naar dit gigantische overdekte winkelcentrum. De gesprekjes die hij met zijn passagiers kan hebben, zijn een van de belangrijkste redenen dat hij dit vrijwilligerswerk doet. Ja, natuurlijk ook omdat de ouderen dat leuk vinden. Sommigen zeggen zelfs tegen hem dat hij de eerste persoon is die ze in dagen spreken. Maar híj heeft de praatjes ook nodig, zegt hij. Nadat Battjes zijn econometriestudie had afgerond, bleek het lastig om in dat werkgebied aan een  baan te komen, omdat hij niet over  de benodigde sociale vaardigheden beschikt. Nu hij regelmatig in een zeer krappe ruimte met een vreemde verkeert, wordt hij wel gedwongen om daarmee te oefenen. Wat hij voor de ouderen betekent, vindt hij eigenlijk niet zoveel voorstellen. „Ik rij gewoon mensen heen en weer.” Maar Merveille Katendi (30), jongerenwerker en coördinator van the Point, is dat niet met hem eens.    Terwijl hij duimen opsteekt naar voorbijgangers en een meisje opbeurt omdat ze voor haar dolfijnenspreekbeurt een voldoende kreeg in plaats van een goed, vertelt hij ondertussen over de groep jonge vrijwilligers aan wie hij leidinggeeft en de dankbare ouderen die er dankzij de Max Mobiel op uit kunnen. „Jozef verdient het om in het zonnetje te worden gezet”, zegt hij. Het afgelopen half jaar heeft hij „enorme groei” gezien bij hem. Battjes zegt later  als hij de journalist bij het station afzet dat het compliment hem goed doet.   De timer gaat. Battjes moet een oudere dame bij haar huis ophalen en naar de fysiotherapeut brengen. Verder is het vandaag verrassend rustig voor zo’n regenachtige dag. Maar dan wil mevrouw Kets (89), een oude bekende van The Point, ook nog wel een ritje naar het winkelcentrum. Battjes komt rustig met haar aanrijden bij de Max Mobielstop, houdt de deur voor haar open en laadt de rollator uit de kleine achterbak. „Een keurige chauffeur die heel voorzichtig rijdt”, is de recensie. Dat is maar goed ook, want ze heeft ooit een whiplash gehad in de tijd dat doktoren nog niet wisten wat het was en heeft jarenlang niet goed kunnen functioneren, vertelt ze. Inmiddels is ze zo sterk als wat en zou ze best naar het winkelcentrum kunnen lopen. Maar ja, het weer hè.</p>]]></description>
      <guid>https://nrc.nl/nieuws/2023/03/29/ik-rij-gewoon-mensen-heen-en-weer-a4160752</guid>
      <pubDate>Wed, 29 Mar 2023 06:02:58 +00:00</pubDate>
    </item>
    <item>
      <title><![CDATA[Kasteelgordijnen repareren: uren bezig, en nog geen meter gedaan]]></title>
      <description><![CDATA[<p>In hun atelier verbleef ooit de Duitse keizerin Augusta Victoria, achter hoge ramen die een prachtig uitzicht geven op de kasteeltuin en de weilanden. Nu is er in het zeventiende-eeuwse Kasteel Amerongen elke dinsdag een twintigtal vrouwen met naald en draad in de weer, de Engelen van Amerongen. Uit de wijde omtrek komen ze samen om een van de meest zeldzame collecties ‘interieurtextiel’, gordijnen, wandtapijten en stoelbekleding van een kasteel in Europa te conserveren.  Marga Valkenburg (75) is al veertien jaar Engel. Bij de groep vond ze „dikke vriendinnen” en het werk vindt ze „enig”. Maar dat niet alleen: „Ik wil mijn steentje bijdragen om deze collectie te behouden.” In een hoekje herstelt Valkenburg met de hand passementen, decoratieve randen van gordijnen, een minutieus werkje. „Het grappige toeval wil dat mijn vader ooit directeur van de Arnhemse passementfabriek was.”  Aan een grote tafel verstevigen enkele engelen een halgordijn. Door zon, stof, vocht en aanraking is het brokaat beschadigd. Met z’n vijven maken ze de moltonvoering op maat, drie trekken de stof strak, een speldt en eentje knipt. Op een zijtafel ligt een negentiende-eeuws zijden gordijn, hun volgende klus. Op het oog is de stof bijna verteerd. „Huiveringwekkend”, aldus Valkenburg. Maar textielrestaurator Josien Verdegaal, „onze steun en toeverlaat”, heeft er vertrouwen in. Verdegaal: „Het belangrijkste is: hoe bewaren we het? Daarbij mag je laten zien dat iets niet meer heel is. Conserveren is iets anders dan restaureren.”  Verderop zit een groepje vrouwen nieuwe draden door een gordijn te rijgen. Hun stemmen zijn zacht en vrolijk, als kwetterende vogeltjes in een heg. Met de hand trekken ze duizenden draadjes door de stof. Valkenburg: „Zonder vrijwilligers zou dit onmogelijk zijn, zo tijdrovend en kostbaar.” In het kasteel hangen zestig gordijnen. „Gemiddeld gaat er 250 uur in een gordijn zitten.” Ze lacht, „en bij deze veel en veel meer”.  Vroeger werkte Valkenburg in de textielfabriek van haar broer: „Eerst als weefster en uiteindelijk als hoofd logistiek. „Soms zei hij dat ik beneden mijn niveau werkte, maar ik ben een doemens.” En het geduld? „Dat zit in me. Ik kan uren bezig zijn met een passement en dan heb ik nog geen meter gedaan.” De Engelenwerkgroep werd opgezet nadat het kasteel in 1977 door de laatste eigenaar verkocht was aan een stichting. In het omvangrijke restauratieplan spelen vrijwilligers een belangrijke rol. Elke dinsdag fietst Valkenburg uit Veenendaal door het bos naar het kasteel. „Dat is op zich al een belevenis, het kasteel en zijn omgeving zijn in elk jaargetijde prachtig.” Door dit werk beseft ze hoe tijdelijk alles is: „Je bent maar een klein stukje van de geschiedenis. Als we het laatste gordijn af hebben, valt er aan het eerste weer iets te repareren.” Maar het vervult haar ook met trots: „Iets wat kapot is wordt door ons weer heel. Ik vind dat verschrikkelijk mooi.”</p>]]></description>
      <guid>https://nrc.nl/nieuws/2023/03/22/kasteelgordijnen-repareren-uren-bezig-en-nog-geen-meter-gedaan-a4160167</guid>
      <pubDate>Wed, 22 Mar 2023 06:02:58 +00:00</pubDate>
    </item>
    <item>
      <title><![CDATA[‘Palingen ruimen rommel op’]]></title>
      <description><![CDATA[<p>Het is een halfuur na zonsondergang. De lucht kleurt alle tinten rood en roze, en Jupiter en Venus zijn erg goed te zien. Maar Harry Coenders (70) heeft zijn blik niet op de lucht gericht. Met zijn handen op zijn rug bekijkt hij hoe twee mannen een kruisnet in het water laten zakken bij gemaal De Noord aan de Oosterschelde. Het is stil, op het klotsen van de zee na, totdat na vijf minuten de wekker gaat, en de vangst in een klein aquariumpje wordt geschept. Met lampjes die als een derde oog op hun voorhoofd zitten, stellen ze vast welke vissen er zijn gevangen. Een ritueel dat zich nog vier keer herhaalt. „Wij werken volgens protocol.” De mannen zijn vrijwilligers van Ravon, een natuurbeschermingsorganisatie die ook verantwoordelijk is voor de glasaalmonitoring in Nederland. Elke maandag- en donderdagavond, van half februari tot half juni, worden er op vijftig ‘intrekplekken’ langs de kust glasalen geteld. Die doorzichtige, glibberige, slangachtige vissen zijn geboren in de Sargassozee (in het noordwesten van de Atlantische Oceaan), trokken de halve wereld rond, en zoeken nu naar zoet water in het achterland waar zij kunnen rijpen en een volwassen paling worden. Daarna zwemmen ze weer naar de zee om te paren. Coenders: „Dat is het geheim van de paling.”  In Nederland is dit proces verstoord geraakt na de Watersnoodramp in 1953, vertelt hij. De glasalen stuitten op een dichte deur nadat alle sluizen en andere doorgangen waren afgesloten om een nieuwe ramp te voorkomen. De gevolgen daarvan zijn nog altijd merkbaar. „Het is dramatisch gesteld met de palingstand in Nederland.” En dat is een probleem voor het ecologisch evenwicht, zegt hij. „Palingen ruimen rommel op. Ze eten alles wat dood is, vissen bijvoorbeeld, en insecten.” Ook hij is een „lijkenvreter”. Gebakken, gestoofd, gerookt: heerlijk vindt hij de paling. „Ik ben geïnteresseerd in het circulaire van de natuur. Mensen zijn natuurlijk de grootste predators van allemaal”. Maar soms is een roofdier ook een beschermer. Coenders, een gepensioneerd econoom, fanatiek sportvisser en natuurliefhebber, werd zeven jaar geleden vrijwilliger omdat hij zijn „steentje wilde bijdragen aan de visstand”. Tellen doet ertoe, zegt hij. Er werden bijvoorbeeld zodanig veel glasalen geteld bij De Noord dat er inmiddels een vispassage is aangelegd om migratie van jonge palingen mogelijk te maken. Vanavond is er van die overvloed niks te merken. Het is laagwater. Dat betekent weliswaar dat ze geen nat pak halen, maar ook dat de omstandigheden voor de glasalen niet  gunstig zijn. De magere inhoud van het kruisnet wordt telkens een beetje beteuterd geïnspecteerd. Een brakwatergrondel, een garnaaltje, niks, vier garnaaltjes en weer een ‘bwg’tje’. Géén glasalen dus. Maar dat wil niet zeggen dat de glasaalmeting een mislukking was, zegt Coenders meerdere keren. „Niks is ook een resultaat.”</p>]]></description>
      <guid>https://nrc.nl/nieuws/2023/03/15/palingen-ruimen-rommel-op-a4159485</guid>
      <pubDate>Wed, 15 Mar 2023 06:02:58 +00:00</pubDate>
    </item>
    <item>
      <title><![CDATA[De geschiedenis van onmenselijk zwaar werk]]></title>
      <description><![CDATA[<p>‘Heerlen was een rijke stad. Ik kan het me nog zo voor de geest halen. Alles was vies, maar er was geld. Vierentwintig uur per dag hoorde je het lawaai van de koeltorens en het rangeren van de kolenwagens. In de straten hing de muffe lucht van kolen. Maar op zaterdag waren de winkels en cafés vol.”  Mijnwerkerszoon Paul Wojciechowski (65) is een oude rocker, met lang grijs haar en een zwart giletje. „Begin 1900 haalden de Limburgers ervaren mijnwerkers uit Oost-Europa”, vertelt hij. Ook zijn vader, een befaamd worstelaar en soldaat in het Vrije Poolse leger, kwam hierheen. „In de mijn raakte hij een arm kwijt. Hij moest in hoger beroep gaan om afgekeurd te worden.” Als docent metaaltechniek had Wojciechowski zelf een gemakkelijker leven. Nu speelt hij bas in een bluesrockband en elke vrijdagochtend is hij hier, in het Nederlands Mijnmuseum. „Als geschiedenisliefhebber gaf ik rondleidingen op kasteel Landgraaf, tot ik las dat ze in het Mijnmuseum mensen zochten.” Hier vertelt hij de verhalen van zijn familie, over onmenselijk zwaar werk, „zeker voor de generatie van mijn vader”, over grote ongelijkheid en schade aan mens, milieu en uiteindelijk ook aan de economie, na de sluiting van de mijnen in 1974.  „In een boekje uit de bibliotheek las ik interviews met mijnwerkers en hun vrouwen. Ik vroeg aan de ouderen: klopt dat, wat hier staat? Ja, zeiden ze. Ik hoorde dat mijn oom al op z’n elfde in de mijn werkte.” Diezelfde oom hoestte zo, dat hij in de woonkamer sliep. „Stoflongen kwamen veel voor.” Bijna alle Limburgse mijngebouwen werden gesloopt. „Het is snel tot bloei gekomen en snel afgebroken.” Het vernieuwde museum zit in een modernistisch warenhuis uit 1939, met zijn lichte verdiepingen het tegenovergestelde van de mijnen waar de arbeiders tot 1.000 meter onder de grond werkten, in gangen van 60 centimeter tot  4 meter hoog. In het museum zijn zwaar gereedschap, helmen, koolsoorten en zwart-witfilmbeelden (‘koempels’ die samen douchen, mijnkarren op ondergrondse rails) te zien. Wojciechowski wijst op een pak van stevige bruine stof: „Dat moest mijnwerkers beschermen. Ze zaten vol schrammen en daar kwam koolstof in. Hun huid was helemaal zwart.” Een te dik pak kon ook niet: „Het was heel warm onder de grond.”  Wojciechowski groeide op in een mijnkolonie. „Gezellig. Iedereen deed hetzelfde werk en verdiende hetzelfde.” Hij laat een tekening zien die hij op zijn negentiende maakte, van de Oranje Nassaumijn I. Schachten, koeltorens, schoorstenen. „Mooi, vind ik.”  Lang wilden mensen weinig weten van de mijngeschiedenis, velen waren afgekeurd of werkloos, de economie zat in het slop, de mijnbouw veroorzaakte  scheuren in de huizen. Maar kinderen en kleinkinderen gingen vragen stellen, en oud-mijnwerkers begonnen een museum. Wojciechowksi: „Het gaat niet om het verhaal van een ambtenaar die nooit in de mijn heeft gewerkt. Ik vertel het verhaal door de ogen van de mijnwerker.”</p>]]></description>
      <guid>https://nrc.nl/nieuws/2023/03/09/de-geschiedenis-van-onmenselijk-zwaar-werk-a4158955</guid>
      <pubDate>Thu, 9 Mar 2023 06:02:59 +00:00</pubDate>
    </item>
    <item>
      <title><![CDATA[Hij houdt het licht van de oude vuurtoren van Hoek van Holland brandend]]></title>
      <description><![CDATA[<p>Waar zijn obsessie voor vuurtorens vandaan komt? Dat kan hij net zo min uitleggen als mensen die beeldjes van kikkers verzamelen, zegt René Vas (58), een man met lange bakkebaarden en een gouden ring in zijn oor. Wel weet hij wanneer het is begonnen. Als jonge jongen kampeerde hij op Terschelling, waar „de belangrijkste vuurtoren van Nederland” staat. ’s Avonds zag hij vanuit de duinen de kilometerslange lichtstralen van de Brandaris door de lucht glijden. „Magisch was dat.” Nog maar vijftien was hij toen hij een andere vuurtoren van de sloop redde. De Hoge Vuurtoren in Hoek van Holland werd buiten dienst gesteld na de aanleg van de Maasvlakte, en dit „industriële erfgoed” wilde hij koste wat kost behouden. Na lang zeuren, een speech voor de gemeenteraad, hulp van toenmalig staatssecretaris van Verkeer en Waterstaat Neelie Kroes, en nog meer zeuren, kreeg hij toestemming om een kustverlichtingsmuseum te vestigen in Het Hoge Licht. Inmiddels is hij al dertig jaar de beheerder van de knalrode vuurtoren.   Een heroïsch verhaal, precies het soort waar hij gek op is, blijkt als we de vuurtoren betreden. Te midden van misthoorns, lichtboeien en draaiende lampen vertelt hij over het werk van vuurtorenwachters die het licht in de gaten hielden en reddingen in gang zetten als een schip in de problemen kwam.  Zelf zou hij nooit vuurtorenwachter kunnen worden, zegt hij, of een maritiem verkeersleider, zoals ze tegenwoordig heten. Uren door een verrekijker  of op een computerscherm turen: dat is niks voor hem. Hij vertelt liever verhalen. Bijvoorbeeld over de geharde mannen die  kolen naar de nok van vuurtorens brachten om het vuur brandend te houden – tot sinds de industriële revolutie in  razend tempo nieuwe vuurtorenlichten zijn ontwikkeld. We krijgen college over de Fresnel-lens, dat het licht van kleine ledjes zodanig kan vergroten dat schippers het vele mijlen verderop nog kunnen zien. „Dat is toch schitterend. Al die ingenieurs die zich met maar één ding bezighielden: een lichtje te laten branden om een mensenleven te redden.” Na zes verdiepingen zijn we op het uitkijkpunt  beland. „Als je valt, ligt je na 1,9 seconden op de grond”, zegt hij om de sfeer te verhogen. Dat zal hem overigens niet gebeuren. Hij is van plan om 113 jaar oud te worden, zegt hij. Zijn vuurtoren loodst weliswaar niet meer schepen veilig de haven van Rotterdam binnen, maar is nog steeds een ankerpunt voor de inwoners van ‘Hoek’, die van slag zijn als het licht uit is of als de windwijzer op de top het niet doet. De vuurtoren is „versteend vertrouwen”, en het is nu zíjn taak om het lichtje brandend te houden.</p>]]></description>
      <guid>https://nrc.nl/nieuws/2023/03/01/hij-houdt-het-licht-van-de-oude-vuurtoren-van-hoek-van-holland-brandend-a4158367</guid>
      <pubDate>Wed, 1 Mar 2023 06:02:59 +00:00</pubDate>
    </item>
    <item>
      <title><![CDATA[Samen zingen in het Fries, Armeens of Berbers]]></title>
      <description><![CDATA[<p>‘In ons dorp in Marokko zong iedereen, thuis, op het land, op feesten. De mensen uit het dorp waren muzikanten, je hoefde nooit iemand in te huren”, zegt Malika Ahrouch (45). Ze is  projectleider van Het Zwaluwkoor Amsterdam, een koor van expats,  Amsterdammers en vluchtelingen. „We zingen met mensen van Iraanse, Oekraïense, Spaanse, Armeense en Syrische nationaliteit.” Elke woensdagavond oefenen ze in buurthuis De Brug in Amsterdam Nieuw-West. Terwijl dirigent Ardashes Agoshian, een bassist en componist uit Armenië, de elektrische piano installeert, zet Ahrouch koffie en thee met stroopwafels klaar. Slechts acht van de ruim twintig leden zijn aanwezig. Ahrouch: „Niet iedereen kan altijd, daar moet je soepel mee omgaan. Er zitten ouderen bij, en mensen in een asielprocedure, of ze mantelzorgen.” Aan het begin van de pandemie solliciteerde Ahrouch op de vacature om als vrijwilliger het  koor te helpen opzetten. Ze had net ontslag genomen om voor zichzelf te beginnen. Inmiddels coördineert ze behalve in Amsterdam ook in Utrecht en Haarlem een Zwaluwkoor. En ze heeft  een baan bij de gemeente Utrecht en een eigen bedrijf waar kleding wordt gemaakt door vrouwen in kansarme situaties. Het idee achter Het Zwaluwkoor is haar op het lijf geschreven. „De zwaluw is een vogel die over de hele wereld trekt om te overleven. In een groep,  alleen redt hij het niet.” Ze vertelt gedreven: „Ik ben ook een zwaluw, als dochter van gastarbeiders kwam ik op mijn dertiende hier.” Regelen en hard werken kreeg ze van thuis mee. Samen met haar zeven broers en zussen zorgt ze voor haar dementerende moeder, „de meest optimistische persoon die ik ken”. Het begin van de repetitie besteedt Agoshian aan zangtechniek. Onvermijdelijk om daar gekke bekken bij te trekken. Ahrouch: „We nemen onszelf heel serieus en soms minder.” Elk koorlid mag een voorstel voor een lied doen.  „Dankzij Ant uit Friesland zingen we ‘Simmermoarn’. En een favoriet van mij is een Armeens lied, dat raakt me zeer.” Vanavond wordt een Berbers lied gezongen dat Malika thuis leerde. „In het begin voelde het eng. Ik was zwaar uit mijn comfortzone. Ik was gewend dit in besloten kring te zingen. Maar ik ben een durfal, en ik gooide het erin! Ardashes heeft de noten op papier gezet en ik schreef de Amazigh tekst fonetisch uit.” Het gaat over een mythe van een heerseres die streed voor vrijheid. „Door te zingen delen we verhalen.” De tijd vliegt om. Na afloop wordt er samen opgeruimd. Iedereen is opgeladen, „ook wie moe aankwam”. Ahrouch noemt Het Zwaluwkoor een weergave van het sociale leven in Amsterdam: „De stad is een herberg voor zovelen. Mensen zijn zich er niet altijd van bewust hoe goed dat eigenlijk gaat.” Ergens las ze dat Amsterdam de meeste nationaliteiten van Nederland telt. Zo mooi vond ze dat. „En in het koor zingen ze allemaal mijn lied.”</p>]]></description>
      <guid>https://nrc.nl/nieuws/2023/02/23/zingen-in-het-fries-armeens-of-berbers-a4157818</guid>
      <pubDate>Thu, 23 Feb 2023 06:02:59 +00:00</pubDate>
    </item>
    <item>
      <title><![CDATA[‘Vroeger knotten de boeren de bomen. Tegenwoordig hebben ze er geen tijd meer voor’]]></title>
      <description><![CDATA[<p>De knotwilgen langs het slootje in het Utrechtse Odijk staan er klaar voor. De takken zijn alweer vier jaar oud en worden vandaag weggezaagd, door knotgroep Bunnik. We komen alleen op een héle vreemde dag, zegt Tom Schrijvers (76), een van de  vrijwilligers die zich op het dauwige gras hebben verzameld. Er zijn meer knotters dan bomen. „Er staan maar liefst vijftien knotters in het veld.” Gelukkig heeft hij al een boom kunnen confisqueren.   Schrijvers is al veertig jaar knotter, en wil wel even uitleggen waarom ze doen wat ze doen. Knotwilgen zouden zonder knotgroepen zoals de hunne niet meer bestaan. Als de takken te zwaar worden, scheurt de wilg namelijk in en sterft dan af. „Daar ligt er een”, wijst hij naar een treurig hoopje wilg dat op zijn kant ligt. „Vroeger knotten de boeren de bomen. Zij gebruikten het hout bijvoorbeeld om mee te stoken of er gereedschapsstelen van te maken. Tegenwoordig hebben ze er geen tijd meer voor.” Schrijvers is inmiddels met pensioen en heeft tijd genoeg. Maar ook toen hij nog wiskundedocent was, kwam hij graag uit zijn hoofd door op zaterdagochtenden lekker buiten te knotten. Hij vindt het een fijn idee dat hij er erfgoed mee in stand houdt. De wilgen langs weilanden, wegen en waterkanten zijn natuurlijk typerend voor het Nederlandse landschap. Maar het gaat hem ook om de esthetiek. Prachtig vindt hij het, als hij aan het eind van de ochtend de geknotte bomen op een rij ziet staan. „Als ik fotograaf was, zou ik het wel weten.” Daarvoor moet hij eerst de ladder opklimmen die tegen de stam aanstaat, en met een „Japans-achtig zaagje” kalmpjes alle takken eraf te zagen. Ze knotten altijd in de winter, zegt hij. „Dan zijn de sapstromen niet actief.” Warm krijgen ze het wel na afloop, als ze zichzelf belonen met koffie en krentenbollen. Over de aanpak verschillen de knotters trouwens van mening, zegt hij vanuit de boom. „Er zijn twee scholen.” Sommigen kicken erop  om de takken direct bij de stam af te zagen. Anderen, je zou kunnen zeggen de verstandigen, zoals hij, zagen de takken eerst tot ongeveer een meter van de stam af zodat er weinig risico op inscheuren is. Over andere zaken zijn ze het eigenlijk altijd wel eens, blijkt na afloop. Zo hadden ze een keer een stemming gehouden over het gebruik van kettingzagen. Het knotten zou natuurlijk véél sneller gaan als ze daarmee zouden werken. Maar dan wordt de rust, waar het ze om te doen is, verstoord. Bovendien zou hun gezellige groep waarschijnlijk uiteenvallen, want als Schrijvers eerlijk is, zou je met een kettingzaag genoeg hebben aan één knotter. Over de unanieme uitslag werd niet lang gedebatteerd.</p>]]></description>
      <guid>https://nrc.nl/nieuws/2023/02/17/lekker-naar-buiten-om-te-knotten-a4157201</guid>
      <pubDate>Fri, 17 Feb 2023 06:03:00 +00:00</pubDate>
    </item>
    <item>
      <title><![CDATA[‘Een klein stukje in een groter geheel’]]></title>
      <description><![CDATA[<p>Tussen nette rijen  afgedankte beeldschermen, harde schijven en toetsenborden staat  zestiger Dennis Kerkvliet. In ‘zijn’ hoekje van de reusachtige kelder van Betuwe Wereldwijd, een Culemborgse organisatie die oude naaimachines, computers, fietsen en gereedschap opknapt en verzendt aan goede doelen in onder andere Tanzania, Kenia en Oeganda. Tools4Change heten ze daar. Toen Kerkvliet na een hart- en een herseninfarct arbeidsongeschikt werd verklaard, nodigde zijn zwager hem uit hier eens mee te lopen. „Er kan hier wel wat meer structuur in, dacht ik.” Eerder werkte hij bij Pon Logistics, „die verwerken 100.000 artikelen per dag”.  Hij laat een kist met gereviseerde pc’s zien. Op de door hem gemaakte etiketten staan het gewicht, diverse codes en het adres van ‘Oblige for Vulnerable Children Tanzania’. „De projecten hebben vaak mooie namen. Dit gaat om beter onderwijs en medische hulp voor wezen en kwetsbare kinderen.”  In de werkplaatsen van Betuwe Wereldwijd heerst rust. Nevendoel van de organisatie is werkplekken bieden  aan mensen die wat ondersteuning nodig hebben. Behalve 30 vrijwilligers werken er 25 deelnemers met een beperking. Kerkvliet komt hier twee dagen per week: „Voor mij zijn multitasken en spreken lastiger dan vroeger en ik kan minder prikkels aan.” In de computerwerkplaats begeleidt hij mensen met ‘een rugzakje’. „Leuk,  soms moeilijk. Adhd, autisme of een korte spanningsboog: het vraagt allemaal een andere aanpak.” Hij grijnst: „Binnenkort mogen we naar ‘Ik ben Harrie’, een training waar je mensen leert begeleiden.” ’s Ochtends verdelen ze het werk.  „Installatie van pc’s, het inpakken van orders, of een ritje om wat op te halen. Als je deurkruk beetpakt, weet je nog niet wat er die dag gaat gebeuren.” Soms kijkt hij computers na, maar „ik ben niet zo technisch als anderen”. Zoals de jongen met autisme die verderop een computer updatet. Of de oudere man die een antieke trapnaaimachine repareert, voor gebieden waar geen stroom is.   „Er is in die landen voldoende kennis, maar het ontbreekt aan simpel gereedschap.” Dat soort  ongelijkheid vindt hij veel te groot. „Is er een kabeltje gebroken of een batterijtje leeg: weg ermee, lijkt het hier soms.” Ooit was hij op vakantie in Zuid-Afrika: „Daar werd ik geconfronteerd met gigantische verschillen tussen arm en rijk. Maar veel mensen willen daar niets van weten. Als je iets zegt over de rest van de wereld, dan vinden ze dat lastig.” Relativerend: „Ik ben maar een klein stukje in een groter geheel. Maar we doen iets. Je gaat hier  aan de gang en het groeit.” Zou hij de projecten willen bezoeken? Hij knikt geestdriftig. „Ik zou wel op de kade willen staan. Het komt daar aan en dan? Van de douane tot hoe ze met de computers werken, wat kunnen we beter doen? Dat zou ik ter plekke van de mensen willen horen.”</p>]]></description>
      <guid>https://nrc.nl/nieuws/2023/02/09/een-klein-stukje-in-een-groter-geheel-a4156577</guid>
      <pubDate>Thu, 9 Feb 2023 06:03:00 +00:00</pubDate>
    </item>
  </channel>
</rss>
