<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ik doe iets goeds]]></title>
    <link>https://www.nrc.nl/rubriek/ik-doe-iets-goeds/</link>
    <description><![CDATA[Ik doe iets goeds]]></description>
    <item>
      <title><![CDATA[‘Als Sint tranen ziet, kan het geruild worden’]]></title>
      <description><![CDATA[<p>‘Begin november zaten we al op 79 rolkarren en nog steeds komt er speelgoed binnen.” Ilona Tjon Poen Gie (52, grote bos krullen, briljanten ringen in haar oren) laadt bij Voedselbank Utrecht een bus tweedehands speelgoed uit, geschonken door advocaten van De Brauw. Negentien jaar geleden stelde de Amsterdamse headhunter aan ‘haar’ Lions Club GIJS voor om kinderen die in armoede opgroeien een leuke Sinterklaas te bezorgen: „Mijn zoontjes waren twee en vier en ik had veel speelgoed over. Ik dacht: in mijn omgeving moeten veel meer mensen dit probleem hebben.” Het leek haar „gruwelijk” als je na sinterklaasavond als kind op school komt en je niets hebt gekregen. De Lions regelden tientallen plekken rond Amsterdam en Haarlem, „hubs, noemen wij dat”, waar mensen speelgoed brengen. Het eerste weekend van november reed de club bussen „gesponsord door Diks” vol speelgoed naar Utrecht. „Dit is de echte held”, zegt Tjon Poen Gie, terwijl ze wijst naar Jan Zwarts, coördinator van de Utrechtse Voedselbank die hier met een longontsteking aan het werk is. Zwarts en zijn medewerkers zorgen ervoor dat op negen plekken in de provincie Sinterklaas gevierd wordt, en er is een een groot feest in Stadion Galgenwaard. Tjon Poen Gie: „Een hartverwarmende middag.” Mogen kinderen zelf iets uitzoeken? „Dat niet”, zegt Zwarts. „Hun ouders vullen een formulier in met naam, leeftijd en geslacht. Op basis daarvan maken wij pakketten met minimaal drie cadeautjes.” Sint doet wel een controlerondje: „Als hij tranen ziet, kan het geruild worden.” Uit de bus komt veel ongebruikt speelgoed. Tjon Poen Gie: „Het meeste is heel goed, maar het komt voor dat iemand een te rooskleurig beeld heeft van z’n spullen.” Zo dook in de appgroep een foto op van een ooievaar met een enorme zwarte vlek. „Die deden we maar weg.” Tjon Poen Gie is president van Lions Club GIJS, een hechte club van twaalf actievelingen. „Wij willen iets teruggeven aan de maatschappij. Voor de inzameling regelden we sponsors en hubs en we hadden nauw contact met de Voedselbank.” Zelf deed ze oproepen op sociale media. „Ik ben een echte matchmaker.” Om de week vergaderen ze in restaurant de Veranda in Amsterdam-Zuid, „met veel humor en gezelligheid”. Naast inzamelingen van geld en spullen, doen ze ‘handen uit de mouwen’-acties, humcies in Lionstaal. „Zo stonden we laatst te zingen in het bejaardentehuis.” Een gigantische Peppa Pig knuffel, een splinternieuwe houten hijskraan, een Mario Kart racestuur voor een Nintendo Switch. Fietsjes? „Hele wagenparken.” Hoe kan het dat sommige mensen in Nederland zo veel hebben, en anderen zo weinig? „Tja, dat vind ik lastig.” De president waagt zich liever niet aan politieke uitspraken. „Ik ga liever gewoon iets doen voor mensen. We zijn stupéfait over wat we inzamelen. We verspillen zoveel, ikzelf ook.”</p>]]></description>
      <guid>https://nrc.nl/nieuws/2023/11/23/als-sint-tranen-ziet-kan-het-geruild-worden-a4181833</guid>
      <pubDate>Thu, 23 Nov 2023 06:03:12 +00:00</pubDate>
    </item>
    <item>
      <title><![CDATA[Waarom is vis zo duur? Tijdens een rondleiding door de visafslag legt groot liefhebber Jan Zwanenburg het uit]]></title>
      <description><![CDATA[<p>Het is half zeven in de ochtend en nog donker in de haven van IJmuiden als een klein groepje bezoekers zich meldt bij de visafslag. Warm aankleden, was het advies, want binnen is de temperatuur amper boven nul. In de enorme loods hangt een weeë geur, onmiskenbaar van vis, verse vis welteverstaan. Jan Zwanenburg (77, tanig, pretogen) deelt veiligheidshesjes uit en maant zijn gasten bij elkaar te blijven; in de centrale aanvoerhal wordt gewoon gewerkt. Vorkheftrucks manoeuvreren met stapels kratten vol vis, inkopers nemen links en rechts foto’s, mannen met wollen mutsen sorteren in hoog tempo kleine vissen. „Scholletjes”, weet Jan. De rondleiding is begonnen. Anderhalf uur zal de voormalige groothandelaar zijn bezoek onderhouden met alles wat iedereen altijd over vis heeft willen weten en nog veel meer. Anekdotes („weet u waarom dit een sint-pietervis heet?”), anatomie („kijk, achter de kieuwen zit het hartje”), vistechnieken en prijzen („tarbot: 200 euro voor dit exemplaar!”). „Een prachtige rover!”, roept hij terwijl hij een glanzende snoekbaars omhoog houdt. Als hij de rugvin spreidt worden vlijmscherpe speertjes zichtbaar. Zijn hand gaat liefdevol over de slijmerige huid. Verderop demonstreert hij hoe een rog „met zijn twee vleugels als vinnen door het water vliegt”, wijst hij op wolhandkrabben („kunnen gemeen bijten”) en raakt hij niet uitgepraat over makreel („zwemt dag en nacht in grote groepen”). Jan Zwanenburg, zoveel wordt snel duidelijk, ís vis. Aan moeders kant zat iedereen in de vis. Toen hij veertien jaar was mocht hij het vak ook leren: koppen breken van wijting en schelvis, mee naar de veiling. In 1970 begon hij een groothandel en nu geeft hij rondleidingen, zo’n veertig per jaar. Waarom? Hij trekt zijn schouders op. „Ik hoop dat de mensen vis blijven eten.” Ze vragen hem: waarom is de vis zo duur? Dat is deels hun eigen schuld, legt hij uit. „Wij aten schol vroeger aan de graat, kloven het vlees eraf. Daar hoef ik bij mijn kleindochters niet mee aan te komen, haha! Nee, zij willen nette filetjes. Zo blijft er maximaal 35 procent van de vis over. Naast alle andere gestegen kosten betaal je dus ook voor de vis die je niet eet.” Wat hij ook niet begrijpt: er moet altijd een sausje bij, van dit of van dat. Dan proef je de vis toch niet meer? Zelf eet hij het liefst elke dag vis. Maar dat wil zijn vrouw niet. Dus blijft het bij zaterdag en zondag. Komend weekend wordt het tong. En zalm, zelf gerookt. „Met rijst, roomboter en bruine suiker.” Huh? Zijn ogen gaan weer glinsteren. „Ja, die combinatie vinden wij nou eenmaal lekker.”</p>]]></description>
      <guid>https://nrc.nl/nieuws/2023/11/16/kijk-achter-de-kieuwen-zit-het-hartje-a4180981</guid>
      <pubDate>Thu, 16 Nov 2023 06:03:13 +00:00</pubDate>
    </item>
    <item>
      <title><![CDATA[‘Je mag alles doen wat je wilt’]]></title>
      <description><![CDATA[<p>De vierjarige Tirdad, grote bos krullen en rode laarsjes, doet driftig mee met ‘Hoofd, schouders, knie en teen’. In asielzoekerscentrum Luttelgeest komen de jongste bewoners tot negen jaar de ruimte van Stichting De Vrolijkheid binnen gewandeld. Ze zijn afkomstig uit landen als Syrië, Afghanistan, Iran en Eritrea. Een van hen vraagt om het ‘pannenkoekenlied’. ‘Pannenkoeken, pannenkoeken’, zingen de kinderen luid. In 28 azc’s door heel Nederland verzorgt De Vrolijkheid kunstprojecten en workshops voor jongeren en kinderen. In azc Luttelgeest, een wat zielloze verzameling moderne gebouwen tussen de eindeloze akkers van de Noordoostpolder, heeft de stichting een groot lokaal gezellig gemaakt met tekeningen en zelfgemaakte dromenvangers. Tirdads moeder, de tengere Maryam Karimi (26), assisteert op maandag en woensdag bij workshops van De Vrolijkheid. Het zijn de lichtpuntjes in haar week. Al vierenhalf jaar wacht de Iraanse hier op een verblijfsvergunning. Danser Max Krijthe geeft vanmiddag drie breakdanceworkshops. De kleintjes mogen eerst. „So just dance, dance”, en zo’n twintig paar armen gaan aardig synchroon omhoog, met Tirdad voorop. Karimi: „Hij kent alle dansen.” In de pauze deelt ze limonade en koekjes uit. „Ik help met het klaarzetten van de spullen en ik dans mee. Ik probeer de kinderen hun verlegenheid te laten overwinnen.” Programma-coördinator Daniëlle Hekkenberg (40) vertelt dat Karimi op maandag ook assisteert bij workshops beeldende kunst: „Ze is een geweldig tekenaar.” Ze laat een poster van de kunstworkshop ‘What’s on your mind?’ zien. Karimi schilderde met zwart een hoofd, dat door een glazenwasser op een laddertje wordt opengeveegd, zodat er een regenboog verschijnt. Karimi is niet de enige bewoner van het azc die meedanst. Ook de Syrische Rula, die inmiddels een verblijfsvergunning heeft, helpt mee. Hekkenberg: „We werken met de bewoners samen, zij spreken de talen en helpen de kinderen over de drempel.” Karimi: „Het leven in een azc is zwaar. Hier zijn de mensen aardig, met sommigen ben ik vrienden. This is a happy place, ook door de energie van de kinderen.” Op haar eenentwintigste vluchtte Karimi uit Iran. Tijdens haar studie woonde ze met veertien meisjes in een huis. Als ze alleen naar buiten wilde, moest ze toestemming vragen. „In mijn land kun je niet in vrijheid leven. Zeker voor vrouwen is het heel slecht, alsof je in de gevangenis woont.” Op Instagram schreef ze een gedicht bij een foto van Armita Gerawand, een zestienjarig meisje dat onlangs overleed nadat ze was mishandeld door de zedenpolitie omdat ze in de metro geen hoofddoek zou hebben gedragen. De situatie in Iran is nog slechter dan toen ik vertrok.” In een kring laten de kinderen hun kunsten zien. „Je mag alles doen wat je wilt”, roept Krijthe. Karimi hoopt dat ze snel een positieve uitslag krijgt. De langverwachte behandeling van haar zaak werd twee jaar geleden uitgesteld omdat ze corona had. En als ze een verblijfsvergunning heeft? Dan wil ze Fashion Design studeren. En: „Ik blijf altijd bij De Vrolijkheid. This is family.”</p>]]></description>
      <guid>https://nrc.nl/nieuws/2023/11/09/je-mag-alles-doen-wat-je-wilt-a4180172</guid>
      <pubDate>Thu, 9 Nov 2023 06:03:13 +00:00</pubDate>
    </item>
    <item>
      <title><![CDATA[‘Willen júllie met mij trouwen? Neeeee?’]]></title>
      <description><![CDATA[<p>Woaaahhhh!!!! In een tot spookhuis omgetoverd kantoor aan het Johannes de Vouplein in Rotterdam-West duikt Melinda Lyken op uit een kast. Ze draagt een bruidsjurk vol bloedvlekken en zwaait met een plastic mes. Een rookmachine draait op volle toeren, graatmagere poppen klapperen met hun kaken, figuren met oplichtende maskers sluipen rond, lampen flitsen aan en uit. Het is Halloween-weekend en Melinda Lyken (39) is een van de vrijwilligers die de kinderen en hun ouders in de wijk Middelland deze zondag uitnodigt voor een uitgebreid programma aan activiteiten. Het spookhuis, het ‘haunted house’, is de populairste attractie. Melinda’s dochter Dounia heeft zojuist het zoveelste groepje binnengelaten, jongens van een jaar of 9. In het halfduister klitten ze onzeker bij elkaar en krijsen het uit als Melinda verschijnt. Rolvast voert ze haar act op: het verhaal van de ‘bloody bride’, die een vinger van haar minnaar heeft afgehakt omdat hij niet wil trouwen. Ze buigt voorover naar de kinderen: „Willen júllie met mij trouwen? Neeeee? Dan neem ik jullie mee in mijn graf!” De activiteiten zijn georganiseerd door onder andere Stichting Feis, genoemd naar de Rotterdamse rapper Faisal Mssyeh. Hij werd in 2019 doodgeschoten, hier in de buurt. Stichting Feis wil kinderen een veilige thuishaven bieden, zoals Melinda dat verwoordt. „Een paar leuke momenten. Wat vrolijkheid te midden van alle ellende en armoede.” Je bekommeren om de medemens zit in de familie. Melinda’s moeder had, toen ze nog in de wijk woonde, een luisterend oor voor iedereen die dat nodig had. Melinda: „Wij zijn niet anders gewend dan te delen wat we hebben. Mijn moeder hield kinderen voor: geen kattenkwaad uithalen, niet weglopen, jullie kunnen altijd bij ons terecht.” Melinda’s dochter Dounia nam het initiatief tot de oprichting van Stichting Feis en Stichting Charity Helping Hand. In het spookhuis is het na vijven, tijd voor de allerlaatste act. Het is mooi geweest. De bloody bride heeft zo’n driehonderd kinderen de stuipen op het lijf gejaagd. Melinda gluurt door een kier van de kastdeur. Komen er oudere jongetjes? Dan verschijnt ze met het mes. Kleine meisjes? Dan komt ze met een trouwboeketje naar buiten. Is ze zelf eigenlijk getrouwd? Ze schaterlacht. „Nee. Ik heb wel vijf kinderen, van wie er vier nog thuis zijn. Naast het vrijwilligerswerk voor de stichtingen heb ik daar mijn handen vol aan.” Een kwartier later sluit het spookhuis. Melinda Lyken is heel tevreden. „Als de kinderen plezier hebben gehad, is het goed geweest.” Ze gooit de zwarte haren van haar pruik naar achteren. „Zo, en dan nu een peukie.” En weg is ze, naar buiten, het verregende plein op.</p>]]></description>
      <guid>https://nrc.nl/nieuws/2023/11/03/willen-jullie-met-mij-trouwen-neeeee-a4179336</guid>
      <pubDate>Fri, 3 Nov 2023 06:03:13 +00:00</pubDate>
    </item>
    <item>
      <title><![CDATA[De advocaat poot nu liever aan als vrijwilliger in de natuur]]></title>
      <description><![CDATA[<p>‘Zesduizend bomen, een record!”, roept advocaat Renée Elzinga (64) tegen ‘bosbaas’ Martijn Wolthers (47), groenbeheerder van landgoederen Amelisweerd en Rhijnauwen. Het is de eerste oogstdag deze herfst van Meerbomennu, een door Urgenda opgezet initiatief om Nederland, aldus Elzinga, „sneller, goedkoper en socialer te vergroenen”. In de stromende regen heeft zij vanochtend met een ploegje vrijwilligers jonge esdoorns, vogelkers en andere soorten uitgegraven. „We tellen ze en binden ze samen in bussels van vijftig of honderd.” De boompjes worden in de regionale ‘bomenhubs’ van Meerbomennu ‘opgekuild’ in sleuven in de grond. „Tijdens de uitdeeldagen in het voorjaar kun je ze gratis afhalen.” Particulieren, of een boer uit de buurt die een gemengde heg wil. „Het dna van de bomen klopt, de grondsoort klopt en je hebt geen milieuschade van lang transport.” Martijn Wolthers knikt tevreden. Door het werk van Meerbomennu hoeft hij bovendien minder te maaien, wat beter is voor de aronskelken en andere bodembedekkers. In restaurant De Veldkeuken doet Elzinga haar doorweekte rugzak af en vertelt hoe ze bij Meerbomennu belandde. Na jaren in de advocatuur, onder andere bij een kantoor op de Zuidas en later voor NS nam ze een sabbatical. Op reis door Australië zag ze wat klimaatverandering aanrichtte, bosbranden, „waanzinnige stormen”, het verwoeste Great Barrier Reef. „Ik vroeg me af wat ik méér kon doen dan de verwarming laag zetten, minder vlees eten, geen plastic kopen en veel minder vliegen.” Recentelijk bouwde ze haar praktijk als advocaat af. Ze werd vertrouwenspersoon voor D66, trad toe tot raden van toezicht in de culturele sector en ging aan de slag voor Meerbomennu. Bewuste verdeling over politiek, cultuur en natuur? „Ja, ik wilde mijn vaardigheden zo zinvol mogelijk inzetten.” In Utrecht kon Elzinga meteen als coördinator het bos in. „Urgenda werkt bottom-up, met groenbeheerders en andere partijen die al met vergroening bezig zijn. De werkwijze is non-bureaucratisch en heeft direct resultaat.” Haar werkervaring kwam van pas toen de gemeente Utrecht belde. „Er was een motie dat de vergroening versneld moest worden met Meerbomennu, dat snel bomen en struiken kon leveren. De gemeente vroeg wat wij nodig hadden. Ik zei: een locatie in het centrum. Nu komt er een bomenhub in het stenige Transwijk.” In de Green Deal sprak Europa af dat er drie miljard bomen bij moeten voor 2030. „We zijn bezig onze werkwijze internationaal te introduceren. Dan komt mijn internationale ervaring van pas. Van onze aanpak heb ik al een samenvatting in het Frans aangeleverd.” Maar evengoed staat ze met haar voeten in de modder. „Het was aanpoten vandaag.” Ze waren met zeventien personen, van ecoloog tot projectontwikkelaar, en ook twee kinderen. „Sommigen komen op witte Balenciaga’s en moeten alles leren, anderen kunnen ook in de winter elke boom determineren. Werken met al die gemotiveerde mensen is zo feestelijk.”</p>]]></description>
      <guid>https://nrc.nl/nieuws/2023/10/27/liever-aanpoten-in-het-bos-dan-in-de-advocatuur-a4178527</guid>
      <pubDate>Fri, 27 Oct 2023 06:03:13 +00:00</pubDate>
    </item>
    <item>
      <title><![CDATA[De boekwinkel als tentoonstellingsruimte: ‘Kunst is voor iedereen’]]></title>
      <description><![CDATA[<p>Het líjkt een gewone boekwinkel. Er liggen althans boeken op de houten tafels in PrintRoom, te vinden in een Rotterdamse buurt vol met galerietjes. Maar wie beter kijkt naar de kleurrijke covers ziet dat het geen gewone boeken zijn. Het zijn kúnstenaarsboeken, legt artistiek directeur Karin de Jong uit, een in spijkerstof geklede vrouw die haar grijze haar in een lange vlecht draagt. Musea gaan die natuurlijk niet aan hun muren ophangen. Maar ook deze vorm van kunst verdient een platform, zegt ze. De boekwinkel als tentoonstellingsruimte dus. Maar wat zíjn kunstenaarsboeken dan eigenlijk? Geen catalogi waarin het werk van kunstenaars is verzameld, zo blijkt. Er liggen ‘zines’, mini-tijdschriften met specifieke thema’s, zoals kledingreparatie. Er ligt een boekenreeks die gaat over hoe je boekjes kan jatten. Er liggen boeken die gaan over boekafval, over hoe je ‘protest banners’ maakt, over de yogavorm die de Bauhausbeweging beoefende. Vrijwilliger Karin Nakajima (20) geeft uitgebreid uitleg, zoals ze altijd doet tijdens haar dienst in de winkel. „Ik ontmoet hier superveel leuke mensen.” Dat zegt ze in het Engels. Nakajima is Japanse. Al is ze wel een vreemde Japanse, zegt ze. Op jonge leeftijd verhuisde ze namelijk naar Doha, Qatar, voor het werk van haar van haar vader, en ging daar naar een school voor expats. „Mijn ouders noemden mij expres Karin, een internationale naam.” Toen ze naar Japan terugkeerde, merkte ze dat ze niet meer als onderdeel van de „homogene” Japanse gemeenschap werd gezien, en miste ze het opdoen van nieuwe contacten. „In Japan is het zelfs niet normaal om vrienden aan elkaar voor te stellen.” Op naar Rotterdam dus, waar ze nu aan de Erasmus Universiteit studeert, en waar ze zich na een middag rondsnuffelen bij de PrintRoom als vrijwilliger aanmeldde, zegt ze. Het gebrek aan hiërarchie vond ze bevrijdend. Toen er een boek over paddestoelen werd gelanceerd, en er een proeverij werd georganiseerd door PrintRoom, vroeg de auteur tot haar stomme verbazing of zij, een simpele vrijwilliger, meer kon vertellen over een van de Japanse paddestoelen. En ze werd aangespoord om zelf meer met haar creativiteit te doen, als níét-kunstenaar. Zo heeft ze net haar eerste ‘zine’ gemaakt over haar zomer in Rotterdam. Kunst is voor iedereen, zeggen beide Karins. Ook voor mensen die niet naar ‘white cube’ musea en instituten gaan. Ze proberen een ander publiek te bereiken, studenten en buurtgenoten bijvoorbeeld die de winkel binnenlopen en op het idee worden gebracht om zelf iets te creëren. PrintRoom heeft namelijk ook een drukkerij, zegt Nakajima. Daar wordt met Riso-printers gewerkt, toevallig een Japanse drukstijl. „Ik ben Japanse technieken juist hier meer gaan waarderen. Japans boekbinden, papier maken, risoprinten: als ik terugga naar Japan wil ik daar meer over leren.”</p>]]></description>
      <guid>https://nrc.nl/nieuws/2023/10/19/ook-deze-kunst-verdient-een-platform-a4177732</guid>
      <pubDate>Thu, 19 Oct 2023 06:03:14 +00:00</pubDate>
    </item>
    <item>
      <title><![CDATA[‘We zitten  als een blij ei  op de fiets’]]></title>
      <description><![CDATA[<p>Ook op een druilerige dinsdagmiddag is eetcafé Silversant met zijn boerenluiken een populair ontmoetingspunt voor pensionado’s die willen wandelen of fietsen in het Amsterdamse Bos. Op het terras staat naast een blauwe Veentrapper fietsvrijwilliger Yvonne Jacob (70), een lange slanke vrouw in een skinny jeans, je zou haar krap zestig geven. Misschien van al het fietsen? Voor haar pensioen trapte Jacob dertig kilometer op en neer naar de Universiteit van Amsterdam waar ze als administratief medewerker werkte. Nu stapt ze twee à drie dagen in de week met gasten op een duofiets. Gisterochtend nam ze cliënten van zorgcentrum De Luwte op de stevige driewieler mee, relatief jonge mensen, „een jaartje of zestig”, met alzheimer. „Als ik met ze praat merk ik nauwelijks dat ze dement zijn. Tot ze hun verhaal herhalen.” Wat ook niet per se een straf is: „Als je ouder wordt, heb je veel te vertellen.” Op de fiets deed ze bijzondere ervaringen op. Zo leerde Ali uit Zeeland haar alles over de Watersnoodramp. Een Zuid-Amerikaanse vrouw die een kind verloor, wil soms stoppen bij de kerk om een kaarsje te branden. En Jacob fietst met een man met alzheimer die niet kan praten: „Maar toen ik bij een hondenuitlaatgebied ‘Opzij, opzij, opzij’ zong, deed hij ineens mee. Nu zingen we samen.” Vandaag fietst Jacob met haar vriendin Gerdien de Vries (60). De Vries: „Ik heb voetklachten. In Amsterdam heerst anarchie op de smalle fietspaden en als ik dan ineens moet stoppen lukt mij dat niet, te belastend voor mijn voet.” De Fietsmaatjes opereren in Nederland in 38 plaatsen. Alleen al in Amstelveen komt daar een netwerk van zo’n honderd vrijwilligers aan te pas, fietsenmakers, ict’ers, fondsenwervers en Fietsmaatjes als Jacob. „In principe is iedereen die niet of niet goed kan fietsen welkom.” Ook eenzaamheid kan een reden zijn. „En we stimuleren familie en vrienden om vrijwilliger te worden. Zo haalde ik de broer van een nicht met de ziekte van Parkinson over om met haar te gaan fietsen.” Nadat Jacob Buienalarm heeft gecheckt, stappen de dames op de Veentrapper. Een beetje regen deert niet, ze fietsen het hele jaar door. Jacob, die veel routes door het Amstelland kent, stuurt, en De Vries trapt mee. Ze zwaaien wat af, naar voorbijgangers én naar twee andere dames op een duofiets. Jacob: „We kijken graag naar de natuur. Het is prachtig om het bos te zien veranderen.” De Vries: „We zitten als een blij ei op de fiets.” Na afloop eten ze een broodje ossenworst bij Silversant. Jacob: „Voor mij is het doel om een mooie route te fietsen en contact met iemand te hebben. Mijn partner is wielrenner, die wil vooral zo hard mogelijk.” Maar als het moet zet ze een tandje bij: „Gisteren vroeg een dementerende vrouw uit de dagbesteding of ik niet harder kon. We gingen als een schicht door het bos.”</p>]]></description>
      <guid>https://nrc.nl/nieuws/2023/10/13/we-zitten-als-een-blij-ei-op-de-fiets-a4176918</guid>
      <pubDate>Fri, 13 Oct 2023 06:03:14 +00:00</pubDate>
    </item>
    <item>
      <title><![CDATA[Vrijwilliger in de speeltuin: ‘Vrolijke mensen maken het vrolijk’]]></title>
      <description><![CDATA[<p>Wat een pech. Komt NRC langs om vrijwilliger Johanna van der Niet (50) in actie te zien bij speeltuin Neeltje Jans in het Rotterdamse Charlois, is er geen kind te bekennen! Het is vrijdagmiddag, de scholen in de buurt zijn net uit, en normaal gesproken wemelt het rond dit tijdstip van de kinderen die stoom komen afblazen, aldus Van der Niet. Een flinke regenbui heeft roet in het eten gegooid. Ze kan niet meer doen dan de speeltoestellen droogmaken en de boel een beetje opruimen. Daar haalt ze ook wel plezier uit hoor, zegt ze als we aan de koffie zitten in het clubhuis van de speeltuin. Haar moeder was schoonmaker, en ook zij heeft jarenlang in de schoonmaak gezeten bij de politie. „Niks mis mee. Anders wordt het een vieze bende, zeg ik altijd.” Maar leuker vindt ze het om creatief bezig te zijn met kinderen. Ze bedenkt „de gekste dingen”. Toneelstukjes spelen, knutselen, themamiddagen organiseren, bijvoorbeeld over het circus. Spelen is veel gezonder dan alleen maar „voor schermpjes hangen”, zegt ze. Hoe ze bij Neeltje Jans terechtkwam? Dat is een lang verhaal. Bij de politie had ze zich opgewerkt tot receptioniste en administratief medewerker, vertelt ze. Maar eenmaal in verwachting van haar zoon stopte ze met werken. Toen haar zoon naar de basisschool ging, werd ze onder meer de biebjuf, ging ze als vrijwilliger naschoolse lessen geven op de Kinderfaculteit en werd daar gevraagd voor het bestuur van de speeltuinvereniging. Als kinderen zich kunnen ontwikkelen, zullen ze niet snel „het verkeerde pad opgaan”, zegt ze. Bij haar inmiddels vijftienjarige zoon is dat goed gelukt: „Hij helpt vaak mee bij de speeltuin.” Op haar mobiel laat ze een foto zien: ze had een tikibar gemaakt voor een themamiddag, en haar zoon was de bartender die limonade tapte. Ze krijgt veel complimenten over hoe lief hij met de kinderen is, maar ze krijgt soms ook commentaar dat ze te streng voor hem is. Onzin, wat haar betreft. Andere ouders zouden een voorbeeld aan haar kunnen nemen. Bij het speeltuintje ziet ze dat veel kinderen krijgen aangeleerd dat ze mogen slaan om voor zichzelf op te komen. Inmiddels is ze erg bedreven geworden in het voorkomen en oplossen van ruzietjes. Ze houdt de kinderen goed in de gaten, maar vaak is dat niet eens nodig. „Ik voel dingen.” Zo wist ze ook wie de pyromaan was die de kelder van haar flat geregeld in de fik zette, zegt ze. En zo wist ze ook dat „de grootste boem” nog moest komen toen een kind in haar straat een handgranaat had gevonden. Best heftig allemaal. Maar dat is niet aan haar af te zien. „Vrolijke mensen maken de speeltuin vrolijk.”</p>]]></description>
      <guid>https://nrc.nl/nieuws/2023/10/06/een-flinke-regenbui-heeft-roet-in-het-eten-gegooid-a4176185</guid>
      <pubDate>Fri, 6 Oct 2023 06:03:14 +00:00</pubDate>
    </item>
    <item>
      <title><![CDATA[‘Lassen is verbinden’, zegt de vrijwilliger die historische schepen een tweede leven geeft]]></title>
      <description><![CDATA[<p>Vonken spatten van de toorts van de bescheiden gestalte in blauwe overall die aan de werktafel in de metaalwerkplaats staat, een van de honderd vrijwilligers die in de museumhaven van het Rotterdamse Maritiem Museum historische schepen een tweede leven geven. De laskap gaat omhoog voor het vriendelijke gezicht van de tachtigjarige André Garritsen. De lasser laat zien hoe hij de doorgeroeste patrijspoorten van een sleepboot repareert: „Uit een plaat staal sleep ik ronde gaten en nu las ik de raampjes erin.” In de kantine vertelt Garritsen over zijn leven: „Lassen loopt er als een rode draad doorheen.” Op zijn vijftiende trok hij uit Borculo naar het westen om na de LTS als machinist op een kustvaarder te werken. „Het ruwe leven, met drank en vrouwen, dat stond me niet aan.” Hij ging naar Avondschool, volgde „diverse vakopleidingen op lasgebied” en werkte onder andere in Vlaardingen als reparatielasser aan kleine schepen. Ook tijdens militaire dienst laste hij, „ik repareerde vrachtwagens bij de genie”. Uiteindelijk was Garritsen zesentwintig jaar bij de Nederlandse Gasunie in dienst, waar hij gasleidingen aan elkaar laste. „Dat fotolaswerk moet aan de hoogste kwaliteitseisen voldoen. Gelukkig had ik goede referenties.” Na zijn pensioen in 2005 werkte Garritsen jarenlang mee aan de restauratie van het achttiende-eeuwse zeilschip De Delft in de Schiehaven. Tot veler verdriet ging het project failliet. „Ik wilde het goed afsluiten en heb de laatste dag plechtig de schakelaar van de lasmachine uitgezet.” Samen met andere klusvrijwilligers van De Delft belandde Garritsen in de museumhaven. „Na jaren was ik terug op een schip en dat was heel prettig.” Iedere woensdag is hij vanaf kwart voor negen hier, met een vast ploeg ijzerwerkers, monteurs, bankwerkers en lassers. Er komen allerlei klusjes op zijn pad „als lasser moet je flexibel zijn”. Zo werkt hij graag op de Simpson, een drijvende kraan, „de laatste stoombok van Nederland” uit 1950. En hij leidt jonge mensen op: „Iets uitleggen dat ligt me wel. En we proberen ons vak door te geven.” Een tijdje was Garritsen voorleesvrijwilliger in migrantengezinnen. En hij bezocht eenzame mensen, om „alleen maar te luisteren”, „dat geeft heel veel voldoening”. Wat hem drijft? Resoluut: „Ik wil altijd werken en iets voor de medemens doen. Dat is de aard van het beestje.” Tegenwoordig maakt hij meer tijd voor zijn vrouw die gezondheidsklachten heeft, trots: „We zijn al ruim zestig jaar samen.” Maar het laswerk wil hij niet missen. „Lassen is verbinden. Het is het samenvoegen van onderdelen op een dusdanige manier dat het niet meer stuk kan. En je bouwt of repareert zo’n schip met elkaar. Als er vroeger een tewaterlating was op de werf Gusto, dan voelde je dat je een bijdrage had geleverd.” In een blauw regenpak met zuidwester staat hij klaar om door de regen terug te fietsen naar Schiedam: „Ik wil in beweging blijven.”</p>]]></description>
      <guid>https://nrc.nl/nieuws/2023/09/28/lassen-is-verbinden-a4175583</guid>
      <pubDate>Thu, 28 Sep 2023 06:03:14 +00:00</pubDate>
    </item>
    <item>
      <title><![CDATA[Surfles als vrijwilligerswerk: ‘Mensen met een beperking willen óók leuke dingen doen’]]></title>
      <description><![CDATA[<p>‘Heeft iedereen zijn begeleider gevonden?” Op het strand van het Noord-Hollandse Camperduin kijkt surfinstructeur Merel Glorie (28) de kring rond. Het antwoord weet ze al. Er zitten zes jongvolwassenen op een surfboard aandachtig naar haar te luisteren, met zes surfers vlak achter zich. Aan de hand van houten bordjes met pictogrammen beeldt Glorie uit hoe de surfles zal verlopen. Eerst even in de branding spelen, dan op het strand oefeningen doen, en daarna gaan ze met hun board het water in en worden ze „stoere surfers”. We zijn bij een van de lessen van het Surf Project, een non-profitorganisatie die sinds 2014 surflessen verzorgt voor kinderen en jongeren met autisme, ADHD en het syndroom van Down, op vier verschillende plekken aan de Nederlandse kust. Glorie is opgegroeid met een broer met een verstandelijke beperking en is in het dagelijks leven zorgcoördinator in de jeugdhulpverlening. „De zorg is vooral gericht op het oplossen van problemen.” Maar mensen met een beperking willen óók leuke dingen doen, zegt ze. In haar vrije tijd is Glorie daarom locatiecoördinator bij Camperduin. Er ontstaan steeds meer initiatieven waarbij surfen als therapievorm wordt ingezet, vertelt ze tussen de bedrijven door, en begint over de zogenaamde ‘blue mind’. Marinebioloog Wallace J. Nichols zette in een gelijknamige bestseller onderzoek naar de weldadige effecten van water op een rijtje. De zee kalmeert zegt Glorie. „Je bent in de natuur. Als je surft heb je geen tijd om over andere dingen na te denken. En het geluid van de zee is voor prikkelgevoelige mensen een fijn soort ruis.” Ook Glorie wordt gelukkig van het water. „Ik ben aan het strand opgegroeid.” En ook zij heeft weinig tijd om na te denken als de groep in het water ligt en zij dirigeert wie wanneer met een golf meekan. „Kippenvleugels!”, klinkt het. En: „Zeehond!”, „Zeehond!” Sommigen peddelen alleen met de golf mee, anderen lukt het zelfs om trucjes op de plank te doen. Maar iedereen wordt even enthousiast toegejuicht, en door de ‘high fiver’ van dienst gefeliciteerd. „Jaaaa Joey!” Ook moeder Priscilla Kuiper staat aan de kant te klappen als het haar zoon weer is gelukt om met een kampioensgebaar over het water te glijden. Haar Joey is een stoere kerel zegt ze trots. „Hij is kok. Echt een boefje, een vrouwenverslinder.” Een kok met een klein hartje ook, blijkt tijdens de feestelijke diploma-uitreiking na de surfles. Alle deelnemers mogen op een verhoging staan, worden door hun begeleiders toegesproken, waarna ze een medaille en een cadeautje krijgen. „Joey heeft achttien golven gepakt vandaag!”, wordt er geroepen. Gejoel, gejuich, geklap. Joey barst in tranen uit. Glorie is minder gaan werken, zodat ze meer tijd aan Het Surf Project kan besteden, vertelt ze na afloop. De journalist kan alleen maar jaloers zijn.</p>]]></description>
      <guid>https://nrc.nl/nieuws/2023/09/21/joey-heeft-achttien-golven-gepakt-vandaag-a4174980</guid>
      <pubDate>Thu, 21 Sep 2023 06:03:15 +00:00</pubDate>
    </item>
  </channel>
</rss>
