<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ik doe iets goeds]]></title>
    <link>https://www.nrc.nl/rubriek/ik-doe-iets-goeds/</link>
    <description><![CDATA[Ik doe iets goeds]]></description>
    <item>
      <title><![CDATA[Vrijwilliger in de sauna van de naturistencamping - ‘Ik doe graag een Guns ‘N Roses-opgiet’]]></title>
      <description><![CDATA[<p>Aan het begin van het schooljaar laat Johan Groen, een 41-jarige zongebruinde zzp’er in marketing-communicatie,  zijn gezin thuis en werkt vanuit zijn chalet op naturistencamping Flevo Natuur in Zeewolde. Rond half drie sluit hij  zijn laptop, om de show te stelen als opgieter in de sauna. Als iedereen op de banken zit of ligt, schept Groen met een pollepel water en ijs met etherische oliën op de kachel. Het sist en stoomt, muziek klinkt, gekleurde lampen verlichten Groen die zwaaiend met doeken, waaiers en vlaggen de warmte verspreidt.  Flevo Natuur is de grootste naturistencamping van Nederland. Je kunt er in je blootje op de fiets naar de supermarkt, het restaurant, of kanoën  en in allerlei baden zwemmen. Vroeger kwam Groen met z’n vrouw en dochters van nu 12 en 15 af en toe een dagje. „Om het gevoel van vrijheid. Heerlijk, zonder plakkerige kleding.” Zeven jaar terug huurde de familie een jaarplaats voor een chalet. „Kamperen vinden wij te primitief.”  Op Flevo Natuur zorgen de gasten voor extra sjeu, van de bibliotheek tot het opgietteam, het is allemaal vrijwilligerswerk. Toen er in de sauna een vacature was, gaf Groen zich op. „Stapje voor stapje leerde ik over het warmtepeil en de opbouw van een programma. Je denkt ‘Met een handdoek wapperen, hoe moeilijk kan het zijn?’, maar het is een vak apart.” Hij demonstreert de bovenslag, de zijslag en de ‘pizza’. In de kolossale kelosauna, gebouwd van hele boomstammen, staat Groen vaak voor wel honderd mensen. „Mijn stijl kenmerkt zich door klassieke wappers en ik besteed veel aandacht aan de muziek, vaak pop, country en rockmuziek uit de eighties en nineties. Soms rustig, maar ik doe ook graag een Guns N’ Roses-opgiet.”  Er zijn themadagen als ‘De vier jaargetijden’ en ‘Go to the movies’ met filmmuziek. „Met opgieten kun je alle kanten op.” Jaarlijks wedijveren gasten in ‘So You Think You Can Opgieten’ om de titel ‘BlootGewoon! Meester van de Handdoek’. Aan het einde gooit Groen extra water op de kachel, voor de kick. Verkwikt wandelen de gasten naar buiten. „In een gewone sauna zit je de tijd uit, bij mij worden alle zintuigen geprikkeld en ben je er zo doorheen. Het is een totaalbelevenis.” In de weekends is Groen vier tot zes keer in de sauna te vinden, soms bij shows van anderen. Al dat publiek was in het begin „even wennen”, niet om het bloot, „dat is gewoon normaal”, maar „je staat vol in de aandacht”. Nu ontspant het hem: „Ik maak mijn hoofd helemaal leeg.” Voor vanavond heeft Groen een programma met classic rock bedacht. „Met sterkere houtgeuren en oranje licht”, zegt hij. „Misschien nog wel leuker dan het bedenken en uitvoeren van de show is de interactie met de gasten, hun dankbaarheid en de sfeer. Vaak zitten we aan de picknicktafels lang na te praten.”</p>]]></description>
      <guid>https://nrc.nl/nieuws/2023/09/14/ik-doe-ook-graag-een-guns-n-roses-opgiet-a4174333</guid>
      <pubDate>Thu, 14 Sep 2023 06:03:29 +00:00</pubDate>
    </item>
    <item>
      <title><![CDATA[‘Er wordt niet alleen over recyclen gepraat; er wordt ook gewoon geflirt’]]></title>
      <description><![CDATA[<p>Het is een vreemd gezicht. Bijna alle festivalelementen zijn aanwezig, op de tweede dag van dancefestival Mysteryland. Duizenden tentjes die haastig in elkaar zijn gezet op de campings, duizenden mensen met glitters op de wangen of een pizzapak om hun lijf die op zoek zijn naar eten of een toilet, en duizenden feestgangers die staan te dansen, bijvoorbeeld voor het hallucinante decor bij de mainstage. Wat ontbreekt is de rotzooi. Waar zijn alle bekertjes, blikjes, restjes eten, vieze servetjes, wc-papiertjes en andere smerigheid? Vrijwilliger Noor Jagtenberg (20) heeft weinig te doen als zij gekleed in een groene tuinbroek – „Ik lijk net Luigi van Mario Kart” –  met een grijper in haar handen op pad gaat. Ze is onderdeel van het zogenoemde green team, dat onder andere vuilniszakken op de campings uitdeelt en mensen op het festivalterrein helpt om hun troep in de juiste bakken te recyclen. ‘Goed bezig!’, wordt er geregeld in haar oor getoeterd. Er zijn ook andere vrijwilligersteams, vertelt ze. Zo dansen er jongeren met een levensgrote sigaret rond waarin bezoekers hun opgerookte peuken kunnen gooien.  De voornaamste taak van de vrijwilligers is  „bewustwording creëren”, zegt een druk bellende Claudinho Hellings van de Revolution Foundation, dat met Mysteryland samenwerkt om het festival te verduurzamen. Jagtenberg: „Maar het is niet alsof ik de hele tijd over recyclen aan het praten ben hoor. Er wordt ook gewoon geflirt.” Dat blijkt precies de bedoeling. Hellings: „Mensen nemen sneller een voorbeeld aan leeftijdgenoten die een beetje blij doen.” Jagtenberg grinnikt: „Gisteren dook iemand in de recyclebak omdat hij dacht dat hij zijn afval niet goed had weggegooid.” Haar vriendin is dj, en zelf wil ze graag festivals „designen”, vertelt Jagtenberg. Zo kwam ze ook als vrijwilliger op Mysteryland terecht, of als  ‘legend’, zoals Hellings elke vrijwilliger noemt.  Ze studeert Leisure en Events en de Revolution Foundation kwam bij haar op school langs om uit te leggen hoe je festivals kunt opzetten op een manier dat het niet te veel ‘waste’ oplevert, zegt ze. Leerde ze bijvoorbeeld dat je de liters plas die in de dixi’s worden verzameld in thee kunt omzetten, en dat je van poep heel goed mest kunt maken. „Superinteressant.” Nee, ze is niet per se heel milieubewust opgevoed, zegt ze, zwaaiend met haar grijper. En naar het nieuws kijkt ze ook niet, want dat vindt ze te deprimerend. De afgelopen zomer stond alles de hele tijd maar in brand. Voor haar is het iets vanzelfsprekends dat het niet goed gaat met de aarde, en dat het nuttig is om met z’n allen afval te minimaliseren en hergebruiken, ook op festivals. En ja, natúúrlijk is het leuk dat ze vanavond gratis kan dansen. „Ik werd achttien tijdens corona dus ik heb nog heel veel in te halen.”</p>]]></description>
      <guid>https://nrc.nl/nieuws/2023/09/07/er-wordt-ook-gewoon-geflirt-a4173692</guid>
      <pubDate>Thu, 7 Sep 2023 06:03:29 +00:00</pubDate>
    </item>
    <item>
      <title><![CDATA[‘Het corso is altijd een feestje’]]></title>
      <description><![CDATA[<p>In een gebloemd shirt stapt ze van de platte schuit die tussen de grijze loodsen van Trade Park Westland ligt. Bloemstylist Marloes Joore (44) is dit jaar gevraagd het laatste schip van het Varend Corso op te tuigen. „Wij geven een hint naar het thema van de volgende editie, als het corso 25 jaar bestaat.”  Collega’s Kees Schuitemaker en Ada Cupido – ook freelancers in de bloemen – vroeg ze om hulp. Druk kletsend steken ze chrysanten tussen rietpluimen en ander groen. Gisteren hebben ze oasis (steekschuim) en koffers aan het schip bevestigd. Joore: „Ik zag die oude koffers en kreeg direct een idee.” Cupido: „Marloes kan heel enthousiast zijn. Dan gaan we naar haar oude schuur, waar van alles ligt, en dan ziet ze die koffers en zegt ze: ‘Kijk, dat is leuk.’ En: ‘Dat doen we zo en zo.’” Schuitemaker, overdreven: „Oh kijk! Wat leuk!” Cupido: „De creativiteit borrelt bij haar.”  Maar wat is nou het thema? Samen op reis? Onderweg naar morgen? Joore lacht. „Dat is nog geheim.” Ze pakt een bos troschrysanten die een kweker uit Gelderland bracht: „Hij schonk 1.400 stelen. Toen ik hem bedankte, zei hij: ‘Ik moet jou bedanken.’ Voor hem is het bijzonder om te zien wat er kan met deze chrysant,  een retrobloem noem ik het.”  Het Varend Corso is veel tegelijk: Unesco Immaterieel Erfgoed, een feestje voor native Westlanders die barbecues organiseren in hun tuinen aan het water en niet in de laatste plaats: stevige Westland- en bloemisterijpromotie. De ‘Westlanders’, de boten waarmee  vroeger bloemen en groenten naar de veiling werden vervoerd, varen nu tussen industriële kassencomplexen en veilinggebouwen. Joore: „Iets van 500 vrijwilligers maken het varend corso mogelijk, onder wie schippers en figuranten. Dorpen versieren schuiten, er is een jeugdcorso en The Blooming Battle, een wedstrijd voor bloemsierkunstopleidingen.” Ook de vrijwillige brandweer heeft een boot (véél knalrode gerbera’s).  Joore woont in Aalsmeer. Haar moeder was er bloemist en ze groeide op met het Aalsmeerse corso, dat helaas verdwenen is. „Als meisje maakte ik de bloemen ervoor schoon.” Ze heeft een moestuin en verhuurt met haar man foodtrucks. „Hij is cateraar, ik lever groenten en eetbare bloemen.” Ze lacht. „Ik ben gek op bloemen. Als ik langs een veldje loop, moet ik me inhouden om niet te plukken.” Een bestelbusje brengt paprika’s, rode kolen en tomaten. Joore:  „Ik hou van uitdagingen en verrassingen.” Ze kreeg wat budget voor de boot, maar daar gaat het haar niet om. „Hier gaat zoveel tijd in zitten. Het is leuk om te zien wat er kan met de producten en het corso is altijd een feestje. Morgen ga ik op een boot borrelen met bloemisten.”  „Daar komen de bloemkolen”,  roept Schuitemaker als Joore over de loopplank wankelt met armen vol groente. Joore: „Dit is echt mijn hobby, m’n ding, m’n alles.”</p>]]></description>
      <guid>https://nrc.nl/nieuws/2023/06/29/het-corso-is-altijd-een-feestje-a4168436</guid>
      <pubDate>Thu, 29 Jun 2023 06:03:30 +00:00</pubDate>
    </item>
    <item>
      <title><![CDATA[‘Bloembommen’ kneden en munt planten in een lege boomspiegel]]></title>
      <description><![CDATA[<p>Straten leggen, asfalt gieten, betonplaten leggen bij een datacentrum. „Ik heb het allemaal gedaan”, zegt de 21-jarige Amsterdammer Luuk Slootweg. Hij is nog steeds werkzaam in de bouw, maar in zijn vrije tijd doet hij heel andere dingen. Dan plant hij boomspiegels vol met bloemen, maakt hij geveltuintjes, en kneedt hij ‘bloembommen’, kleine bolletjes van zaadjes, klei en modder, en gooit die bijvoorbeeld op een industrieterrein met hekken ervoor. Hij doet aan ‘guerrilla gardening’: zonder toestemming in de publieke ruimte tuinieren.                   Slootweg rolde in de bouw toen hij na de middelbare school een tussenjaar nam. Hij had geld nodig om naar Canada af te reizen en daar als snowboardleraar aan de slag te gaan, vertelt hij. Maar zijn wereldbeeld was toen al aan het kantelen, dankzij zijn filosofielerares. Er werd door de jongens uit zijn omgeving altijd een beetje lacherig over haar gedaan. „Zij was een veganist, iemand die op Partij voor de Dieren stemde.” Maar ze drong haar gedachtengoed niet aan hen op, zegt hij, en leerde de groep om zelfstandig en kritisch na te denken.                  Hij heeft zélf zijn conclusies getrokken toen hij nadacht over onze omgang met de wereld. „De titel van mijn profielwerkstuk  was: ‘Waarom moeten we de klimaatdoelen van Parijs halen’.” Hij vloog na zijn eindexamen weliswaar nog wel (met gewetenswroeging) naar Canada, maar werd daar net als zijn lerares veganist, verruilde eenmaal in Nederland zijn management-opleiding voor een klimaattraineeship bij Milieudefensie, en liep in dat kader ook stage bij de Nederlandse tak van de guerrilla gardeners, een wereldwijde beweging.                 Inmiddels is hij er vrijwilliger, en doet hij zijn best om zoveel mogelijk mensen te enthousiasmeren voor het ‘gg’en’. Probeert hij ze uit te leggen dat het goed is voor mensen om in een groene omgeving te leven, en voor de bijtjes trouwens ook. Dat je er in de zomers de hitte mee bestrijdt. En dat je er soms nog subsidie voor kan krijgen ook. „De meeste gemeenten willen best meedenken.” Alleen bij vrienden en familie vindt hij soms weleens lastig om zieltjes te winnen. „Schrikbarend veel mensen hebben last van het idee dat alles al verloren is, en hebben het daarom opgegeven.” Daar heeft Slootweg geen last van. Die blijft de boel vergroenen, één boomspiegel tegelijkertijd. Zo plant hij vandaag wat munt in een van de lege boomspiegels in zijn straat. Maar waarom werkt hij eigenlijk in godsnaam nog in de bouw? „Ik wil leren hoe je op een duurzame manier kunt bouwen, zodat ik ook op die manier een positieve impact kan hebben op de wereld”, zegt hij. Tegenwoordig neemt hij daarom ook een ander soort klussen aan. Gaat hij daktuinen aanleggen bijvoorbeeld, of ecologisch hovenieren. „Van alleen beton wordt niemand vrolijk.”</p>]]></description>
      <guid>https://nrc.nl/nieuws/2023/06/21/bloembommen-kneden-en-munt-planten-in-een-lege-boomspiegel-a4167781</guid>
      <pubDate>Wed, 21 Jun 2023 06:03:30 +00:00</pubDate>
    </item>
    <item>
      <title><![CDATA[‘Het is mooi als kinderen  weten dat je kunt kiezen’]]></title>
      <description><![CDATA[<p>Aan de gevel wapperen regenboogvlaggen. Binnen in De Queer Boekenkast in Alkmaar snuffelen twee meisjes met linnen tassen bij de boekentafel met ‘feelgood’ en ‘romance’. Achterin bekijkt een man kunstboeken, kussentjes in de vorm van borsten en sokken met piemels. Vrijwilliger Jeannette van Schaik (65, korenblauwe blouse met bijpassend oogpotlood) gidst ons door ‘de enige lgbtqia+ boekhandel van Nederland’. „Een boek is een queer boek als er niet alleen heteroseksuelen de hoofdrol in hebben”, zegt ze. „En soms is queer het onderwerp. We verkopen veel boeken van ‘krijgt hij hem of krijgt hij hem niet?’, maar we hebben ook non-fictie en Alkibiades van Ilja Leonard Pfeiffer, waarvan de hoofdpersoon biseksueel is.” Ze wijst op de thrillers: „Wist je dat de personages van Thomas Olde Heuvelt vaak gay zijn?”  Aan de gekleurde muren hangen borduurwerken, er is een leeshoek met barok behang. Het interieur van de begin maart  geopende boekhandel is bedacht door Van Schaiks schoonzoon Valentijn Ringelberg, schrijver van queer ‘fantasy’. Drie weken na de opening overleed Valentijn op zijn tweeëndertigste aan een chronische ziekte.  Van achter de kassa vertelt Van Schaiks zoon Thomas Philip Acid (34), die ook een bekende tattoo artiest is, hoe hij samen met Valentijn in de laatste maanden van diens leven De Queer Boekenkast opzette: „We waren in Berlijn in een queer boekhandel en dachten: waarom hebben wij dit niet? Hoe fijn is het om in zo’n safe space te zijn, waarin je kan rondsnuffelen en je je welkom voelt.” De boekhandel is óók een monument voor Valentijn, „een strijder”. In een hoek staat een zuiltje met daarop een foto van een jongen met een vrolijke, wijze oogopslag en: zijn boeken. Van Schaik (zichtbaar trots): „Jullie hebben zoveel gedaan samen, filmpjes, muziek, boeken maken en deze boekhandel.” Jeugdboeken, van het prentenboek Opa’s Pride  tot De dappere ridster, zijn haar fort. Als lerares was ze een voorvechter van meer diversiteit: „Ik heb een sterk rechtvaardigheidsgevoel. In Jip en Janneke verwisselde ik al de namen bij het voorlezen.” Strijdlustig: „Het is altijd makkelijker gemiddeld te zijn, maar in elke klas zit wel iemand die niet hetero is. Het is mooi als kinderen van jongs af aan weten dat je kunt kiezen, dat er verschillende opties zijn. Zoals in Allemaal gezinnen, waarin een pleeggezin staat, een adoptiegezin, een gezin met twee vaders.” Ze kijkt naar haar zoon. „Thomas vindt mij soms een beetje drammerig.” Acid: „Ik ben altijd meer van ‘kijk maar lekker rond’.” Hij rekent een regenboogvlag af en vertelt twee vrouwen uit Capelle aan den IJssel waar in Alkmaar een queer friendly lunchcafé is. „We verkopen niet online en gaan een beetje tegen de tijd in met deze idealistische boekhandel”, zegt Van Schaik. „Jongeren zijn hier vaak wel een uur. Ze maken TikTok-filmpjes, ze bloggen over ons. Mensen hebben soms tranen in hun ogen. Dan zeggen ze: het is hier net een snoepwinkel.”</p>]]></description>
      <guid>https://nrc.nl/nieuws/2023/06/15/het-is-mooi-als-kinderen-weten-dat-je-kunt-kiezen-a4167189</guid>
      <pubDate>Thu, 15 Jun 2023 06:03:31 +00:00</pubDate>
    </item>
    <item>
      <title><![CDATA[‘Ik lééf met de katten’]]></title>
      <description><![CDATA[<p>Met mensen heeft Henno de Roo (66) niet zo veel. Die zijn  in staat om een kat aan zijn staart uit een rijdende auto te gooien, weet hij. Maar met katten heeft hij des te meer, blijkt als we zijn erf in het Drentse Eerste Exloërmond oprijden. Hij bestiert er De Poezenhaven. Een ‘forever home’ voor katten met een medische achtergrond die niemand wil hebben. Zoals Zippie, een zwarte kat die zijn ogen is verloren. Of De Burgemeester, een exoot met ademhalingsproblemen, wiens kop eruitziet alsof hij ooit te hard tegen een muur is aangerend. Van oorsprong is hij een hondenman, vertelt hij als hij ons achter zijn fameuze soep heeft geïnstalleerd. Zijn vrouw was degene die van raskatten hield en op een dag bij de fokker een mismaakt exemplaar tegenkwam. Die arme ziel was voor hen, besloot ze, en inmiddels zijn de raskatten ingeruild voor ‘kneusjes’. Ze vangen katten op die iets mankéren, zegt De Roo nog maar eens. Tot zijn ergernis ontvangt hij elke dag aanmeldingen van mensen die hun gezonde katten bij hen willen onderbrengen. Inmiddels is hij wel een kattenman te noemen. „Ik lééf met de katten.” Hij staat met ze op, ontbijt met ze (hij een boterham met hagelslag, twee van zijn katten een mes met boter), en gaat weer met ze naar bed. Tussendoor is het schoonmaken geblazen. Kleedjes en mandjes wassen. De boel dweilen. Want er zitten er ook een paar bij die ‘lekken’. En dan zijn er nog de medische werkzaamheden. Zo moet hij elke dag de blaas van een kat leegknijpen die niet meer kan plassen. Inmiddels doet De Roo alles in zijn eentje. Zijn vrouw is met oudjaar overleden, vertelt hij. In de loop van de jaren kreeg haar gezondheid  klappen te verduren, van „drie soorten reuma” tot „meerdere hersenbloedingen” aan toe. De laatste jaren deed ze vanuit haar rolstoel de pr voor de stichting. Zo schreef ze over het wel en wee van de katten op hun website en Facebookpagina, voor de donateurs. Er is zelfs een boekje verschenen met avonturenverhaaltjes die titels hebben als ‘Met Beer naar de acupunctuur’. Na haar overlijden heeft hij er even aan gedacht om te stoppen met De Poezenhaven. Maar hij had verder niks omhanden, en wilde graag het levenswerk van zijn vrouw voortzetten. Bovendien is De Poezenhaven een forever home, níet een tijdelijk thuis. Hij heeft zelfs een plan bedacht voor als hij er niet meer is, vertelt De Roo. Zijn droom is dat hij ergens een weldoener opduikelt, zodat hij een boerderij in de buurt kan kopen. Daar wil hij de opvang huisvesten en personeel opleiden om voor de katten te zorgen.  Wie biedt?</p>]]></description>
      <guid>https://nrc.nl/nieuws/2023/06/08/ik-leef-met-de-katten-a4166614</guid>
      <pubDate>Thu, 8 Jun 2023 06:03:31 +00:00</pubDate>
    </item>
    <item>
      <title><![CDATA[‘We hopen dat mensen hier van kunst gaan houden’]]></title>
      <description><![CDATA[<p>‘Als er nog niemand is en je loopt hier met je doekje en borsteltje, dat is het mooiste deel van de dag voor mij.” José Gores (72), een verzorgde vrouw met lichtblauw brilmontuur, loopt een controlerondje door Beeldentuin Ravesteyn, die elk jaar in mei te bezichtigen is op het landgoed rondom de dertiende-eeuwse ruïne van Heenvliet. Tot en met zondag 4 juni is hij nog geopend. Een enorme roestkleurige lotus spiegelt zich in de vijver. „Een werk van Adelheid en Huub Kortekaas”, vertelt Gores. „Dat hebben we van de winter al neergezet omdat het cortenstaal moest oxideren. Hele toer om het in de modder te plaatsen.” Zelf zit ze in de achtkoppige ‘kunstcommissie’, maar in de beeldentuin werken wel honderd vrijwilligers als suppoost, bij de kassa of in een andere functie. Bij de opbouw begin mei schoten Heenvlieters te hulp met gereedschap en tractoren. „Toen stonden we hier in de blubber te stampen.” Of ze een favoriet kunstwerk heeft? Tot dergelijke uitspraken laat de ervaren rondleider zich niet verleiden. Ze wijst op de bronzen naakten van Eja Siepman van den Berg, „dat vindt iedereen mooi, maar ik kan ook genieten van dit”. Ze loopt naar een knalgele manfiguur van Koen Dudink, die ingespannen naar een smartphone tuurt. Op haar 48ste stopte Gores abrupt met haar werk als manager in de zorg. Ze wilde meer tijd voor haar kinderen en ook: zich verdiepen in kunst. Ze studeerde kunst- en cultuurwetenschappen en zette onbezoldigd een hospice op waar ze jarenlang actief was. De kunstcommissie selecteerde 22 kunstenaars. „We bezoeken beurzen, en galeries. Veel praten, kaartjes uitdelen. Op atelierbezoek leer je over de techniek en de ideeën achter het werk.” De selectie is ingewikkeld, ze kiezen groot, opvallend werk, en daarnaast kleiner, dat makkelijker verkoopt: „Bronsjes van dieren zijn populair.” Een grote klus. Gores lacht: „De nieuwe commissieleden zijn er ook van onder de indruk.” In de winter bepalen ze waar de beelden komen. „Iedereen wil bij de vijver of de ruïne, maar wij kennen zoveel goede plekken.” Zoals de walnotenboomgaard waar witporseleinen sculpturen van Beatrijs van Rheeden liggen, als grote kanten kralen.  Tussen de hoge sequoia’s staat ‘de spiegelboom’ van Joost Zwagerman. Eigenlijk heet-ie ‘Tree of Awareness’. Gores poetst de vogelpoepjes en modder eraf: „Een levensboom, van aan elkaar gelast rvs. Je kunt er jezelf in zien, de tuin, en de ander. We hadden gisteren kinderen hier. Die sprongen eropaf, trokken gekke bekken, stonden in rare houdingen. En toen gingen ze ook nog kijken hoe hij in elkaar zat.” „Deze tuin is prachtig en rustgevend. We hopen dat mensen hier van kunst gaan houden.” Vindt ze dat belangrijk? „Kunst kan veel betekenen. Kijk naar iets. Wat doet het met je? Het mag binnenkomen. Je hoeft het niet meteen te begrijpen.” Met haar sleutelbos koerst Gores af op het imposante bakstenen kasteeltje midden in de grote vijver: „Even de ruïne openmaken.”</p>]]></description>
      <guid>https://nrc.nl/nieuws/2023/05/31/we-hopen-dat-mensen-hier-van-kunst-gaan-houden-a4165958</guid>
      <pubDate>Wed, 31 May 2023 06:03:31 +00:00</pubDate>
    </item>
    <item>
      <title><![CDATA[Zij willen lezen léúk maken]]></title>
      <description><![CDATA[<p>‘Wie is deze rare mevrouw”, dachten Mohammad (8) en Hazim (7), toen de Bredase Manouk de Weert (33) voor het eerst bij hen thuiskwam. Lezen op school vonden ze maar niks. En dan kwam zij hen ook nog eens buiten school met boeken lastigvallen. „Waarom?!”  Maar De Weert deed er alles aan om het lezen léúk te maken. Zij hield zich niet bezig met leesprotocollen en AVI-niveaus. Ze hadden gewoon lol met taal. Aan het einde van de dag speelden ze bijvoorbeeld met het hele gezin een potje memory met letters.    Iedereen is dan ook enthousiast als De Weert aanbelt. Zusje Sila (3), in prinsessenjurk, gilt van plezier als de deur opengaat. De jongens geven een boks. En ook moeder Asia (32) is opgetogen. Ze kreeg op school de tip om zich aan te melden bij de VoorleesExpress, zegt ze. Een stichting die vrijwilligers koppelt aan gezinnen wier kinderen moeite hebben met taal. Zij is met haar gezin acht jaar geleden uit Syrië gevlucht en kon de hulp goed gebruiken. Inmiddels is de taalvaardigheid van haar jongens stukken vooruitgegaan.  De Weert meldde zich aan bij de VoorleesExpress tijdens de coronaperiode. Gewoon spontaan, zoals ze wel meer dingen spontaan doet. De Weert is een woordkunstenaar, zegt ze. Een poëet. Ze probeert met  haar verhalen de kloof tussen verschillende bevolkingsgroepen  te dichten.  Ze vond het leuk om op een op andere manier met taal bezig te zijn, en om uit haar „bubbel” te stappen en andere culturen beter te leren kennen. Bij dit Syrische gezin viel ze gelijk „met de neus in de boter”.   Ze mocht vanaf dag één aanschuiven bij het avondeten, werd later uitgenodigd bij een verlovingsfeest en is zelfs mee op vakantie naar Turkije gevraagd. Zij stelde de gezinsleden veel vragen, maar zij waren ook heel nieuwsgierig naar haar. Waarom ze geen relatie heeft bijvoorbeeld. En hoe vaak ze haar moeder ziet. „Eens in de drie weken? Dan is ze je moeder niet!” De Weert heeft veel geleerd over het belang van samenzijn, en organiseert inmiddels vaker gezellige avonden bij haar thuis.   Maar nu zit ze gezellig bij  het gezin op de bank. „Ik haat lezen!”, roept Mohammad baldadig, om een paar minuten later tegen De Weert aan te kruipen en Jip en Janneke aan haar voor te dragen. Ze voeren gesprekken over kuikentjes („Wat is broeden?”), maar ook over minder vrolijke onderwerpen („Wat gebeurt er als iemand de doodstraf krijgt?”).    Officieel wordt een gezin na twintig leessessies ‘afgesloten’, zegt De Weert, als ze vertelt dat ze inmiddels aan haar derde voorleesgezin toe is. Maar Mohammad vindt dat maar een vreemde uitdrukking. „Wij hebben jou niet afgesloten!” En zo is het.</p>]]></description>
      <guid>https://nrc.nl/nieuws/2023/05/26/lezen-leuk-maken-a4165497</guid>
      <pubDate>Fri, 26 May 2023 06:03:32 +00:00</pubDate>
    </item>
    <item>
      <title><![CDATA[‘Deze wake biedt mij kracht, troost en stilte’]]></title>
      <description><![CDATA[<p>Terwijl in de verte vliegtuigen af en aan vliegen, neemt Henriëtte Thomas (78, groen regenjack) plaats in de kring op het plein voor detentiecentrum Rotterdam voor aflevering 200 van de wake tegen vreemdelingenbewaring, die hier maandelijks plaatsvindt. In het detentiecentrum wachten zo’n 300 afgewezen asielzoekers op uitzetting. Thomas: „Deze mensen leven in grote angst. Ze weten niet wanneer ze uitgezet worden, morgen, of over een half jaar. Soms wil het land van herkomst hen niet terug.”  De ijle klanken van een hobo zweven over het asfalt. Zo’n veertig deelnemers, gewapend met paraplu’s, rollators en zitkrukjes luisteren naar Dagmar Oudshoorn, directeur van Amnesty International, die vertelt dat de aanpak van vreemdelingen steeds strenger wordt in Nederland, tot aan mensenrechtenschendingen toe.  Tijd voor een lied. ‘Alle mensen zusters broeders’, de stemmen klinken zacht, maar helder. ‘Tegen alle donderwolken, tegen hard asielbeleid / Zingen wij en blijven waken, weg de onbarmhartigheid!’ Een vrouw leest namen van slachtoffers van het beleid op. Zoals die van Alain Hatungimana, een Burundees die op zijn zesendertigste zelfmoord pleegde, zodat zijn kinderen in Nederland konden blijven. De kring is een minuut stil. En dan spreekt Thomas over de wekelijkse bezoekjes van de ‘Bezoekgroep’ aan vreemdelingen in het detentiecentrum, en hun andere acties, zoals kleding inzamelen. Tegen het einde van de bijeenkomst barst er een wolkbreuk los en vluchten we naar de overkapping van het detentiecentrum. „Deze wake biedt mij kracht, troost en stilte”, vertelt Thomas. „Nadat ik elf jaar geleden eens had meegedaan, meldde ik me aan bij de Bezoekgroep. Ik kon hier wel wat doen, voelde ik.” Via het ‘Meldpunt Vreemdelingendetentie’ krijgt ze aanvragen van mensen die graag met iemand willen praten. Ze verdeelt ze onder enkele vrijwilligers en gaat zelf ook: „Vijf deuren door voor controle, ik heb twee kunstheupen dus er gaat altijd wel een alarm af.” Maar ze is nooit bang, „een belevenis” vindt de voormalige docent Nederlands als tweede taal het. „Opkomen voor gerechtigheid zit in me. En ik denk altijd: dit maken zij in honderdvoud mee.”  „We babbelen een uur, over hun leven, over de buitenwereld. Vervolgens spreek ik af voor de volgende week, als ze dat willen. Totdat iemand uitgezet wordt, of ‘geklinkerd’, op straat gezet met een dagkaart voor de trein en het bevel het land te verlaten.” Terwijl het nog steeds plenst, komen er twee potige kerels van de marechaussee aan. Binnen een minuut moeten we weg zijn. „Kan het echt niet even, het is hier ruim zat”, zegt Thomas. De mannen: „Er moet een grens zijn.” Helpen de bezoekjes? „Het is uitzichtloos. Je kunt maar weinig betekenen. Maar toch, iemand die vastzit, in dit verschrikkelijke systeem, kijkt uit naar jouw komst en is blij je te spreken.” Gedecideerd: „Die gesprekken zijn zo belangrijk. Op de terugweg naar Schiebroek, dan zit ik op de fiets en denk ik, ‘wat een vrijheid’.”</p>]]></description>
      <guid>https://nrc.nl/nieuws/2023/05/16/deze-wake-biedt-mij-kracht-troost-en-stilte-a4164818</guid>
      <pubDate>Tue, 16 May 2023 06:03:32 +00:00</pubDate>
    </item>
    <item>
      <title><![CDATA[Elke plant verdient  een kans]]></title>
      <description><![CDATA[<p>We komen toch niet met een filmcamera langs? Joan Melgers (59) klinkt wat bezorgd aan de telefoon, voorafgaand aan het bezoek van de krant. Zij bestiert Plantenasiel Zonneschijn in het Zeeuwse Bruinisse, in de serre van haar huis, en sommige bezoekers verwachten er een soort plantenhemel aan te treffen met grote, goed bloeiende planten. Maar zij vangt de knéúsjes op. De planten die aan wortelrot lijden omdat er te fanatiek water is gegeven bijvoorbeeld, of die door tripsen zijn aangevreten. En dat ziet er op video misschien niet al te indrukwekkend uit.  Elke plant verdient een kans, vindt Melgers, die tijdens de coronapandemie met het asiel is begonnen. Zij geeft Nederlands als tweede taal, en had ineens tijd over toen ze niet meer naar de leslocatie hoefde af te reizen. Het begon met het verzorgen van een ‘kneusjesbox’ die ze bij het tuincentrum had gekocht, daarna ging ze in haar omgeving om afdankertjes te vragen en inmiddels weet bijna iedereen op Schouwen-Duiveland dat ze bij haar terechtkunnen als ze hun planten willen wegdoen, bijvoorbeeld omdat ze kleiner zijn gaan wonen of geen goede verzorgers blijken te zijn. Met het plantenasiel wil ze „de consumptiemaatschappij” tegengaan. Het is belastend voor het milieu om alles maar nieuw te kopen, en dat geldt ook voor planten. „Die worden vaak in kassen gekweekt.” Duurzaamheid is een groot thema in haar gezin, zegt Melgers, wier man directeur is van een bedrijf dat windmolens exploiteert. Ze douchen kort, kochten een groot deel van hun interieur bij de kringloopwinkel, en aan vliegreizen doen ze niet. Althans, ze kan haar  volwassen kinderen natuurlijk niet tegenhouden als die naar Egypte of Las Vegas op vakantie willen gaan. We staan inmiddels in de serre, met uitzicht op een indrukwekkende tuin. Die wordt door de hovenier bijgehouden, toevallig ook aanwezig. Melgers is opgegroeid op een woonboot in Rotterdam, en kocht als jong meisje al planten op de markt voor op haar kamertje, vertelt ze.  Een tuin vind ze „te groot” om zelf bij te houden, en „te onoverzichtelijk”. Leuker vindt ze het om  kamerplantjes binnen te krijgen, die misschien een sopje geven, de boel bij te knippen, en dan op gezette tijden water geven. „Ik hou van structuur.” Op dit moment verzorgt ze opvallend veel aloë vera’s, die weinig populair zijn bij de bezoekers die graag van plantje ruilen. Onterecht, wat haar betreft.  „Het sap van de aloë vera kan je op je handen smeren bijvoorbeeld. Dan hoef je ook geen nieuwe handcrème te kopen.” Komt ze toevallig ook op andere manieren op voor minderbedeelden? Nou, ze wil mensen natuurlijk niet met planten vergelijken, maar ze geeft vaak les aan kinderen van statushouders, zegt Melgers. „Zij beginnen onderaan de ladder, en kunnen met veel geduld en liefde heel ver komen.”</p>]]></description>
      <guid>https://nrc.nl/nieuws/2023/05/10/elke-plant-verdient-een-kans-a4164320</guid>
      <pubDate>Wed, 10 May 2023 06:03:33 +00:00</pubDate>
    </item>
  </channel>
</rss>
