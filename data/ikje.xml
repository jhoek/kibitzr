<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[Sail Amsterdam]]></title>
      <description><![CDATA[De uitslagen zijn goed en derhalve stel ik in de spreekkamer aan mevrouw voor de behandeling met chemotherapie nog wat langer te pauzeren. Zij knikt instemmend en is verheugd, ook omdat ze zich de laatste tijd weer fitter voelt. Zoals altijd is haar echtgenoot mee. Met een iets bezorgde blik en een licht Amsterdams accent stelt hij droog: „En dat nu júist met de Sail.” Verbaasd opper ik dat het misschien wel leuk is om daar deze week te gaan kijken. „Nee dokter”, zegt hij lachend, „met zóveel energie gaat ze weer helemaal los bij de uitverkoop!” ]]></description>
      <guid>https://nrc.nl/nieuws/2025/08/21/sail-amsterdam-a4903591</guid>
      <pubDate>Thu, 21 Aug 2025 06:53:46 +0000</pubDate>
    </item>
    <item>
      <title><![CDATA[Maanzaadbrood]]></title>
      <description><![CDATA[Laatst was ik bij mijn vaste supermarkt en zag tot mijn teleurstelling dat mijn favoriete maanzaadbroden wederom niet in de schappen lagen. Toch maar eens aan het ‘hoofd bakkerette’ gevraagd hoe dat precies zit. Een opmerkelijke uitleg volgde: „Dat klopt meneer. De zaadjes komen van de papaver. Je kunt bij een drugstest door de mand vallen. Dan dien je wel in één keer drie hele broden met maanzaad te eten of 25 muffins, en je wordt pas high na ongeveer duizend broden. Maar onze vaste leverancier wilde geen enkel risico nemen”, verzuchtte ze. ]]></description>
      <guid>https://nrc.nl/nieuws/2025/08/20/maanzaadbrood-a4903468</guid>
      <pubDate>Wed, 20 Aug 2025 06:53:46 +0000</pubDate>
    </item>
    <item>
      <title><![CDATA[Zó gelukkig]]></title>
      <description><![CDATA[Vorige week gestruikeld over de stoeprand. Ambulance, nare breuk en een pittige operatie. Bij ontwaken uit de narcose voel ik dat mijn arm weer ‘vast’ zit en ben ik opgelucht dat het voorbij is. Ik zeg tegen de verpleegster: „Ik ben zó gelukkig!” Waarop zij zegt: „Mevrouw, u bent zo stoned als een garnaal.” ]]></description>
      <guid>https://nrc.nl/nieuws/2025/08/19/zo-gelukkig-a4903358</guid>
      <pubDate>Tue, 19 Aug 2025 06:53:47 +0000</pubDate>
    </item>
    <item>
      <title><![CDATA[‘Save the date’]]></title>
      <description><![CDATA[Voor een grote netwerkbijeenkomst mailde H. alle genodigden met als onderwerp: Save the date. Efficiënt als ze is, dacht ze dat dit best afgekort kon worden tot ‘STD’. Pas na verzending realiseerde ze zich dat dit in het Engels ook staat voor Sexually transmitted disease. De afsluitende zin maakte het niet beter: „Feel free to share this STD with anyone in your network who might be interested.” Ineens kreeg het evenement een heel andere lading. ]]></description>
      <guid>https://nrc.nl/nieuws/2025/08/18/save-the-date-a4903270</guid>
      <pubDate>Mon, 18 Aug 2025 06:53:47 +0000</pubDate>
    </item>
    <item>
      <title><![CDATA[Anamnese]]></title>
      <description><![CDATA[Laatst was ik voor het eerst bij een cardioloog. Routinematig nam hij een anamnese af. Of ik ook verdovende middelen gebruik? Twijfelend gaf ik dat maar eerlijk toe. „Ja, best wel vaak…” Enigszins verschrikt keek hij op en „adviseerde” hij mij om daar toch maar eens mee te stoppen. Ik ga erover nadenken. Maar ik weet niet of mijn patiënten daar nou zo blij van worden. ]]></description>
      <guid>https://nrc.nl/nieuws/2025/08/16/anamnese-a4903165</guid>
      <pubDate>Sat, 16 Aug 2025 06:53:47 +0000</pubDate>
    </item>
    <item>
      <title><![CDATA[Koppig]]></title>
      <description><![CDATA[Mijn buurvrouw, een kwieke dame van ergens in de negentig, wandelt dagelijks met haar twee honden. Ze begroet iedereen vriendelijk en loopt in kalm tempo achter haar viervoeters aan. Terwijl ik mijn fiets uit het rek voor ons huis haal, hoor ik haar zeggen: „Kom, we gaan die kant op.” De honden blijven koppig staan. Ze willen de andere kant op. Na een korte stilte haalt ze haar schouders op, glimlacht naar mij en zegt: „Ze winnen altijd.” Ze vervolgt haar weg — achter twee hondjes aan die nauwelijks groter zijn dan mijn konijn. ]]></description>
      <guid>https://nrc.nl/nieuws/2025/08/15/koppig-a4903023</guid>
      <pubDate>Fri, 15 Aug 2025 06:53:47 +0000</pubDate>
    </item>
    <item>
      <title><![CDATA[Decorstuk]]></title>
      <description><![CDATA[Zodra de bel gaat en onze drie dochters binnenstormen, ben ik plots geen vader meer, maar decorstuk. De jassen vliegen over de stoel, er klinkt gelach, gekakel, en voor ik het weet vormen vrouw en dochters een heilige kring van woorden, plannen en verhalen. Af en toe probeer ik een grapje te maken of een mening te geven, maar die verdwijnt als een druppel in de oceaan. Toch vind ik het mooi om te zien: dat warme samenzijn, dat eindeloze geklets. Alleen zegt mijn vrouw, als ze weer weg zijn: „Je was vandaag wel stil.” ]]></description>
      <guid>https://nrc.nl/nieuws/2025/08/14/decorstuk-a4902928</guid>
      <pubDate>Thu, 14 Aug 2025 06:53:48 +0000</pubDate>
    </item>
    <item>
      <title><![CDATA[Pianospel]]></title>
      <description><![CDATA[Over een tijdje ga ik pianospelen voor bewoners van een zorginstelling. Om te oefenen, ga ik af en toe naar het lokale ziekenhuis waar in de hal een piano staat en speel ik onder andere Chopin. Na afloop komt er een moeder met in een kinderwagen een baby van ruim een half jaar naar mij toe en zegt: „Mevrouw, mijn zoon en ik hebben genoten van uw pianospel en hebben er samen op gedanst.” Hierna loopt ze langzaam bij me weg en hoor ik haar liefdevol tegen haar zoon zeggen: „Ja, jongen vanaf nu moeten we het weer met ‘Ik Zag Twee Beren’ doen.” ]]></description>
      <guid>https://nrc.nl/nieuws/2025/08/13/pianospel-a4902804</guid>
      <pubDate>Wed, 13 Aug 2025 06:53:48 +0000</pubDate>
    </item>
    <item>
      <title><![CDATA[De grote dag]]></title>
      <description><![CDATA[Tijdens een lang weekend Parijs heeft onze oudste zoon zijn vriendin ten huwelijk gevraagd. Aankomende zomer is het zover, dus nog tijd genoeg. Enkele weken later willen wij traditiegetrouw onze trouwdag vieren met een etentje. Het lijkt me leuk om mijn schoondochter bij die gelegenheid een zogenaamde ‘weddingplanner’ (kalender met tips en tricks voor de grote dag) te geven. Ik pols dus bij de zoon of ze zoiets al heeft. Zijn reactie is veelzeggend: „Mam, toen we thuiskwamen lag dat ding in de brievenbus. Inmiddels staat-ie al helemaal vol!” ]]></description>
      <guid>https://nrc.nl/nieuws/2025/08/12/de-grote-dag-a4902710</guid>
      <pubDate>Tue, 12 Aug 2025 06:53:48 +0000</pubDate>
    </item>
    <item>
      <title><![CDATA[Uitvaartkosten]]></title>
      <description><![CDATA[Ik (50) verblijf een weekje bij mijn ouders thuis. Ze zijn al op leeftijd en mijn man en ik gaan helpen met allerlei klusjes in en om het huis. Op een avond kijken we samen het NOS journaal. Het eerste item gaat over de enorm gestegen kosten van uitvaarten de laatste jaren. Een uitvaart is in de afgelopen 10 jaar 40 procent duurder geworden. Een gemiddelde begrafenis of crematie kost nu ongeveer 10.000 euro, meldt de nieuwslezer. Waarop mijn vader (89) hardop reageert: „Nou, dan verrek ik het gewoon om dood te gaan!” ]]></description>
      <guid>https://nrc.nl/nieuws/2025/08/11/uitvaartkosten-a4902628</guid>
      <pubDate>Mon, 11 Aug 2025 06:53:49 +0000</pubDate>
    </item>
  </channel>
</rss>
