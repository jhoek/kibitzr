<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		Gemiste kans
	]]></title>
      <description><![CDATA[In mijn V6-klas gaat het over de Oscarwinnende Hoyte van Hoytema. „Gaaf eigenlijk, zo’n naam”, zegt iemand. „In Franeker heb je het planetarium van Eise Eisinga”, weet iemand anders. En ook: „Had je in de Tweede Kamer niet die ene van D66? Sjoerd Sjoerdsma?” De hockeyfans joelen in koor: „Taeke Taekema!” Als ik wil uitleggen waar zo’n naam vandaan komt, roept iemand vanaf de achterste rij: „Gemiste kans dit, meneer. Waarom hebben uw vader en moeder u geen Otto genoemd?” ]]></description>
      <guid>https://nrc.nl/nieuws/2024/03/15/gemiste-kans-a4193125</guid>
      <pubDate>Fri, 15 Mar 2024 06:43:44 +00:00</pubDate>
    </item>
    <item>
      <title><![CDATA[
		Uitwisseling
	]]></title>
      <description><![CDATA[In Portugal raak ik in gesprek met een serveerster, die mij vraagt of ik Braziliaan ben. Ik vertel haar dat ik Nederlander ben maar ooit drie jaar in Sao Paulo heb gewoond. Wanneer ze hoort dat ik ook een aantal jaren in Eindhoven heb gewoond, wordt ze heel enthousiast. „Daar heb ik als scholiere gelogeerd bij een familie in het kader van een uitwisseling. Misschien kent u die mensen dan wel”. Als ik vraag naar de naam van die familie, zegt ze blij: „Jansen!” ]]></description>
      <guid>https://nrc.nl/nieuws/2024/03/14/uitwisseling-a4192975</guid>
      <pubDate>Thu, 14 Mar 2024 06:43:45 +00:00</pubDate>
    </item>
    <item>
      <title><![CDATA[
		Praatje maken
	]]></title>
      <description><![CDATA[Er worden in ons wooncomplex in Maastricht een aantal appartementen bij gebouwd. De bouwvakkers die daar mee bezig zijn komen uit Polen, Hongarije of Bulgarije. Een praatje maken gaat moeilijk. De ouderen proberen het met Duits, bij de jongeren wil Engels nog weleens lukken. Als ik de stukadoor voorzichtig vraag of hij ook al een beetje Nederlands spreekt, is het antwoord in onvervalst Maastrichts: „Mê jông…. al 62 joar”. ]]></description>
      <guid>https://nrc.nl/nieuws/2024/03/13/praatje-maken-a4192846</guid>
      <pubDate>Wed, 13 Mar 2024 06:43:45 +00:00</pubDate>
    </item>
    <item>
      <title><![CDATA[
		Paard
	]]></title>
      <description><![CDATA[Regelmatig leid ik een kerkdienst in het zorgcentrum. Het gros van de bewoners is 75 plus en sommigen zijn verdwaald in het geheugen. Voor de dienst komt één van hen naar me toe, buigt zich vertrouwelijk voorover en fluistert: „Het paard gaat van stal!” Het gebeurt wel vaker dat een verward iemand zomaar iets roept. Maar dan bedenk ik dat hij ooit boer is geweest en kijk hem vriendelijk na. Even later schiet hij mij opnieuw aan. „Kent u de uitdrukking niet? Het paard gaat van stal.” Ik schud mijn hoofd en hij glimlacht: „Uw gulp staat open, dominee…” ]]></description>
      <guid>https://nrc.nl/nieuws/2024/03/12/paard-a4192714</guid>
      <pubDate>Tue, 12 Mar 2024 06:43:45 +00:00</pubDate>
    </item>
    <item>
      <title><![CDATA[
		Topsportniveau
	]]></title>
      <description><![CDATA[Eindelijk ga ik naar de sportschool. Ik sport nooit. Ik krijg een uitgebreide intake: bloeddruk, kracht, hartslag. Aan het einde van de intake zegt de instructeur: „Heb je vroeger aan topsport gedaan? Je hebt echt een topconditie.” Thuis, op mijn werk, aan mijn vrienden, overal vertel ik trots over mijn topsportprestatie. De week erop gaat het poortje bij de sportschool niet open. „Verhoeven…”, zegt de instructeur, „daar was wat mee… O ja, uw hartslagmeter was defect.” ]]></description>
      <guid>https://nrc.nl/nieuws/2024/03/11/topsportniveau-a4192600</guid>
      <pubDate>Mon, 11 Mar 2024 06:43:46 +00:00</pubDate>
    </item>
    <item>
      <title><![CDATA[
		Advies
	]]></title>
      <description><![CDATA[Als 12-jarige ontdekte ik thuis, verstopt achter een rij in de boekenkast, twee foldertjes met seksuele voorlichting: een voor jongens en een voor meisjes. Met mijn twee beste vriendinnen bestudeerde ik de inhoud. We zaten voor het eerst in een gemengde klas op de middelbare school, dus vooral het jongensboekje lazen we met rode oortjes. Het advies aan die stakkertjes was om een liedje te gaan fluiten als ze een stijve piemel kregen. Wij meisjes hebben daar jaren plezier om gehad; ook wel gehekeld als „de slappe lach”. ]]></description>
      <guid>https://nrc.nl/nieuws/2024/03/09/advies-a4192531</guid>
      <pubDate>Sat, 9 Mar 2024 06:43:46 +00:00</pubDate>
    </item>
    <item>
      <title><![CDATA[
		Kruising
	]]></title>
      <description><![CDATA[Mijn vrouw en ik waren een boswandeling aan het maken aan de hand van een routebeschrijving. De opdracht was ‘zijpaden negeren en op de eerste kruising van paden links af'. Na een aantal zijpaden gepasseerd te hebben dacht ik iets verderop een kruising te zien en ik vroeg mijn vrouw: „Is dat een kruising?” Op dat moment passeerde ons net een mevrouw met een hond en zij reageerde werkelijk als door een wesp gestoken: „Dat ís geen kruising, dat is een Franse bulldog ! Een Franse!” Zwaar gepikeerd liep ze weg, ons verbijsterd achterlatend. ]]></description>
      <guid>https://nrc.nl/nieuws/2024/03/08/kruising-a4192387</guid>
      <pubDate>Fri, 8 Mar 2024 06:43:46 +00:00</pubDate>
    </item>
    <item>
      <title><![CDATA[
		Rumoer
	]]></title>
      <description><![CDATA[Vier volleybalvelden in een sporthal is best veel en regelmatig rollen ballen van buurwedstrijden ons veld in en wordt de rally stilgelegd om blessures te vermijden. Laatste wedstrijd kwam behalve de bal ook een speelster ons veld in getuimeld. Het zag er heftig uit, een bezorgde teamgenoot stond vlakbij en ontfermde zich over de jonge vrouw. Het was echt ernstig, ze kon haar hoofd niet meer bewegen. Ze leek wat te willen zeggen maar haar stem ging verloren in het rumoer. Mijn teamgenoot boog zich nog verder voorover, en verstond haar toen: hij stond op haar haren. ]]></description>
      <guid>https://nrc.nl/nieuws/2024/03/07/rumoer-a4192288</guid>
      <pubDate>Thu, 7 Mar 2024 06:43:47 +00:00</pubDate>
    </item>
    <item>
      <title><![CDATA[
		Crematiemuziek
	]]></title>
      <description><![CDATA[Ik schrijf levensverhalen voor uitvaarten en heb zodoende een beetje ervaring met de bonte revolutie binnen de crematiemuziek. Live Tiroler jodelen, een cd vol denderend overvliegende ooorlogsvliegtuigen, rappende kleinkinderen: alles voor de allerindividueelste expressie van de allerindividueelste emotie. Nu sprak ik laatst nabestaanden die zó ongemakkelijk leken dat ik me afvroeg hoe extreem hún muzikale keus dan wel niet was: „Oma wou graag Mieke Telkamp met Waarheen Waarvoor. Mag dat nog?” ]]></description>
      <guid>https://nrc.nl/nieuws/2024/03/06/crematiemuziek-a4192137</guid>
      <pubDate>Wed, 6 Mar 2024 06:43:47 +00:00</pubDate>
    </item>
    <item>
      <title><![CDATA[
		City mom
	]]></title>
      <description><![CDATA[Voor de reünie van de bevallings-pufcursus, namen we ons eenjarige kroost mee naar het babytoneelstuk Mèh in Amsterdam. Al meezingend op de mèhlodie kon je je kind wegwijs maken op de boerderij. Makkie, dacht ik na menig kinderboerderijbezoek. Maar ook hier bleek ik me flink te hebben vergist. Ik wees mijn zoontje op de babykoetjes die te zien waren op het podium. Ik werd verbeterd door andere toeschouwers, dat het lammetjes waren. En mochten het koeien zijn, dan waren het kalfjes. ]]></description>
      <guid>https://nrc.nl/nieuws/2024/03/05/city-mom-a4192005</guid>
      <pubDate>Tue, 5 Mar 2024 06:43:47 +00:00</pubDate>
    </item>
  </channel>
</rss>
