<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[Prittstift]]></title>
      <description><![CDATA[Het is de eerste Valentijnsdag nadat mijn relatie recent is stukgelopen. Als ik het klaslokaal binnenloop waar ik het komende uur theaterles zal geven, geeft één van de leerlingen mij een knutselwerkje van een roze hart: „Voor jou, juf.” Als de kinderen na de les uitgelaten naar buiten stormen, krijg ik een sms van een vriendin om te vragen hoe mijn dag is. Ik stuur haar terug dat ik me red, dat mijn valentijn dit jaar 6 is, een bril draagt met onbreekbare voetjes en zojuist de helft van zijn prittstift heeft opgegeten. ]]></description>
      <guid>https://www.nrc.nl/nieuws/2023/02/16/prittstift-a4157232</guid>
      <pubDate>Thu, 16 Feb 2023 00:00:00 +00:00</pubDate>
    </item>
    <item>
      <title><![CDATA[Gedachten]]></title>
      <description><![CDATA[Er is een nieuwe deelnemer bij de yogales. Na afloop drinken we thee en vraagt ze: „Hebben jullie nou bij die eindontspanning echt helemaal geen gedachten meer?” Ik zeg dat ik vaak genoeg denk aan wat ik eens zal gaan eten, of wat het volgende is dat ik ga doen. De nieuwe vrouw naast me lijkt opgelucht. „Ik dacht al dat ik de enige was,” zegt ze. Maar twee mensen in de hoek sperren hun ogen wijd, in shock. Hoe durven we? De ene zegt: „Nou, ik ben dan echt alleen maar in mijn lichaam, hoor.” De ander: „Ja, dat denk ik ook.” ]]></description>
      <guid>https://www.nrc.nl/nieuws/2023/02/15/gedachten-a4157095</guid>
      <pubDate>Wed, 15 Feb 2023 00:00:00 +00:00</pubDate>
    </item>
    <item>
      <title><![CDATA[Rood]]></title>
      <description><![CDATA[„U bent toch mevrouw Offereins?” Het is al heel lang geleden dat ik hem in de brugklas had. Het jongetje is een man geworden. Ik herken hem niet direct. Als ik oud-leerlingen tegenkom, heb ik altijd wat reserve. Hoe zijn hun herinneringen aan mijn lessen? Konden we destijds een beetje met elkaar overweg? „Bovenaan mijn proefwerkblaadje tekende ik altijd een hartje en als ik het terugkreeg, had u dat hartje met rood ingekleurd.”  Na al die jaren zijn we dat allebei nooit vergeten.]]></description>
      <guid>https://www.nrc.nl/nieuws/2023/02/14/rood-a4156987</guid>
      <pubDate>Tue, 14 Feb 2023 00:00:00 +00:00</pubDate>
    </item>
    <item>
      <title><![CDATA[Wachten]]></title>
      <description><![CDATA[Op zaterdag hadden we met ons literaire gezelschap afgesproken bij het Chinese restaurant New Season op de Warmoesstraat 39 in Amsterdam. Dit is het adres waar Joost van den Vondel in de 17de eeuw zijn zijden-kousen-winkel had. Tien jaar eerder had ik daar gegeten met Ko, een van de leden, en hem op de foto gezet voor het restaurant. De avond voor de afspraak, vrijdagavond, zond ik deze tien jaar oude foto via WhatsApp aan het gezelschap. Ko antwoordde: „Komen jullie nog?”   ]]></description>
      <guid>https://www.nrc.nl/nieuws/2023/02/13/wachten-a4156910</guid>
      <pubDate>Mon, 13 Feb 2023 00:00:00 +00:00</pubDate>
    </item>
    <item>
      <title><![CDATA[Kostuums]]></title>
      <description><![CDATA[Tijdens de jaarlijkse controle op de poli condoleer ik haar met het overlijden van haar echtgenoot. Hij kwam enkele maanden geleden vrij plotseling uit de tijd. Ze maakt een montere indruk. Haar rotsvaste geloof is haar tot grote steun, vertelt ze. Ze voegt eraan toe: „Ik laat zijn kostuums ook gewoon in de kast hangen, tot de wederopstanding.”]]></description>
      <guid>https://www.nrc.nl/nieuws/2023/02/11/kostuums-a4156850</guid>
      <pubDate>Sat, 11 Feb 2023 00:00:00 +00:00</pubDate>
    </item>
    <item>
      <title><![CDATA[Afbluffen]]></title>
      <description><![CDATA[Mijn neefje van negen is gefascineerd door  getallen. Op zijn verjaardag raken we in een ingewikkeld gesprek over de betekenis van cijfers achter de komma. Omdat mijn koffie koud dreigt te worden, probeer ik hem af te bluffen en zeg: „Nog een paar jaartjes, dan leer je over het getal pi.” „Dat weet ik al, dat gaat over cirkels”, zegt hij tot mijn  verbazing.  Ik zeg: „Dat getal is heel bijzonder, want het heeft oneindig veel cijfers achter de komma.” Hij corrigeert me: „Dat weten we nog niet, want ze hebben het laatste cijfer nog niet ontdekt.” ]]></description>
      <guid>https://www.nrc.nl/nieuws/2023/02/10/afbluffen-a4156712</guid>
      <pubDate>Fri, 10 Feb 2023 00:00:00 +00:00</pubDate>
    </item>
    <item>
      <title><![CDATA[Raar]]></title>
      <description><![CDATA[We zijn met de familie op bezoek bij ons 17-jarige nichtje dat een seizoen skilerares is in Oostenrijk. Op zaterdagavond vertelt ze dat ze  die avond normaal gesproken met alle skileraren naar een bepaalde après-ski bar gaat. Wij hebben ook wel zin in après-skiën.  Haar ouders mogen zich  onder geen beding in de bar vertonen. Veel te gênant.  Maar wij, haar oom en tante, mogen wel een biertje komen drinken. Net wanneer wij tevreden willen constateren dat wij wel cool genoeg zijn, zegt  ze:  „Een rare oom en tante kan iedereen overkomen.” ]]></description>
      <guid>https://www.nrc.nl/nieuws/2023/02/09/raar-a4156595</guid>
      <pubDate>Thu, 9 Feb 2023 00:00:00 +00:00</pubDate>
    </item>
    <item>
      <title><![CDATA[Betaalpas]]></title>
      <description><![CDATA[Ik krijg een blije mail van de NS.  In-en uitchecken kan nu met een betaalpas.  Een betaalpas  waar mijn vermogen op staat, laat ik liever thuis, maar de NS weet zeker dat in- en uitchecken met de betaalpas voorkomt dat ik dubbele reiskosten heb. Ik zoek de klantenservice. Daar vind ik geen mens meer maar een chatbot, die elke vraag kan beantwoorden. De vragen zijn ook al bedacht voor mij. Abonnement wijzigen? Geld terug? De wanhoop nabij, word ik gerustgesteld: door stakingen zijn er geen treinen, dit duurt de rest van de dag.]]></description>
      <guid>https://www.nrc.nl/nieuws/2023/02/08/betaalpas-a4156448</guid>
      <pubDate>Wed, 8 Feb 2023 00:00:00 +00:00</pubDate>
    </item>
    <item>
      <title><![CDATA[Gluren]]></title>
      <description><![CDATA[Ik kom thuis van een afspraak elders. Het is na drieën en mooi weer. Voor ons raam staan twee jongens naar binnen te gluren. Ik schat ze 8 of 10 jaar.  Ik kom naderbij en hoor hoe de ene  tegen de andere zegt: „Nee, hier is het niet. Hier wonen oude mensen. Ze lezen kranten.”]]></description>
      <guid>https://www.nrc.nl/nieuws/2023/02/07/gluren-a4156324</guid>
      <pubDate>Tue, 7 Feb 2023 00:00:00 +00:00</pubDate>
    </item>
    <item>
      <title><![CDATA[Het citaat]]></title>
      <description><![CDATA[Onlangs lunchte ik, gepensioneerd huisarts, met een van mijn vroegere huisartsen in opleiding. Intussen werkt zij als huisarts.   Ze vertelde dat zij mij best nog wel eens citeert tegen huisartsen in opleiding met wie zij werkt. Toch wel nieuwsgierig naar welke medische wijsheid van mij zij denkt te moeten doorgeven, vraag ik wat ze dan zoal citeert. Zij: „Ik streef ernaar  om vijf  uur naar huis te gaan.”]]></description>
      <guid>https://www.nrc.nl/nieuws/2023/02/06/het-citaat-a4156229</guid>
      <pubDate>Mon, 6 Feb 2023 00:00:00 +00:00</pubDate>
    </item>
  </channel>
</rss>
