<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		Geen geld
	]]></title>
      <description><![CDATA[In de vroege ochtend parkeer ik mijn fiets in de fietsenkelder aan de Zuidas. In pak loop ik gehaast de fietsenstalling uit. Bovenaan de roltrap staat een man met gescheurde kleding en een winkelkar vol oude Albert Heijn-tassen. Terwijl ik hem passeer, vraagt hij vriendelijk of ik toevallig wat geld kan missen. Ik kijk hem aan en zeg dat ik helaas geen geld bij me heb. Ik loop door. Het is even stil, waarop ik achter mij hoor: „Dan hebben wij tóch nog íéts gemeen!” ]]></description>
      <guid>https://nrc.nl/nieuws/2024/10/18/geen-geld-a4869737</guid>
      <pubDate>Fri, 18 Oct 2024 06:46:30 +00:00</pubDate>
    </item>
    <item>
      <title><![CDATA[
		Niet roken
	]]></title>
      <description><![CDATA[Nog een kwartier voor mijn trein vertrekt, dus ik kan nog wel even koffie halen. Terwijl ik op mijn bestelling wacht vraagt de vrouw achter mij aan het personeel: „Verkopen jullie nog aanstekers?” Zij krijgt als antwoord dat dit niet meer het geval is. „O”, zegt de vrouw, „en je kunt ook al nergens meer sigaretten kopen.” De verkoopster verwijst naar een winkel op het stationsplein. Maar dat is voor haar klant duidelijk te ver. Opgeruimd vervolgt de vrouw: „Nou ja, je gaat er ook niet dood aan als je niet kunt roken.” ]]></description>
      <guid>https://nrc.nl/nieuws/2024/10/17/niet-roken-a4869617</guid>
      <pubDate>Thu, 17 Oct 2024 06:46:31 +00:00</pubDate>
    </item>
    <item>
      <title><![CDATA[
		Zwaaien
	]]></title>
      <description><![CDATA[Het is woensdag en we wandelen hand in hand naar school. Mijn kleinzoon van 7 vraagt of ik wil zwaaien voor het raam van zijn klas want dat vindt hij zo fijn. Zijn ouders doen dat niet meer zegt hij. Hij loopt de school in en ik ga naar het raam van zijn klaslokaal en sta daar als enige. De klas stroomt vol met pratende kinderen. Ik zie mijn kleinzoon niet totdat een meisje in de klas keihard roept „van wie is die oma?” ]]></description>
      <guid>https://nrc.nl/nieuws/2024/10/16/zwaaien-a4869439</guid>
      <pubDate>Wed, 16 Oct 2024 06:46:31 +00:00</pubDate>
    </item>
    <item>
      <title><![CDATA[
		Radiostoring
	]]></title>
      <description><![CDATA[Ik luister vanmorgen naar NPO Klassiek. Krantje erbij. Helaas, mijn luisterplezier wordt danig verstoord. Ik baal, van het constant wegvallen van de zender. Dab+ is tot nu toe geen succes hier in huis. We hebben al veel zelf geprobeerd. Antenne verlengen, verkorten, radio verplaatst, maar niks helpt. Ik ga online op zoek naar verbetertips. Het is geen uniek probleem. Het blijkt een veel voorkomende irritatie. Mijn zoektocht levert, naast mogelijke oorzaken, ook 7 tips op. Ik lees ze serieus door, tot tip 6: ‘Richt uw antenne goed af’. ]]></description>
      <guid>https://nrc.nl/nieuws/2024/10/15/radiostoring-a4869310</guid>
      <pubDate>Tue, 15 Oct 2024 06:46:31 +00:00</pubDate>
    </item>
    <item>
      <title><![CDATA[
		Houden van
	]]></title>
      <description><![CDATA[Bij de delicatessenwinkel wacht ik naast een man voor de vitrine met borrelhapjes. Hij praat tegen de vrouw naast hem over zijn aanstaande ex. „Thérèse houdt niet meer van me”, klaagt hij. „Nu wil ze de rode cabrio hebben, terwijl ze niet eens van open auto’s houdt. Ze krijgt er een stijve nek van.” De vrouw knikt begrijpend. Hij is aan de beurt en bestelt groene olijven. „Met peterselie of koriander?”, vraagt de winkeldame. Met zichtbaar plezier antwoordt hij: „Koriander”. Hij kijkt naar de vrouw naast hem en zegt zachtjes: „Dáár houdt ze ook niet van.” ]]></description>
      <guid>https://nrc.nl/nieuws/2024/10/14/houden-van-a4869186</guid>
      <pubDate>Mon, 14 Oct 2024 06:46:31 +00:00</pubDate>
    </item>
    <item>
      <title><![CDATA[
		Lichtcontrole
	]]></title>
      <description><![CDATA[Het is herfst en dus heeft de politie zich vlak na een stoplicht verdekt opgesteld om fietsers voor ontbrekende lampjes te bekeuren. In het voorbijgaan zie ik hoe een jonge agent een dame aanhoudt, nog voordat zij goed op gang is gekomen. „Goedenavond mevrouw”, zegt de agent, „U hebt geen verlichting.” De fietster reageert verbaasd: „Maar ik sta stil.” Waarop de agent bestraffend zegt: „Nou mevrouw, die smoes kunt u echt niet meer gebruiken. U neemt deel aan het verkeer en voert geen licht.” De dame wijst naar haar voorwiel: „Mijn fiets heeft een dynamo.” ]]></description>
      <guid>https://nrc.nl/nieuws/2024/10/12/lichtcontrole-a4869091</guid>
      <pubDate>Sat, 12 Oct 2024 06:46:32 +00:00</pubDate>
    </item>
    <item>
      <title><![CDATA[
		Lopen
	]]></title>
      <description><![CDATA[Eens had ik een collega die van hardlopen hield, een doorgewinterde langeafstandsloper. Zijn beste tijd op de marathon was onder de tweeënhalf uur, zeer indrukwekkend. Maar de man had daarbij een probleem. Wat je ook probeerde, ieder babbeltje met hem liep uit op een gesprek over lopen. Lopen, lopen, lopen. Ik heb het eens geprobeerd via zijn dochtertje. „Zeg”, vroeg ik, „hoe oud is je dochter inmiddels?” Zijn gezicht betrok: „Veertien maanden”, zuchtte hij, „en nog kan ze niet lopen.” ]]></description>
      <guid>https://nrc.nl/nieuws/2024/10/11/lopen-a4868938</guid>
      <pubDate>Fri, 11 Oct 2024 06:46:32 +00:00</pubDate>
    </item>
    <item>
      <title><![CDATA[
		Fout parkeren
	]]></title>
      <description><![CDATA[In onze straat met een eeuwig overschot aan blik is parkeren lastig. In de buurt-app wordt gewaarschuwd voor handhavers die aanbellen met de boodschap dat de auto niet op de stoep geparkeerd mag worden. Dit naar aanleiding van klachten uit de straat. In de app vraagt men zich af wie geklaagd heeft en waarom die niet eerst het gesprek aanging. De volgende dag vertelt een straatgenoot mij: „Agnes heeft geklaagd. Ze zegt in de app van niet, maar ik weet dat zij het is.” Nieuwsgierig vraag ik: „Waar woont Agnes?” Hij antwoordt: „Agnes is mijn vrouw.” ]]></description>
      <guid>https://nrc.nl/nieuws/2024/10/10/fout-parkeren-a4868785</guid>
      <pubDate>Thu, 10 Oct 2024 06:46:32 +00:00</pubDate>
    </item>
    <item>
      <title><![CDATA[
		Bandshirt
	]]></title>
      <description><![CDATA[Terwijl ik wacht bij de deur van mijn lokaal, komt er een stroom pubers door de gang. Omdat muziek generaties overstijgt, spreek ik leerlingen die een shirt aan hebben van een artiest, vaak even aan. Van Metallica tot Taylor Swift, alles is goed. Die verbinding maakt mijn vak als docent extra leuk. Een meisje met blauwe haren en piercings loopt voorbij in een t-shirt met de bekende Rolling Stones-tong erop. Ik kijk goedkeurend. Als ik mijn duim opsteek en „goed shirt” zeg, lacht ze naar me. „Gekregen van mijn vader, die is echt helemaal gek van The Beatles”. ]]></description>
      <guid>https://nrc.nl/nieuws/2024/10/09/bandshirt-a4868613</guid>
      <pubDate>Wed, 9 Oct 2024 06:46:32 +00:00</pubDate>
    </item>
    <item>
      <title><![CDATA[
		Straattaal
	]]></title>
      <description><![CDATA[Onze oudste kleindochters (van 9 en 11 jaar) pikken regelmatig wat op van de straattaal. ‘Bro’ is zo’n woord dat ze momenteel graag gebruiken. De jongste van de twee begroette ook haar oma met „hé bro!” De oudste weet niet zeker of dat wel gepast is voor een oma. Maar na enig overleg zijn ze er uit. Op het schoolplein wordt oma nu aan een vriendin voorgesteld als „o, dat is m’n broma. Hai broma!” ]]></description>
      <guid>https://nrc.nl/nieuws/2024/10/08/straattaal-a4868479</guid>
      <pubDate>Tue, 8 Oct 2024 06:46:33 +00:00</pubDate>
    </item>
  </channel>
</rss>
