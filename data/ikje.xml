<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[Natuurlijk]]></title>
      <description><![CDATA[Vandaag is het de eerste zaterdag van mei en dat betekent maar één ding: Internationale Naakt Tuinieren Dag. En een feestdag moet gevierd worden. De zon voelt aangenaam op mijn huid. De aarde voelt warm en klam. Dit is de geur van het leven. Zo actief ben ik zelden op zaterdag. Komkommerzaadjes verdwijnen vlot in de grond. In mijn gulle bui krijgen alle aardbeienplantjes een ruimer potje. Zonder sokken wurmt de aarde zich tussen mijn tenen. Dit is de dag waarop de natuur dichterbij komt — en ook de buren. Gelukkig heb ik geen tuin. ]]></description>
      <guid>https://nrc.nl/nieuws/2025/05/03/natuurlijk-a4892007</guid>
      <pubDate>Sat, 3 May 2025 06:48:46 +0000</pubDate>
    </item>
    <item>
      <title><![CDATA[Oorlog]]></title>
      <description><![CDATA[Het was hongerwinter. Mijn grootmoeder had clandestien boter en melk gekocht en fietste na ingang van de avondklok nog door het Kralingse Bos toen ze door een jonge Duitse soldaat gesnapt werd. Bekaf, verkleumd en gespannen van de tocht werd het haar te veel. Ze schoot uit haar slof en schold de soldaat de huid vol, waarop de soldaat brak en in tranen uitbarstte. Mijn grootmoeder kreeg het met hem te doen en sloeg troostend een arm om hem heen. En zo stonden ze daar, samen huilend over een oorlog die geen van beiden wilde. Na een tijdje vervolgde ieder zwijgzaam zijn eigen weg. Mariette Ramondt ]]></description>
      <guid>https://nrc.nl/nieuws/2025/05/02/oorlog-2-a4891843</guid>
      <pubDate>Fri, 2 May 2025 06:48:46 +0000</pubDate>
    </item>
    <item>
      <title><![CDATA[Vrij mens]]></title>
      <description><![CDATA[Onlangs was ik in een Zuid-Frans toeristenstadje en ik wou een bezienswaardigheid even buiten de stad bezoeken. Een dame in het plaatselijke VVV-kantoor raadde me een route met de auto aan. „Ik heb geen auto”, zei ik. „Hoeft ook niet”, antwoordde ze, „u kunt ook te voet. Met de navigatie op uw mobiel…” „Ik heb geen mobiel”, onderbrak ik haar. Verbijsterd keek ze me aan. „Geen auto, geen mobiel... Maar dan bent u een vrij mens”, stamelde ze. Zo voel ik me ook. ]]></description>
      <guid>https://nrc.nl/nieuws/2025/05/01/vrij-mens-a4891722</guid>
      <pubDate>Thu, 1 May 2025 06:48:47 +0000</pubDate>
    </item>
    <item>
      <title><![CDATA[Stiltecoupé]]></title>
      <description><![CDATA[De telefoon van een van mijn stiltecoupégenoten gaat luid af. Hij staat op de speaker. Een mannenstem zegt: „Oké, daar komt het.” Door de coupé schalt een 06-nummer, langzaam opgesomd, per twee cijfers. De vrouw herhaalt telkens de cijfers en op het einde vraagt ze het nummer nog eens te herhalen. Nogmaals schalt het door de coupé. Als ze wil ophangen, drukt de man haar op het hart: „Dit nummer is alleen voor jou, hè, en voor niemand anders!” „Ja, dat weet ik”, zegt ze, en hangt op. ]]></description>
      <guid>https://nrc.nl/nieuws/2025/04/30/stiltecoupe-a4891573</guid>
      <pubDate>Wed, 30 Apr 2025 06:48:47 +0000</pubDate>
    </item>
    <item>
      <title><![CDATA[Vaatwasser]]></title>
      <description><![CDATA[„Welke vaatwastabletten gebruiken jullie?” Kevin, de witgoedspecialist, zit op zijn knieën, met zijn hoofd in onze afwasmachine. Kevins hoofd verschijnt weer. „Kijk, deze rubberen ring van de afvoer is helemaal verteerd. Jullie blokjes zijn te agressief.” „Ik zie dat vaker”, vervolgt hij. „Een klant gebruikte vaatwastabletten bedoeld voor horecavaatwassers. Bij hem was alles vergaan. Vier maanden later kom ik bij zijn buurvrouw. Ook alles verteerd. Dus ik vraag haar welke blokjes ze gebruikt. En wat denk je? De vaatwastabletten die ze van haar buurman had gekregen!” ]]></description>
      <guid>https://nrc.nl/nieuws/2025/04/29/vaatwasser-a4891440</guid>
      <pubDate>Tue, 29 Apr 2025 06:48:47 +0000</pubDate>
    </item>
    <item>
      <title><![CDATA[Planning]]></title>
      <description><![CDATA[Onze tienerdochter zit bij ons in de auto en belt op speaker met een vriendin. Het gesprek lijkt geen einde te kennen. Gespreksonderwerpen volgen elkaar in rap tempo op en starten altijd met een vraag. „Wie komt naar het feest?” „Is dit een mooi topje?” „Wanneer moet jij ‘bio’ herkansen…?” Mijn man ruikt zijn kans om het gesprek te stoppen en roept: „Zeg moet jij niet nog voor een stapel toetsen leren?” „Ja”, antwoordt de vriendin verheugd, „maar ik heb een uitstekende planning en die start morgen!” ]]></description>
      <guid>https://nrc.nl/nieuws/2025/04/28/planning-a4891315</guid>
      <pubDate>Mon, 28 Apr 2025 06:48:47 +0000</pubDate>
    </item>
    <item>
      <title><![CDATA[Het optreden]]></title>
      <description><![CDATA[Een vriendin en ik zitten in een klein kroegje waar een orkest optreedt dat we graag willen zien. Gelukkig zijn we vroeg genoeg om, weliswaar achterin, een paar barkrukken te bemachtigen. Links naast ons zit een bejaard echtpaar. Ik vind het vervelend dat ik steeds met m’n rug naar de man naast me zit en verontschuldig me daarvoor. Zijn vrouw geeft aan dat het geen probleem is. „Als je je om zou draaien en heel de tijd naar hem zou kijken, daar zou ik meer last van hebben.” ]]></description>
      <guid>https://nrc.nl/nieuws/2025/04/25/het-optreden-a4891070</guid>
      <pubDate>Fri, 25 Apr 2025 06:48:48 +0000</pubDate>
    </item>
    <item>
      <title><![CDATA[Software]]></title>
      <description><![CDATA[Na vele jaren is een wat oudere vriend toch geïnteresseerd om zijn eerste digitale stappen te zetten. Ik nodig hem gelijk uit en na enige uitleg laat ik hem vrij op mijn netbook. Enthousiast begint hij op het toetsenbord te rammen alsof het zijn oude, vertrouwde typemachine is. „Ho, ho,” roep ik verschrikt, „niet zo hard.” „O ja,” verontschuldigt hij zich, „ik vergeet dat het maar software is.” Peter S. Visser ]]></description>
      <guid>https://nrc.nl/nieuws/2025/04/24/software-a4890946</guid>
      <pubDate>Thu, 24 Apr 2025 06:48:48 +0000</pubDate>
    </item>
    <item>
      <title><![CDATA[Goedgekeurd]]></title>
      <description><![CDATA[In de supermarkt rekende ik mijn gescande boodschappen af. Naast me, een man van mijn leeftijd, rond de 70 jaar, floepte er een groen lampje aan boven de terminal. Steekproef. Hij moest al zijn boodschappen op de kassaband leggen. Het bleek om een verkeerde prijssticker te gaan. Foutje van de supermarkt. „U bent goedgekeurd”, zei de kassamedewerker. „Mooi is dat”, deelde de man mee. „Vijftig jaar geleden was ik gelukkig afgekeurd en nu word ik waarschijnlijk weer opgeroepen.” René van der Horst ]]></description>
      <guid>https://nrc.nl/nieuws/2025/04/23/goedgekeurd-a4890805</guid>
      <pubDate>Wed, 23 Apr 2025 06:48:48 +0000</pubDate>
    </item>
    <item>
      <title><![CDATA[Matthäus]]></title>
      <description><![CDATA[Ik bezoek een uitvoering van de Matthäus-Passion in ons stadje. Het is prachtig, maar het valt me op dat het tempo er goed inzit. Met name de koralen gaan in de versnelling. Bij de koffie spreek ik één van de koorzangers. Hij beaamt mijn observatie en zegt trots: „Dit was mijn snelste Matthäus ooit, we hebben een heel goeie tijd neergezet.” Mieke Kerkhof ]]></description>
      <guid>https://nrc.nl/nieuws/2025/04/22/matthaus-a4890638</guid>
      <pubDate>Tue, 22 Apr 2025 06:48:49 +0000</pubDate>
    </item>
  </channel>
</rss>
