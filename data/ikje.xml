<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[wifi]]></title>
      <description><![CDATA[In een archeologisch museum in Ecuador loop ik zoals wel vaker sneller door de tentoonstellingsruimten dan mijn vrouw. Ik bewonder de tuinen van het museum nog even en keer terug naar de centrale hal. Van mijn vrouw is nergens een spoor te bekennen. Uiteindelijk informeer ik voorzichtig bij de kaartverkoopster: „Have you seen my wife?” Haar antwoord is even helder als gedecideerd: „Yes, here is the QR code for the WiFi.” ]]></description>
      <guid>https://nrc.nl/nieuws/2025/07/29/wifi-a4901514</guid>
      <pubDate>Tue, 29 Jul 2025 06:52:11 +0000</pubDate>
    </item>
    <item>
      <title><![CDATA[kip en ei]]></title>
      <description><![CDATA[Tijdens de vakantie passen vrienden op ons huis en dieren. Hun jonge kleindochters komen langs, die zich uitstekend buiten vermaken. Vooral de kippen hebben hun interesse. Wel tien keer gaan ze kijken of er al eitjes zijn. Aan het eind van de middag hebben ze succes, drie witte krieleitjes en één groot bruin ei. Als ze het afwijkende ei zien is het hen direct duidelijk: dit is het ei van de haan. ]]></description>
      <guid>https://nrc.nl/nieuws/2025/07/28/kip-en-ei-a4901420</guid>
      <pubDate>Mon, 28 Jul 2025 06:52:11 +0000</pubDate>
    </item>
    <item>
      <title><![CDATA[lezen]]></title>
      <description><![CDATA[Tijdens mijn rijexamen zei de examinator: „Je moet er bij Sloterdijk zo af.” Ik gaf een bevestigend „hmm”, want ik was erg zenuwachtig en had van tevoren aangegeven dat ik liever niet wilde praten, omdat ik me zo het beste kon concentreren. Des te meer verbaasde het me toen hij na een paar minuten stilte vroeg: „Lees je nog wel eens?” Ik vertelde haastig dat ik op dat moment bezig was in het nieuwste boek van Herman Koch, en dat ik het tot nu toe wel zou aanraden. „Nee, ik bedoel: lees je nog wel eens de verkeersborden? Je hebt de afslag gemist.” ]]></description>
      <guid>https://nrc.nl/nieuws/2025/07/26/lezen-a4901340</guid>
      <pubDate>Sat, 26 Jul 2025 06:52:11 +0000</pubDate>
    </item>
    <item>
      <title><![CDATA[Kinderbrommer]]></title>
      <description><![CDATA[„Ik wil een fatbike.” Al maanden hamert onze puberdochter bij ons op de noodzaak om haar stomme fiets in te ruilen voor een fatbike. Na weer een heftige discussie vraag ik me hardop af waarom ze dat ding niet gewoon een kinderbrommer noemen. Dat dekt veel beter de lading en klinkt een stuk minder cool. Ik zie haar gezicht betrekken. Sindsdien noemen we thuis de fatbike steevast kinderbrommer en het lijkt te werken: de interesse van onze dochter om er zelf een te hebben is flink afgenomen. Ze heeft het er nauwelijks nog over. Nadeel van deze aanpak: nu heeft ze haar zinnen op een scooter gezet. ]]></description>
      <guid>https://nrc.nl/nieuws/2025/07/25/kinderbrommer-a4901214</guid>
      <pubDate>Fri, 25 Jul 2025 06:52:11 +0000</pubDate>
    </item>
    <item>
      <title><![CDATA[kringloop]]></title>
      <description><![CDATA[In de kringloopwinkel zoek ik een tweedehands handmixer. Ik koop liever niets nieuws vanwege hergebruik en minder afval. Terwijl ik een exemplaar van vijf euro in de vitrine bekijk, komt de verkoopster naar me toe. Ze zegt vriendelijk: „Mag ik u een tip geven? Bij de Action kunt u voor vijf euro een splinternieuwe kopen!” ]]></description>
      <guid>https://nrc.nl/nieuws/2025/07/24/kringloop-a4901109</guid>
      <pubDate>Thu, 24 Jul 2025 06:52:12 +0000</pubDate>
    </item>
    <item>
      <title><![CDATA[Regen]]></title>
      <description><![CDATA[Vanuit mijn huis kijk ik uit op een plantsoen met een grote vijver waar de buurtkinderen met regelmaat hengeltjes uitgooien en niets vangen: de lokale karpers willen niet zo bijten. Het is mooi weer. Als het ineens flink begint te regenen, komt een moeder snel de jasjes van enkele hengelaars brengen. Een buurtvader doet ook een duit in het zakje. Hij brengt een paraplu. Met de auto. ]]></description>
      <guid>https://nrc.nl/nieuws/2025/07/23/regen-a4901001</guid>
      <pubDate>Wed, 23 Jul 2025 06:52:12 +0000</pubDate>
    </item>
    <item>
      <title><![CDATA[VRIJ]]></title>
      <description><![CDATA[Het is vijf uur. Vroeg om een flesje te geven, maar ik koester de stilte in de stad en het lief sabbelende kind. In het plantsoen loopt een man, formaat elke-dag-sportschool. Ook hij lijkt te genieten van een onbespied liefdevol moment. Zijn kat mag even van de lijn, en na een dikke knuffel een vrij rondje lopen. ]]></description>
      <guid>https://nrc.nl/nieuws/2025/07/22/vrij-a4900870</guid>
      <pubDate>Tue, 22 Jul 2025 06:52:12 +0000</pubDate>
    </item>
    <item>
      <title><![CDATA[Jongedame]]></title>
      <description><![CDATA[In mijn 29ste levensjaar merk ik dat ik steeds vaker met ‘u’ en ‘mevrouw’ word aangesproken. Het jonge is eraf. Ik bespreek dit nieuwe fenomeen met vriendinnen op de zaterdagse Noordermarkt. Nog geen vijf minuten later hoor ik: „Mevrouw, wilt u een stukje kaas?” van de kaasboer. Ik bedank beleefd en loop door. „Jongedame, wat kan ik voor u doen?” klinkt het direct achter mij. Toch even checken hoe jong zíj dan is. De Jordanese vrouw glimlacht, zet haar rollator neer en begint aan haar wekelijkse kaasbestelling. ]]></description>
      <guid>https://nrc.nl/nieuws/2025/07/21/jongedame-a4900770</guid>
      <pubDate>Mon, 21 Jul 2025 06:52:12 +0000</pubDate>
    </item>
    <item>
      <title><![CDATA[Spijbelen]]></title>
      <description><![CDATA[Ik moet bloed afnemen bij een patiënt op de afdeling chirurgie. Hoewel hij strikte bedrust kreeg opgelegd, is hij nergens te bekennen. De verpleegkundige belt hem op zijn mobiele telefoon en sommeert: „Er staat hier iemand van het lab te wachten op u. Wilt u alstublieft binnen vijf minuten op uw kamer zijn?” Aan de andere kant van de lijn klinkt ontspannen: „Ai, dat wordt lastig zuster, ik zit heerlijk op een terrasje in de binnenstad.” ]]></description>
      <guid>https://nrc.nl/nieuws/2025/07/19/spijbelen-a4900700</guid>
      <pubDate>Sat, 19 Jul 2025 06:52:13 +0000</pubDate>
    </item>
    <item>
      <title><![CDATA[vakantie]]></title>
      <description><![CDATA[Ik had met mijn zoon in Panama een videogesprek op het moment dat zijn drie kinderen uit de schoolbus stappen. Mijn zoon verwelkomt hen uitbundig: „Jullie vakantie is begonnen!” Zijn oudste zoon van acht draait zich om en zegt: „En jouw vakantie is beëindigd!” ]]></description>
      <guid>https://nrc.nl/nieuws/2025/07/18/vakantie-a4900580</guid>
      <pubDate>Fri, 18 Jul 2025 06:52:13 +0000</pubDate>
    </item>
  </channel>
</rss>
