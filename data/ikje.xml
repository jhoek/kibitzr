<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		Koffie verkeerd
	]]></title>
      <description><![CDATA[Bij het overstappen op Utrecht Centraal heb ik net genoeg tijd om koffie te halen bij de Starbucks. „Een zwarte koffie, graag”, zeg ik tegen de jongeman achter de kassa. „English please”, antwoordt hij. Met een zucht herhaal ik mijn verzoek in het Engels. Dan wil hij mijn naam weten. Lijkt me overbodig, er zijn verder geen klanten, maar vooruit, hij mag mijn naam op de kartonnen beker schrijven. Net op tijd om mijn trein te kunnen halen, krijg ik de beker overhandigd. Anamika lees ik op de beker met cappuccino. ]]></description>
      <guid>https://nrc.nl/nieuws/2024/08/12/koffie-verkeerd-a4862468</guid>
      <pubDate>Mon, 12 Aug 2024 06:44:40 +00:00</pubDate>
    </item>
    <item>
      <title><![CDATA[
		Allez les bleus
	]]></title>
      <description><![CDATA[Ik kijk de finale van de 3x3 basketballers, Nederland tegen Frankrijk, terug op de ochtend erna. Allez les bleus wordt gescandeerd vanaf de tribunes. Het zinderende einde, Nederland op de nipper gewonnen. Opgewekt en met nog enige adrenaline in mijn systeem loop ik de tuin in om mijn ontbijtje te nuttigen. Hoor ik nu nog steeds Allez les bleus? Blijkt de roep van onze vertrouwde duif te zijn, die precies op dezelfde toon en in het zelfde ritme zijn roekoe zingt als de Fransen op de tribunes. ]]></description>
      <guid>https://nrc.nl/nieuws/2024/08/10/allez-les-bleus-a4862354</guid>
      <pubDate>Sat, 10 Aug 2024 06:44:40 +00:00</pubDate>
    </item>
    <item>
      <title><![CDATA[
		Laagvliegers
	]]></title>
      <description><![CDATA[Ik loop vanmiddag bij mijn favoriete wijnhandel in Volos (Griekenland) binnen. De eigenaar, Dimitris, is een gepensioneerd F16 piloot. Ik vertel hem dat ik boven de Egeïsche zee vanaf mijn zeilboot zoveel militaire vliegbewegingen heb gezien. Ook heel veel erg lage vluchten. Dimitris antwoordt: „Of course, it’s summer and the pilots like to see bikinis…” ]]></description>
      <guid>https://nrc.nl/nieuws/2024/08/09/laagvliegers-a4862237</guid>
      <pubDate>Fri, 9 Aug 2024 06:44:40 +00:00</pubDate>
    </item>
    <item>
      <title><![CDATA[
		Dichtbij
	]]></title>
      <description><![CDATA[Een jonge moeder met zoon van 12 of 13 komt onze winkel binnen. Op zijn T-shirt staat een Oekraïense tekst. Ik ken beiden al een tijdje, ze zijn gevlucht uit Oekraïne. De moeder spreekt al goed Nederlands. Vanachter de toonbank vraag ik de jongen wat op zijn shirt staat. Hij zwijgt en staart naar de grond. Verstaat hij me, vraag ik zijn moeder. Ja. Is het een voetballer, probeer ik. De jongen zwijgt. Zijn moeder: „Hij mist zijn vader, al twee jaar …” Ik probeer nog een vraag. Maar hij blijft zwijgen. Ineens is de oorlog in Oekraïne, hier voor de toonbank, heel dichtbij. ]]></description>
      <guid>https://nrc.nl/nieuws/2024/08/08/dichtbij-a4862077</guid>
      <pubDate>Thu, 8 Aug 2024 06:44:41 +00:00</pubDate>
    </item>
    <item>
      <title><![CDATA[
		Toffie
	]]></title>
      <description><![CDATA[Tanzania, tussen de middag. Mijn lokale collega en ik stappen een lunchrestaurant binnen. We worden welkom geheten door een ‘tea boy’, een ober met een grote theepot aan een riem om zijn schouder. Hij begeleidt ons naar een tafel en vraagt of we thee willen. „Heb je ook koffie?” vraag ik, en dat heeft hij. Mijn collega wil ook koffie en even later komt de ober terug met potjes oploskoffie, suiker en poedermelk. Hij schept van alle drie flink wat in onze bekers. Die hij daarna vult met hete thee uit zijn pot. ]]></description>
      <guid>https://nrc.nl/nieuws/2024/08/07/toffie-a4861948</guid>
      <pubDate>Wed, 7 Aug 2024 06:44:41 +00:00</pubDate>
    </item>
    <item>
      <title><![CDATA[
		Tatoeages
	]]></title>
      <description><![CDATA[Na een operatie had ik enige tijd extra verzorging nodig. De dames die mij die morgen uit bed haalden waren zeer verschillend. De één, moslima, was van top tot teen met kleding bedekt. De ander was van top tot teen getatoeëerd: „Ja het was een verslaving.” Ik zei dat ik ook twee tatoeages had: „Je raadt nooit waar.” De dames keken elkaar aan: „Euhh.” Dan vertel ik dat mijn wenkbrauwen getatoeëerd zijn. Ze konden er hartelijk om lachen. Ik bespeurde enige opluchting. ]]></description>
      <guid>https://nrc.nl/nieuws/2024/08/06/tatoeages-a4861845</guid>
      <pubDate>Tue, 6 Aug 2024 06:44:41 +00:00</pubDate>
    </item>
    <item>
      <title><![CDATA[
		Tweede oer-ikje
	]]></title>
      <description><![CDATA[Hebban olla vogala moge dan het oer-ikje zijn, mijn familie dingt naar plaats twee met onze domme-dommes. Die werden sinds 1985 gepubliceerd in onze maandelijkse familiekrant. Onze oer domme-domme verscheen in aflevering 1. Mijn moeder zat in haar naaikamer, klassieke muziek op de radio en in het kamertje ernaast lag haar kleinkind voor een middagdutje. Mijn moeder hoorde haar eerst mompelen: „Domme domme, is hier gunkel” (donker). Maar toen op de radio een sopraan een aria van Richard Wagner inzette, riep ze luid: „Oma! Niet zinge!” ]]></description>
      <guid>https://nrc.nl/nieuws/2024/08/05/tweede-oer-ikje-a4861720</guid>
      <pubDate>Mon, 5 Aug 2024 06:44:42 +00:00</pubDate>
    </item>
    <item>
      <title><![CDATA[
		Dek 3
	]]></title>
      <description><![CDATA[Alaska, Endicott Arm. Cruiseship Queen Elizabeth. Tijdens mijn dagelijkse ochtendwandeling op dek 3 loopt een man me tegemoet. Terwijl hij me passeert, laat hij meerdere scheten. Verbijsterd kijk ik hem na. Dan komt er een jogger aan, ze ziet mijn geschokte gezicht, barst in lachen uit, wijst over de reling en zegt: „No, not him, but her!” En daar, pal naast het schip, komt een gigantische Humpback whale omhoog. ]]></description>
      <guid>https://nrc.nl/nieuws/2024/08/03/dek-3-a4861618</guid>
      <pubDate>Sat, 3 Aug 2024 06:44:42 +00:00</pubDate>
    </item>
    <item>
      <title><![CDATA[
		Fijntjes snijden
	]]></title>
      <description><![CDATA[„Fijntjes?” vraagt de nieuwe toonbankbediende. Hij legt het bolletje truffelsalami, waar ik zonet om vroeg, op de snijmachine. „Graag”, zeg ik. „Liefst zonder vingertopjes.” Een grapje waar de vorige bediende steevast om lachte. Deze niet. Hij snijdt de plakjes als een bezetene, en kwakt ze in een potje op de toonbank. „Nog iets?” snauwt hij. Drie worsten, droog, vraag ik verbouwereerd. Hij pakt een mes en betast de worsten die achter hem hangen. Pas dan zie ik het. Zijn linkerhand telt slechts vier vingers. Een stompje fungeert als middelvinger. ]]></description>
      <guid>https://nrc.nl/nieuws/2024/08/02/fijntjes-snijden-a4861500</guid>
      <pubDate>Fri, 2 Aug 2024 06:44:42 +00:00</pubDate>
    </item>
    <item>
      <title><![CDATA[
		Beet
	]]></title>
      <description><![CDATA[Ik zorg in mijn eentje voor de katten van mijn vakantievierende zoon en snoei daar ook wat planten in de tuin. ’s Avonds laat ontdek ik een teek op mijn rug. Ik kan er net niet bij. Wie kan helpen? De buren slapen al. Bij het politiebureau, waar licht brandt, wordt niet opengedaan. De shoarmazaakbaas aan de overkant schudt angstig nee na mijn uitleg. Drie rokende jongeren bij een auto willen wel helpen. Ik sjor mijn T-shirt omhoog. Met mijn tekentang en de mobiel-zaklamp trekken ze professioneel het beest uit mijn lijf. Ze hadden ervaring – met hun hond. ]]></description>
      <guid>https://nrc.nl/nieuws/2024/08/01/beet-a4861396</guid>
      <pubDate>Thu, 1 Aug 2024 06:44:43 +00:00</pubDate>
    </item>
  </channel>
</rss>
