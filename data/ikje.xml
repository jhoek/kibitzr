<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[Hondengesprek]]></title>
      <description><![CDATA[Op het dek van de veerboot naar Vlieland vraagt een klein meisje of ze de hond van een vrouw mag aaien. Ze zegt dat ze thuis ook twee honden hebben en dat ze dus weet hoe het moet. Het mag, en al aaiend ontspint zich een gesprekje. Zij is vijf, de hond is vier en het is een labradoodle. De vrouw vraagt aan het kind wat voor honden zij heeft. Het meisje denkt diep na, fronst haar voorhoofd en zegt dan heel serieus: „De ene weet ik niet, maar de andere is een coronahond.” ]]></description>
      <guid>https://nrc.nl/nieuws/2025/08/05/hondengesprek-a4902124</guid>
      <pubDate>Tue, 5 Aug 2025 06:53:17 +0000</pubDate>
    </item>
    <item>
      <title><![CDATA[Wegwijzing]]></title>
      <description><![CDATA[Aan het eind van de afgelegen gang met artsenkamers is de kamer die ik deel met collega-onderzoekers. We vinden inloop gezellig, dus hebben de deur vaak open staan. Een ouder echtpaar, met de afspraakbrief in de hand, maakt hier gebruik van. Ik bekijk hun brief en geef toe dat de weg niet duidelijk aangegeven is. Na hen de juiste richting te hebben gewezen, stelt de man zijn vrouw liefdevol gerust: „Geen zorgen, de wegwijzing blijft vandaag het enige wat niet klopt.” Arm in arm lopen ze verder naar de afdeling cardiologie. ]]></description>
      <guid>https://nrc.nl/nieuws/2025/08/04/wegwijzing-a4902035</guid>
      <pubDate>Mon, 4 Aug 2025 06:53:18 +0000</pubDate>
    </item>
    <item>
      <title><![CDATA[Huisvlijt]]></title>
      <description><![CDATA[Door een zeer stomme fout mijnerzijds ziet de houten vloer in de woonkamer er slecht uit. Ik had namelijk een heerlijk sopje over met natuurazijn en pakte dit stuk vloer nog even mee in de gauwigheid. De man van het parketbedrijf komt kijken. Ik wijs hem op de brede donkere strepen, het desastreuze gevolg van mijn huisvlijt. Met spanning wacht ik zijn, ongetwijfeld vernietigende, oordeel af. Het enige wat hij zegt is: „Mevrouw, wat een scheve banen, u dweilt echt heel slordig.” ]]></description>
      <guid>https://nrc.nl/nieuws/2025/08/02/huisvlijt-a4901962</guid>
      <pubDate>Sat, 2 Aug 2025 06:53:18 +0000</pubDate>
    </item>
    <item>
      <title><![CDATA[Veters]]></title>
      <description><![CDATA[Mijn vader kan zijn veters niet meer strikken. „Ik word er gek van”, moppert hij. „Dat geknoei met die handen.” Ik kniel voor hem neer. Niet voor het eerst, niet voor het laatst. Zijn schoenen wiebelen een beetje terwijl ik de lussen maak. „Zo!”, zeg ik luchtig. „Een dubbele knoop, dan blijft het zitten.” Hij kijkt naar mijn hoofd, zwijgt even, en aait dan met een onvaste hand over mijn haar. „Vroeger deed ik dat bij jou.” We lachen. En slikken. Het is niets. En het is alles. ]]></description>
      <guid>https://nrc.nl/nieuws/2025/08/01/veters-a4901849</guid>
      <pubDate>Fri, 1 Aug 2025 06:53:18 +0000</pubDate>
    </item>
    <item>
      <title><![CDATA[Oorlogsschip]]></title>
      <description><![CDATA[Net terug uit Afrika is mijn man opgenomen in het ziekenhuis met een wondinfectie aan zijn been. Zijn verwondingen moet hij nauwkeurig beschrijven. Ook een flinke plek aan zijn arm, veroorzaakt door een Portugees oorlogsschip, een soort kwal, moet hij verklaren. Na een half uur komt de zuster die de rapportage verwerkt vragen: „Sorry, bent u nou echt door een oorlogsschip aangevallen?” ]]></description>
      <guid>https://nrc.nl/nieuws/2025/07/31/oorlogsschip-a4901743</guid>
      <pubDate>Thu, 31 Jul 2025 06:53:18 +0000</pubDate>
    </item>
    <item>
      <title><![CDATA[Gehuil]]></title>
      <description><![CDATA[Ik luister regelmatig naar het nummer ‘Weet je waarom ik huil’ van de Zangeres Zonder Naam. Het nummer is zo schmierend, dat ik ervan geniet. Volume op luid en uit volle borst mee zingen: „Angst en pijn zal altijd bij me zijn”, et cetera. Op een gegeven moment lig er een briefje van mijn bovenbuurman in de bus. „Beste Fred, weet je waarom ik huil?” Als ik het nummer nu opzet is het zachtjes, net als mijn meezingen. ]]></description>
      <guid>https://nrc.nl/nieuws/2025/07/30/gehuil-a4901639</guid>
      <pubDate>Wed, 30 Jul 2025 06:53:18 +0000</pubDate>
    </item>
    <item>
      <title><![CDATA[wifi]]></title>
      <description><![CDATA[In een archeologisch museum in Ecuador loop ik zoals wel vaker sneller door de tentoonstellingsruimten dan mijn vrouw. Ik bewonder de tuinen van het museum nog even en keer terug naar de centrale hal. Van mijn vrouw is nergens een spoor te bekennen. Uiteindelijk informeer ik voorzichtig bij de kaartverkoopster: „Have you seen my wife?” Haar antwoord is even helder als gedecideerd: „Yes, here is the QR code for the WiFi.” ]]></description>
      <guid>https://nrc.nl/nieuws/2025/07/29/wifi-a4901514</guid>
      <pubDate>Tue, 29 Jul 2025 06:53:19 +0000</pubDate>
    </item>
    <item>
      <title><![CDATA[kip en ei]]></title>
      <description><![CDATA[Tijdens de vakantie passen vrienden op ons huis en dieren. Hun jonge kleindochters komen langs, die zich uitstekend buiten vermaken. Vooral de kippen hebben hun interesse. Wel tien keer gaan ze kijken of er al eitjes zijn. Aan het eind van de middag hebben ze succes, drie witte krieleitjes en één groot bruin ei. Als ze het afwijkende ei zien is het hen direct duidelijk: dit is het ei van de haan. ]]></description>
      <guid>https://nrc.nl/nieuws/2025/07/28/kip-en-ei-a4901420</guid>
      <pubDate>Mon, 28 Jul 2025 06:53:19 +0000</pubDate>
    </item>
    <item>
      <title><![CDATA[lezen]]></title>
      <description><![CDATA[Tijdens mijn rijexamen zei de examinator: „Je moet er bij Sloterdijk zo af.” Ik gaf een bevestigend „hmm”, want ik was erg zenuwachtig en had van tevoren aangegeven dat ik liever niet wilde praten, omdat ik me zo het beste kon concentreren. Des te meer verbaasde het me toen hij na een paar minuten stilte vroeg: „Lees je nog wel eens?” Ik vertelde haastig dat ik op dat moment bezig was in het nieuwste boek van Herman Koch, en dat ik het tot nu toe wel zou aanraden. „Nee, ik bedoel: lees je nog wel eens de verkeersborden? Je hebt de afslag gemist.” ]]></description>
      <guid>https://nrc.nl/nieuws/2025/07/26/lezen-a4901340</guid>
      <pubDate>Sat, 26 Jul 2025 06:53:19 +0000</pubDate>
    </item>
    <item>
      <title><![CDATA[Kinderbrommer]]></title>
      <description><![CDATA[„Ik wil een fatbike.” Al maanden hamert onze puberdochter bij ons op de noodzaak om haar stomme fiets in te ruilen voor een fatbike. Na weer een heftige discussie vraag ik me hardop af waarom ze dat ding niet gewoon een kinderbrommer noemen. Dat dekt veel beter de lading en klinkt een stuk minder cool. Ik zie haar gezicht betrekken. Sindsdien noemen we thuis de fatbike steevast kinderbrommer en het lijkt te werken: de interesse van onze dochter om er zelf een te hebben is flink afgenomen. Ze heeft het er nauwelijks nog over. Nadeel van deze aanpak: nu heeft ze haar zinnen op een scooter gezet. ]]></description>
      <guid>https://nrc.nl/nieuws/2025/07/25/kinderbrommer-a4901214</guid>
      <pubDate>Fri, 25 Jul 2025 06:53:20 +0000</pubDate>
    </item>
  </channel>
</rss>
