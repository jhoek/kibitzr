<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		Bijna
	]]></title>
      <description><![CDATA[Vanwege een in Rotterdam voorrang gegeven goederentrein vertrekt de intercity naar Leeuwarden met vertraging. Hij begint vervolgens relatief langzaam aan zijn lange reis. Na enige tijd remt de trein zelfs wat af. Ik zie het perron van Rotterdam-Noord en vraag me af of we hier soms gaan stoppen. Via de boordomroep spreekt de hoofdconducteur echter: „Dit is Rotterdam Alexander.” Waarna het even stil is. Dan zegt dezelfde stem: „Bijna.” ]]></description>
      <guid>https://nrc.nl/nieuws/2024/10/24/bijna-a4870414</guid>
      <pubDate>Thu, 24 Oct 2024 06:46:36 +00:00</pubDate>
    </item>
    <item>
      <title><![CDATA[
		Stiltecoupé
	]]></title>
      <description><![CDATA[In de eersteklascoupé praat een ouder, wat kakkineus echtpaar uitgebreid na over hun bezoek aan het Concertgebouw en over waar ze hadden kunnen gaan eten. Opeens zegt de man: „Waarom krijgen we eigenlijk geen annonces over de stations waar we halt houden?” „Ik denk” zegt de vrouw, „omdat dit een stiltecoupé is. Daar doen ze dat niet.” ]]></description>
      <guid>https://nrc.nl/nieuws/2024/10/23/stiltecoupe-a4870270</guid>
      <pubDate>Wed, 23 Oct 2024 06:46:36 +00:00</pubDate>
    </item>
    <item>
      <title><![CDATA[
		Gendertwijfel
	]]></title>
      <description><![CDATA[Uit de behandelkamer van de dierenarts komt een meisje van een jaar of zeven gelopen, gevolgd door haar moeder. Ze grijnst van oor tot oor; moeder kijkt wat bezorgd. De reismand houdt ze stevig vast. Vanachter het getraliede deurtje kijkt een grijswitte kat me aan. „Wat is ie mooi,” zeg ik tegen haar. „We dachten dat het een jongen was, maar het is een meisje,” vertelt ze. „Maar dat maakt eigenlijk niet uit, toch?” vraag ik. „Het is veel leuker,” straalt ze. „Over een paar weken krijgen we kittens.” ]]></description>
      <guid>https://nrc.nl/nieuws/2024/10/22/gendertwijfel-a4870094</guid>
      <pubDate>Tue, 22 Oct 2024 06:46:37 +00:00</pubDate>
    </item>
    <item>
      <title><![CDATA[
		Goudvis
	]]></title>
      <description><![CDATA[Zoon, student, belt mij: „Hoi mam, hoe is het? O, wacht heel even.” *Geruis op de lijn.* „He man, wat doe jij hier en waarom heb je een goudvis bij je?” Andere stem: „Ja man, gister heeft mijn huisgenoot de goudvis van zijn clubgenoot opgegeten en nu moet ik een nieuwe brengen.” Zoon weer: „Chill man, zie je. Later.” „Ha mam, wat zei je?” ]]></description>
      <guid>https://nrc.nl/nieuws/2024/10/21/goudvis-a4869981</guid>
      <pubDate>Mon, 21 Oct 2024 06:46:38 +00:00</pubDate>
    </item>
    <item>
      <title><![CDATA[
		Libido
	]]></title>
      <description><![CDATA[Je maakt jezelf wijs dat studenten ieder jaar jonger worden. Zelf voel je je nog steeds levendig en het contact met twintigers op de universiteit laat je in de waan dat ‘de ouderen’ nog ver weg zijn. Tot je ineens geconfronteerd wordt met de ideeën van de jeugd over ouderdom. Zoals wanneer een studente bij een tentamen over complexe medicatie opschrijft: „Dit middel veroorzaakt een forse daling van het libido, maar dat is niet erg want de patiënt is al 58.” ]]></description>
      <guid>https://nrc.nl/nieuws/2024/10/19/libido-a4869895</guid>
      <pubDate>Sat, 19 Oct 2024 06:46:38 +00:00</pubDate>
    </item>
    <item>
      <title><![CDATA[
		Geen geld
	]]></title>
      <description><![CDATA[In de vroege ochtend parkeer ik mijn fiets in de fietsenkelder aan de Zuidas. In pak loop ik gehaast de fietsenstalling uit. Bovenaan de roltrap staat een man met gescheurde kleding en een winkelkar vol oude Albert Heijn-tassen. Terwijl ik hem passeer, vraagt hij vriendelijk of ik toevallig wat geld kan missen. Ik kijk hem aan en zeg dat ik helaas geen geld bij me heb. Ik loop door. Het is even stil, waarop ik achter mij hoor: „Dan hebben wij tóch nog íéts gemeen!” ]]></description>
      <guid>https://nrc.nl/nieuws/2024/10/18/geen-geld-a4869737</guid>
      <pubDate>Fri, 18 Oct 2024 06:46:39 +00:00</pubDate>
    </item>
    <item>
      <title><![CDATA[
		Niet roken
	]]></title>
      <description><![CDATA[Nog een kwartier voor mijn trein vertrekt, dus ik kan nog wel even koffie halen. Terwijl ik op mijn bestelling wacht vraagt de vrouw achter mij aan het personeel: „Verkopen jullie nog aanstekers?” Zij krijgt als antwoord dat dit niet meer het geval is. „O”, zegt de vrouw, „en je kunt ook al nergens meer sigaretten kopen.” De verkoopster verwijst naar een winkel op het stationsplein. Maar dat is voor haar klant duidelijk te ver. Opgeruimd vervolgt de vrouw: „Nou ja, je gaat er ook niet dood aan als je niet kunt roken.” ]]></description>
      <guid>https://nrc.nl/nieuws/2024/10/17/niet-roken-a4869617</guid>
      <pubDate>Thu, 17 Oct 2024 06:46:39 +00:00</pubDate>
    </item>
    <item>
      <title><![CDATA[
		Zwaaien
	]]></title>
      <description><![CDATA[Het is woensdag en we wandelen hand in hand naar school. Mijn kleinzoon van 7 vraagt of ik wil zwaaien voor het raam van zijn klas want dat vindt hij zo fijn. Zijn ouders doen dat niet meer zegt hij. Hij loopt de school in en ik ga naar het raam van zijn klaslokaal en sta daar als enige. De klas stroomt vol met pratende kinderen. Ik zie mijn kleinzoon niet totdat een meisje in de klas keihard roept „van wie is die oma?” ]]></description>
      <guid>https://nrc.nl/nieuws/2024/10/16/zwaaien-a4869439</guid>
      <pubDate>Wed, 16 Oct 2024 06:46:39 +00:00</pubDate>
    </item>
    <item>
      <title><![CDATA[
		Radiostoring
	]]></title>
      <description><![CDATA[Ik luister vanmorgen naar NPO Klassiek. Krantje erbij. Helaas, mijn luisterplezier wordt danig verstoord. Ik baal, van het constant wegvallen van de zender. Dab+ is tot nu toe geen succes hier in huis. We hebben al veel zelf geprobeerd. Antenne verlengen, verkorten, radio verplaatst, maar niks helpt. Ik ga online op zoek naar verbetertips. Het is geen uniek probleem. Het blijkt een veel voorkomende irritatie. Mijn zoektocht levert, naast mogelijke oorzaken, ook 7 tips op. Ik lees ze serieus door, tot tip 6: ‘Richt uw antenne goed af’. ]]></description>
      <guid>https://nrc.nl/nieuws/2024/10/15/radiostoring-a4869310</guid>
      <pubDate>Tue, 15 Oct 2024 06:46:40 +00:00</pubDate>
    </item>
    <item>
      <title><![CDATA[
		Houden van
	]]></title>
      <description><![CDATA[Bij de delicatessenwinkel wacht ik naast een man voor de vitrine met borrelhapjes. Hij praat tegen de vrouw naast hem over zijn aanstaande ex. „Thérèse houdt niet meer van me”, klaagt hij. „Nu wil ze de rode cabrio hebben, terwijl ze niet eens van open auto’s houdt. Ze krijgt er een stijve nek van.” De vrouw knikt begrijpend. Hij is aan de beurt en bestelt groene olijven. „Met peterselie of koriander?”, vraagt de winkeldame. Met zichtbaar plezier antwoordt hij: „Koriander”. Hij kijkt naar de vrouw naast hem en zegt zachtjes: „Dáár houdt ze ook niet van.” ]]></description>
      <guid>https://nrc.nl/nieuws/2024/10/14/houden-van-a4869186</guid>
      <pubDate>Mon, 14 Oct 2024 06:46:40 +00:00</pubDate>
    </item>
  </channel>
</rss>
