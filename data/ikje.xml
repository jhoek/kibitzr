<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		Fout parkeren
	]]></title>
      <description><![CDATA[In onze straat met een eeuwig overschot aan blik is parkeren lastig. In de buurt-app wordt gewaarschuwd voor handhavers die aanbellen met de boodschap dat de auto niet op de stoep geparkeerd mag worden. Dit naar aanleiding van klachten uit de straat. In de app vraagt men zich af wie geklaagd heeft en waarom die niet eerst het gesprek aanging. De volgende dag vertelt een straatgenoot mij: „Agnes heeft geklaagd. Ze zegt in de app van niet, maar ik weet dat zij het is.” Nieuwsgierig vraag ik: „Waar woont Agnes?” Hij antwoordt: „Agnes is mijn vrouw.” ]]></description>
      <guid>https://nrc.nl/nieuws/2024/10/10/fout-parkeren-a4868785</guid>
      <pubDate>Thu, 10 Oct 2024 06:46:32 +00:00</pubDate>
    </item>
    <item>
      <title><![CDATA[
		Bandshirt
	]]></title>
      <description><![CDATA[Terwijl ik wacht bij de deur van mijn lokaal, komt er een stroom pubers door de gang. Omdat muziek generaties overstijgt, spreek ik leerlingen die een shirt aan hebben van een artiest, vaak even aan. Van Metallica tot Taylor Swift, alles is goed. Die verbinding maakt mijn vak als docent extra leuk. Een meisje met blauwe haren en piercings loopt voorbij in een t-shirt met de bekende Rolling Stones-tong erop. Ik kijk goedkeurend. Als ik mijn duim opsteek en „goed shirt” zeg, lacht ze naar me. „Gekregen van mijn vader, die is echt helemaal gek van The Beatles”. ]]></description>
      <guid>https://nrc.nl/nieuws/2024/10/09/bandshirt-a4868613</guid>
      <pubDate>Wed, 9 Oct 2024 06:46:33 +00:00</pubDate>
    </item>
    <item>
      <title><![CDATA[
		Straattaal
	]]></title>
      <description><![CDATA[Onze oudste kleindochters (van 9 en 11 jaar) pikken regelmatig wat op van de straattaal. ‘Bro’ is zo’n woord dat ze momenteel graag gebruiken. De jongste van de twee begroette ook haar oma met „hé bro!” De oudste weet niet zeker of dat wel gepast is voor een oma. Maar na enig overleg zijn ze er uit. Op het schoolplein wordt oma nu aan een vriendin voorgesteld als „o, dat is m’n broma. Hai broma!” ]]></description>
      <guid>https://nrc.nl/nieuws/2024/10/08/straattaal-a4868479</guid>
      <pubDate>Tue, 8 Oct 2024 06:46:33 +00:00</pubDate>
    </item>
    <item>
      <title><![CDATA[
		Liftgesprek
	]]></title>
      <description><![CDATA[In de lift van een groot kantoorgebouw stap ik in bij een oudere man en een klein meisje. Het meisje kijkt naar me en zegt: „We gaan héél hoog, naar de lucht.” Ik glimlach en knik. De man naast haar – waarschijnlijk haar opa – kijkt me aan en zegt met een knipoog: „Ik hoop dat het niet te hoog is.” We stappen uit op de hoogste verdieping. Het meisje kijkt uit over de stad en zegt verwonderd: „We zijn bijna in de hemel." Haar opa glimlacht en fluistert: „Maar we blijven nog even hier.” ]]></description>
      <guid>https://nrc.nl/nieuws/2024/10/07/liftgesprek-a4868368</guid>
      <pubDate>Mon, 7 Oct 2024 06:46:33 +00:00</pubDate>
    </item>
    <item>
      <title><![CDATA[
		Eigenwijs
	]]></title>
      <description><![CDATA[Woensdag is de Kinderboekenweek begonnen. Het thema is ‘Lekker eigenwijs!’. De juf heeft gevraagd of iedereen die dag ‘eigenwijs’ gekleed wil komen. Verschillende sokken aan, of een gekke hoofdband. Ik stel dit voor aan mijn dochter Ivy. Waarop ze antwoordt: „Nee dat doe ik niet, ik wil mijn zwarte maillot, met zwarte rok en rood shirt aan. Ik wil niet eigenwijs zijn….” ]]></description>
      <guid>https://nrc.nl/nieuws/2024/10/05/eigenwijs-a4868256</guid>
      <pubDate>Sat, 5 Oct 2024 06:46:33 +00:00</pubDate>
    </item>
    <item>
      <title><![CDATA[
		Skater
	]]></title>
      <description><![CDATA[Aan het begin van het schooljaar proberen mijn leerlingen altijd een beetje te peilen wat voor docent ze voor de klas hebben. Een leerling uit 4 havo komt na de les naar me toe en zegt: „Mevrouw, bent u een skater? U ziet er een beetje uit als een skater.” „Nee, helaas”, zeg ik, „ik had graag een skater willen zijn, maar ik kan absoluut niet skaten.” Die avond tijdens mijn voetbaltraining verdraai ik mijn knie, waardoor ik de volgende dag met krukken op school rondloop. Ik kom dezelfde leerling tegen. Grijnzend zegt hij: „Ah, ik zie het al: zeker geprobeerd te skaten.” ]]></description>
      <guid>https://nrc.nl/nieuws/2024/10/04/skater-a4868114</guid>
      <pubDate>Fri, 4 Oct 2024 06:46:34 +00:00</pubDate>
    </item>
    <item>
      <title><![CDATA[
		Autocorroleance
	]]></title>
      <description><![CDATA[Mijn man is overleden en ik ontvang veel lieve reacties. Sommige zijn handgeschreven brieven en kaarten. Er worden bloemen bezorgd met geprinte kaartjes eraan. Ook komen er e-reacties binnen: mails, messenger-berichten en whatsappjes. De laatste categorie vormt een bron van vermaak vanwege de autocorrect. Ik kan in mijn diepste verdriet toch erg genieten van taalfouten door de techniek. Mensen slaan de handen ineen: „Gecoördineerd met dit verlies!” Ze hebben het er samen over: „Wat erg, geconverseerd!” En ze checken even of het wel klopt: „Afschuwelijk... Gecontroleerd.” ]]></description>
      <guid>https://nrc.nl/nieuws/2024/10/03/autocorroleance-a4867996</guid>
      <pubDate>Thu, 3 Oct 2024 06:46:34 +00:00</pubDate>
    </item>
    <item>
      <title><![CDATA[
		Gehinnik
	]]></title>
      <description><![CDATA[Elke zondag haal ik moeder op. Ze zegt geen woord, laat zich gewillig een jas aandoen, en volgt. We verlaten het domein door een opening in de haag, nemen altijd dezelfde weg. Ze weigert een hand, een arm, ze loopt alleen. Ze sloft vooral. Stof danst om haar voeten. Ze heeft geen oog voor slangenkruid of klaprozen, niet voor de kever die ons kruist, alleen voor de punten van haar schoenen. Bij de omheinde weide houdt ze halt en wacht. Het duurt nooit lang. Ze heft beide armen, reikt naar iets of iemand en begint dan in de lucht te strelen. De wei is zoals altijd leeg. Maar ik zou zweren dat ik snuiven, blazen en zelfs zacht gehinnik hoor. ]]></description>
      <guid>https://nrc.nl/nieuws/2024/10/02/gehinnik-a4867829</guid>
      <pubDate>Wed, 2 Oct 2024 06:46:34 +00:00</pubDate>
    </item>
    <item>
      <title><![CDATA[
		Naar boven
	]]></title>
      <description><![CDATA[Omdat we niet van tevoren kunnen inschatten hoe lang onze vader nog in leven blijft, hebben we de offerte toch maar aangevraagd. Zijn falende hart pompt onvoldoende om hem op eigen kracht boven te krijgen. Een begripvolle vertegenwoordiger komt langs, bekijkt met zijn timmermansoog de trap, laat zijn meetlint het werk doen en vertrekt weer. De productie van de traplift wordt meteen in gang gezet. Levertijd twee weken. Twee dagen later sluit onze pa zijn ogen voorgoed. Verdrietig bel ik de firma op om de opdracht te annuleren. „Mag ik vragen wat de reden is?”, vraagt de stem aan de telefoon. „Mijn pa heeft voor een andere lift gekozen,” zeg ik. ]]></description>
      <guid>https://nrc.nl/nieuws/2024/10/01/naar-boven-a4867683</guid>
      <pubDate>Tue, 1 Oct 2024 06:46:34 +00:00</pubDate>
    </item>
    <item>
      <title><![CDATA[
		Alleen
	]]></title>
      <description><![CDATA[Op een vrolijke zaterdagmiddag liep ik een bekende Utrechtse boekwinkel binnen. Vlak voor mij liep een echtpaar met een groot aantal ervaringsjaren; zij leidde de optocht, hij sjokte er achteraan. Tegelijkertijd hoorde ik een medewerker van de winkel aan zijn collega vragen: „Hebben wij Alleen op de wereld?” Waarop ik de man voor mij binnensmonds hoorde meesmuilen: „Ja, die loopt hier voor mij.” ]]></description>
      <guid>https://nrc.nl/nieuws/2024/09/30/alleen-a4867582</guid>
      <pubDate>Mon, 30 Sep 2024 06:46:34 +00:00</pubDate>
    </item>
  </channel>
</rss>
