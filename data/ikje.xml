<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		Schoffies
	]]></title>
      <description><![CDATA[Ik loop op een doordeweekse dag op straat in het centrum van Rotterdam en hoor daar vier schoffies met elkaar praten. De grootste tegen een van zijn klasgenoten: „Ik moet om één uur op school zijn, ga je met me mee of blijf je hier met hun?” Waarop een andere vriend laconiek opmerkt: „Ik zou maar meegaan, want het is ‘met hen’.” ]]></description>
      <guid>https://nrc.nl/nieuws/2024/09/12/schoffies-a4865399</guid>
      <pubDate>Thu, 12 Sep 2024 06:45:37 +00:00</pubDate>
    </item>
    <item>
      <title><![CDATA[
		JOMO
	]]></title>
      <description><![CDATA[Na afloop van een muziekrepetitie praat ik wat bij met de jongere leden. We hebben het onder andere over sociale media. Ik leg uit dat ik dat niet meer heb en in plaats van last te hebben van FOMO (Fear Of Missing Out), geniet ik van JOMO (Joy Of Missing Out). Één van de jongelui kijkt me even vragend aan en reageert: „Nog nooit van gehoord. Hoe werkt die app?” ]]></description>
      <guid>https://nrc.nl/nieuws/2024/09/11/jomo-a4865219</guid>
      <pubDate>Wed, 11 Sep 2024 06:45:37 +00:00</pubDate>
    </item>
    <item>
      <title><![CDATA[
		Op zoek
	]]></title>
      <description><![CDATA[Toen mijn broertje nog echt ‘mijn broertje’ was, haalde hij voortdurend kattenkwaad uit op de basisschool. Een streng christelijke school welteverstaan. Als er een dag was dat hij niet met modder had gegooid, dan spijbelde hij. De school lag in een prachtige bosrijke omgeving, en hij besloot met kameraden de omgeving buiten het schoolplein te verkennen. Een uur later werden ze opgewacht door een groepje leraren. Mijn broertje verdedigde zich: „U begrijpt het niet mevrouw.” De juf keek hem vragend aan. „Wij zijn op zoek naar God”. ]]></description>
      <guid>https://nrc.nl/nieuws/2024/09/10/op-zoek-a4865053</guid>
      <pubDate>Tue, 10 Sep 2024 06:45:37 +00:00</pubDate>
    </item>
    <item>
      <title><![CDATA[
		Rookvraag
	]]></title>
      <description><![CDATA[Nachtwinkels mogen geen sigaretten meer verkopen in Amsterdam. In nood stap ik een coffeeshop binnen met mijn rookvraag. Daar krijg ik ook nul op rekest. Ik verzucht dat wiet wel te koop is en rookwaren niet meer. De verkoper fluistert mij dan op samenzweerderige toon een adres toe waar ik sigaretten kan scoren. Twee kilometer lopen. De wereld op zijn kop. ]]></description>
      <guid>https://nrc.nl/nieuws/2024/09/09/rookvraag-a4864946</guid>
      <pubDate>Mon, 9 Sep 2024 06:45:38 +00:00</pubDate>
    </item>
    <item>
      <title><![CDATA[
		Het liep hoog op
	]]></title>
      <description><![CDATA[Mijn man (75) woont sinds een maand of tien in een verzorgingshuis voor mensen met dementie. Zoals iedere morgen open ik Caren, het digitale zorgdossier: „ALARM. Mijnheer heeft zich gisteravond ernstig misdragen. Hij weigerde voor het slapen gaan zijn gebit uit te doen. En hij bleef bij zijn weigering. Zijn gebit ging er NIET uit. Het liep hoog op. Hij maakte de verzorgster uit voor „stomme trut” en zette haar de kamer uit.” Ik heb maar even gebeld om te zeggen dat mijnheer nog altijd in het bezit is van al zijn tanden en kiezen. ]]></description>
      <guid>https://nrc.nl/nieuws/2024/09/07/het-liep-hoog-op-a4864862</guid>
      <pubDate>Sat, 7 Sep 2024 06:45:38 +00:00</pubDate>
    </item>
    <item>
      <title><![CDATA[
		Spelling
	]]></title>
      <description><![CDATA[In de eerste les Nederlands met mijn nieuwe brugklas buigen we ons over de vraag: is het ‘de verblinde bestuurder’ of ‘de verblindde bestuurder’? Ze mogen hun vinger opsteken om te stemmen voor ‘de verblinde bestuurder’, met één d. Het is stil en alle vingers blijven omlaag. Totdat één jongetje aarzelend z’n vinger opsteekt. Als vervolgens blijkt dat hij het als enige goed heeft, is hij natuurlijk de held van de dag. Na de les komt hij naar me toe: „Mevrouw, ik wilde even zeggen dat ik dyslectisch ben.” ]]></description>
      <guid>https://nrc.nl/nieuws/2024/09/06/spelling-a4864753</guid>
      <pubDate>Fri, 6 Sep 2024 06:45:39 +00:00</pubDate>
    </item>
    <item>
      <title><![CDATA[
		Gezegende reis
	]]></title>
      <description><![CDATA[Mijn twee dochters vertrokken naar Indonesië om daar samen rond te reizen. Ik weet, ze lopen niet in zeven sloten tegelijk. En via Polar Steps kan ik met ze meereizen. Maar toch, toen na het bericht „geland in Jakarta!” verdere updates uitbleven, begon het bij mij wat te broeien. In mijn hoofd speelden zich allerhande desastreuze scenario’s af. Ik ben niet gelovig, toch deed ik hardop een smeekbede: „Hou ze veilig en laat ze mij een teken geven.” Een paar minuten later komt een appje van mijn oudste dochter binnen: „de paus reed net voorbij.” ]]></description>
      <guid>https://nrc.nl/nieuws/2024/09/05/gezegende-reis-a4864651</guid>
      <pubDate>Thu, 5 Sep 2024 06:45:39 +00:00</pubDate>
    </item>
    <item>
      <title><![CDATA[
		Oude golfset
	]]></title>
      <description><![CDATA[ Wegens overcompleet bied ik mijn oude golfset aan in een streekblaadje ‘Ter overname: tas met complete golfset, inclusief driver, houten, ijzers en putter.’ Er komt een man kijken en hij vertelt ondertussen uitgebreid dat zijn zoontje dol is op vogeltjes en er graag een wil hebben. Dan ziet hij mijn uitrusting en zegt: „Maar daar kom ik niet voor! Ik wil een puttertje voor mijn zoon!” ]]></description>
      <guid>https://nrc.nl/nieuws/2024/09/04/oude-golfset-a4864508</guid>
      <pubDate>Wed, 4 Sep 2024 06:45:39 +00:00</pubDate>
    </item>
    <item>
      <title><![CDATA[
		Gronings adres
	]]></title>
      <description><![CDATA[Op de Groninger Grote Markt vraagt een hoogblonde dame : „Entschuldigen Sie, sprechen Sie Deutsch?” Ik steek diskreet een vingertje op: „Hallo, hier.” Haar dochter is student, en woont in Söfiusstraße, zegt ze. Ik ken de stad nog goed, maar de Söfiusstraße klinkt niet bepaald Gronings. Söfius? Nooit van gehoord. Een Duitse theoloog misschien? „Müsste hier am Markt sein” zegt de Duitse vrouw , wapperend met een plattegrond waar iets omcirkeld staat. „Dann zeigen Sie mal her”, zeg ik. Ze tikt op de cirkel. En daar staat het: Soephuisstraatje. ]]></description>
      <guid>https://nrc.nl/nieuws/2024/09/03/gronings-adres-a4864393</guid>
      <pubDate>Tue, 3 Sep 2024 06:45:39 +00:00</pubDate>
    </item>
    <item>
      <title><![CDATA[
		Mazzel
	]]></title>
      <description><![CDATA[Ik hield mijn vrouw stevig tegen me aan. Het was slecht nieuws. Het bobbeltje in de borst bleek kanker te zijn. Haar wereld stortte in. Biopten moesten de ernst van de ziekte uitwijzen. „Ik wil de bruiloft van onze kleinzoon meemaken”, snikte ze. Een week later kwam de uitslag. Trage kanker, geen uitzaaiingen en goed te opereren. Haar zon ging weer schijnen. „Nu kan ik ook bij zijn scheiding zijn”, lachte ze tegen mij. ]]></description>
      <guid>https://nrc.nl/nieuws/2024/09/02/mazzel-a4864296</guid>
      <pubDate>Mon, 2 Sep 2024 06:45:40 +00:00</pubDate>
    </item>
  </channel>
</rss>
