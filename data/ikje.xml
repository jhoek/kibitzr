<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		Onbeslist
	]]></title>
      <description><![CDATA[Ik geef regelmatig een gastles sterrenkunde op basisscholen en voortgezet onderwijs. Dit keer was de beurt aan een enthousiaste montessorischool groep 3 en 4. Bij de aanvang van de les gingen direct al vele vingers met vragen omhoog. „Nee, dat meisje was eerst”, zei ik. „Zeg het maar.” „Ik weet het nog niet of ik een meisje ben”, was haar antwoord. „Hoe wil je dan dat ik je aanspreek?” „Dat weet ik ook nog niet”, zei ze. Gevolgd door drie nieuwe vingers die omhoog gingen. „En ik ook niet”, zeiden ze alle drie. ]]></description>
      <guid>https://nrc.nl/nieuws/2024/05/18/onbeslist-a4199292</guid>
      <pubDate>Sat, 18 May 2024 06:43:49 +00:00</pubDate>
    </item>
    <item>
      <title><![CDATA[
		Warm weerzien
	]]></title>
      <description><![CDATA[Op een warme lentedag belt mijn 100 jarige tante me. Net heeft ze op zolder haar 50 jaar oude Bermuda short teruggevonden die haar zowaar nog past. „Met dit mooie weer heb ik die maar aangedaan. Nu zie ik mijn oude knieën weer eens!” ]]></description>
      <guid>https://nrc.nl/nieuws/2024/05/17/warm-weerzien-a4199151</guid>
      <pubDate>Fri, 17 May 2024 06:43:49 +00:00</pubDate>
    </item>
    <item>
      <title><![CDATA[
		Water en brood
	]]></title>
      <description><![CDATA[Het was een zonnige, warme lentedag. We zijn wezen zwemmen en na een middag vol waterpret eten we ’s avonds buiten in de tuin. Bij het naar bed brengen klets ik nog wat met mijn middelste zoon (elf jaar). Het gaat over het stokbrood dat we aten bij de soep en of het de volgende keer weer wit mag zijn. Want: „Zelfs ons wc-papier is volkoren!” ]]></description>
      <guid>https://nrc.nl/nieuws/2024/05/16/water-en-brood-a4198986</guid>
      <pubDate>Thu, 16 May 2024 06:43:50 +00:00</pubDate>
    </item>
    <item>
      <title><![CDATA[
		Vakantielied
	]]></title>
      <description><![CDATA[Waarschijnlijk geïnspireerd door de kruisbeelden die hij op de wandelingen met zijn ouders in Beieren had gezien, begint onze zesjarige kleinzoon op de terugreis op een zelfbedachte melodie opeens te zingen: „Ik heb een gouden onderbroek, dus ik ben Jezus.” ]]></description>
      <guid>https://nrc.nl/nieuws/2024/05/15/vakantielied-a4198829</guid>
      <pubDate>Wed, 15 May 2024 06:43:50 +00:00</pubDate>
    </item>
    <item>
      <title><![CDATA[
		Echt Dinsdag
	]]></title>
      <description><![CDATA[Ik vul mijn mok in de koffiehoek op kantoor bij Nationaal Archief Den Haag. Drie mannen staan aan de keukenbar te kletsen. Eentje, ongeveer eind twintig, staat geconcentreerd zijn brood te beleggen met plakken geitenkaas. De andere twee mannen, rond de vijftig, kijken gebiologeerd toe. „Wat is dat dan, geitenkaas?” „Ja, geitenkaas. Dat vind ik wel lekker”, zegt de jongen: „Wat heb jij dan zoal op je brood? Als ik dat op de man af mag vragen?” „Vandaag heb ik plantaardige cashewspread.”„Hmm ja”, zegt de jongen. „Dat vind ik ook wel echt als een dinsdag klinken.” ]]></description>
      <guid>https://nrc.nl/nieuws/2024/05/14/echt-dinsdag-a4198678</guid>
      <pubDate>Tue, 14 May 2024 06:43:50 +00:00</pubDate>
    </item>
    <item>
      <title><![CDATA[
		Het F-woord
	]]></title>
      <description><![CDATA[De schooldirecteur staat iedere ochtend bij de deur van de school. Hij zegt de leerlingen vriendelijk gedag en daarbij altijd „voeten vegen”. Hij is fan van Feyenoord en als Feyenoord de beker wint snelt hij op zondagavond nog naar het handenarbeidlokaal van de school en knutselt een hoge hoed in elkaar met daarop een grote ‘F’. Maandagochtend staat hij met de hoed op bij de deur. Een leerling van groep 3 ziet de hoed en roept enthousiast, „Ha, foeten vegen meester”. ]]></description>
      <guid>https://nrc.nl/nieuws/2024/05/13/het-f-woord-a4198583</guid>
      <pubDate>Mon, 13 May 2024 06:43:51 +00:00</pubDate>
    </item>
    <item>
      <title><![CDATA[
		Puppylove
	]]></title>
      <description><![CDATA[Nu de schoolvakanties weer voorbij zijn, loop ik met onze elf weken oude pup Abel langs de basisschool om de hoek. Dat is goed voor de ‘socialisatie’ van de jonge hond, hoor je van de kenners. Een groepje jongens komt belangstellend naar het hek waar ik even stilsta en vinden de pup best leuk. Maar ze komen ook direct met een dringende vraag: of ik snel weer weg wil gaan want anders komen alle meisjes hierheen naar de pup kijken en kunnen ze de rest van de pauze niet meer voetballen. ]]></description>
      <guid>https://nrc.nl/nieuws/2024/05/10/puppylove-a4198393</guid>
      <pubDate>Fri, 10 May 2024 06:43:51 +00:00</pubDate>
    </item>
    <item>
      <title><![CDATA[
		Vier minuten
	]]></title>
      <description><![CDATA[De trein stopt op 4 mei om 20.00 uur bij een natuurgebied. Na twee minuten vertrekt hij weer, om na een paar meter opnieuw te stoppen. We zien de machinist en de conducteur de trein verlaten. Een moedereend is voor de stilstaande trein de rails overgestoken. Met kuikentjes die wel de eerste rail over konden, maar niet de tweede. Ze kunnen geen kant op. De machinist en de conducteur vangen de eendjes één voor één en zetten ze neer aan de goede kant van de rails, bij de kwakende moedereend. Even later rijdt de trein verder, met vier minuten vertraging. ]]></description>
      <guid>https://nrc.nl/nieuws/2024/05/08/vier-minuten-a4198220</guid>
      <pubDate>Wed, 8 May 2024 06:43:51 +00:00</pubDate>
    </item>
    <item>
      <title><![CDATA[
		Dodenherdenking
	]]></title>
      <description><![CDATA[De dodenherdenking op het Martinikerkhof in Groningen is zoals het hoort: lage avondzon die over oude bomen strijkt, glashelder zingende merels, Sint-Joris met zijn zwaard die ernstig op ons neerkijkt, de plechtige dodenmarsklanken van Gruno’s Postharmonie. Na de twee minuten stilte zet het Wilhelmus in, tekst op een scherm. Dan ontstaat er toch onverwachte beweging bij een hele groep mensen vlak voor mij. Ik schrik. Demo? Nee, hè. Niet nu. Maar dan blijkt dat dove mensen ook gewoon uit volle borst meezingen met het volkslied. In gebarentaal. ]]></description>
      <guid>https://nrc.nl/nieuws/2024/05/07/dodenherdenking-a4198072</guid>
      <pubDate>Tue, 7 May 2024 06:43:52 +00:00</pubDate>
    </item>
    <item>
      <title><![CDATA[
		Ziekenhuis
	]]></title>
      <description><![CDATA[Op weg om bloed te laten prikken, vraag ik bij de laatste halte van tramlijn 8 aan de bestuurder: „Hoe kom ik van hier het snelst bij het ziekenhuis?” Zonder enig nadenken knikt hij naar de kop van de tram: „Dan moet je d’r voor gaan leggen.” ]]></description>
      <guid>https://nrc.nl/nieuws/2024/05/06/ziekenhuis-a4197986</guid>
      <pubDate>Mon, 6 May 2024 06:43:52 +00:00</pubDate>
    </item>
  </channel>
</rss>
