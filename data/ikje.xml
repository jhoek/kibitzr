<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		John Mayall
	]]></title>
      <description><![CDATA[Bluesfenomeen John Mayall, de tachtig ruim gepasseerd, zou die avond optreden in het Paard van Troje in Den Haag. Ja, er waren nog kaarten, meldde de kassamedewerker door de telefoon. Snel er naartoe om ze op te halen. „Wat een geluk dat er nog tickets zijn”, zeg ik tegen de zwaar getatoeëerde man achter het loket. Hij buigt voorover en zegt in zijn beste ‘Kees-van-Kooten-Haags’: „Ach mijnheer. De eerlijkheid gebiedt natuurlijk te zeggen dat veel van zijn fans al niet meer leven.” ]]></description>
      <guid>https://nrc.nl/nieuws/2024/07/26/john-mayall-a4860769</guid>
      <pubDate>Fri, 26 Jul 2024 06:44:21 +00:00</pubDate>
    </item>
    <item>
      <title><![CDATA[
		Vakantie-ellende
	]]></title>
      <description><![CDATA[Bij mijn vriendin is ingebroken terwijl ze op vakantie is. Ze appt me dat ze eerder naar huis komt, omdat ze met haar gedachte steeds bij de inbraak is. Ik deel haar boosheid en verdriet en app dat ik ook iets te melden heb: ik hoorde een raar geluid in de hal. Als ik ga kijken komt er rook uit de kast: de kruimeldief staat in lichterlaaie. Mijn vriendin appt terug: Hoe is-ie binnengekomen? Heeft hij de voordeur geforceerd? ]]></description>
      <guid>https://nrc.nl/nieuws/2024/07/25/vakantie-ellende-a4860672</guid>
      <pubDate>Thu, 25 Jul 2024 06:44:21 +00:00</pubDate>
    </item>
    <item>
      <title><![CDATA[
		Culinaire wens
	]]></title>
      <description><![CDATA[In het centrum van Rotterdam loop ik naast een moeder met twee kinderen. Een van de twee slaat aan en begint te gillen: „Daar, McDonald’s! Wil ik!” Ik kijk in de richting waar het kind heen wijst, maar geen McDonald’s te zien. Wel de typerende gele M van de Rotterdamse metro. ]]></description>
      <guid>https://nrc.nl/nieuws/2024/07/24/culinaire-wens-a4860542</guid>
      <pubDate>Wed, 24 Jul 2024 06:44:21 +00:00</pubDate>
    </item>
    <item>
      <title><![CDATA[
		Monter op reis
	]]></title>
      <description><![CDATA[Dit jaar proberen we wat nieuws: op advies van de ANWB vertrekken we richting onze vakantiebestemming na de grootste files en dus niet ’s ochtends vroeg. Helaas na een uur staan we toch volledig stil. Waarop Julia (5) monter stelt „Gelukkig staan we niet achteraan, mama.” ]]></description>
      <guid>https://nrc.nl/nieuws/2024/07/23/monter-op-reis-a4860432</guid>
      <pubDate>Tue, 23 Jul 2024 06:44:21 +00:00</pubDate>
    </item>
    <item>
      <title><![CDATA[
		Treingesprek
	]]></title>
      <description><![CDATA[Een jongeman terroriseerde onze treincoupé door met stentorstem te telefoneren met een maatje. Ik kon hem niet zien, zo te horen was hij student. Het was allemaal ellende wat hij meemaakte. Iedereen was tegen hem. Zo had hij onlangs gehospiteerd voor een nieuwe kamer. Hij paste volgens hem perfect in dat huis maar desondanks was niet hij maar ene Pieter het geworden. „Snap jij dat nou?” bulderde hij in zijn mobiel. Als één man klonk het toen uit zo’n acht kelen in de hele coupé: „Nou wij wel!” ]]></description>
      <guid>https://nrc.nl/nieuws/2024/07/22/treingesprek-a4860312</guid>
      <pubDate>Mon, 22 Jul 2024 06:44:22 +00:00</pubDate>
    </item>
    <item>
      <title><![CDATA[
		Mooi Frankrijk
	]]></title>
      <description><![CDATA[Onderweg door Frankrijk met ons busje, pauzeren we op een afgelegen plek, midden in het glooiende landschap, vol met graan en opkomend maïs. Betere bestudering van een perceel van enkele honderden meters blijkt hier marihuana te groeien. Een foto naar de kinderen, waarop eentje uit de US reageert „Wow, waar is dat?” gevolgd door „Just asking for a friend.” ]]></description>
      <guid>https://nrc.nl/nieuws/2024/07/20/mooi-frankrijk-a4860252</guid>
      <pubDate>Sat, 20 Jul 2024 06:44:22 +00:00</pubDate>
    </item>
    <item>
      <title><![CDATA[
		Zenuwen
	]]></title>
      <description><![CDATA[Het overlijden van schrijfster Tonke Dragt bracht in herinnering dat ik vier jaar geleden wandelde met de hond in het bos in Den Haag en een oudere dame in een rolstoel tegenkwam, geduwd door een begeleider. Ze namen die zondag door: „Je wordt opgehaald om 10 uur en dan ga je naar Amsterdam.” „Maar wie komen er allemaal, ken ik ze wel?” Ik herkende de schrijfster die op hoge leeftijd net internationaal ontdekt was: Netflix vertoonde haar als serie verfilmde boek De brief voor de koning. Ze was, heel aandoenlijk, zenuwachtig voor het aanstaande interview. ]]></description>
      <guid>https://nrc.nl/nieuws/2024/07/19/zenuwen-a4860100</guid>
      <pubDate>Fri, 19 Jul 2024 06:44:22 +00:00</pubDate>
    </item>
    <item>
      <title><![CDATA[
		Zomerse logees
	]]></title>
      <description><![CDATA[Al vanuit de verte zie ik twee personen in de stromende regen voor de supermarkt staan. Dichterbij zie ik dat er wat mensen omheen zijn bijgekomen die zich duidelijk afvragen wat er aan de hand is. De vraag wordt snel opgelost. Een jonge vrouw komt naar buiten en vertelt dat haar twee oudtantes uit Saoedi-Arabië bij haar logeren. Maar zegt ze, al mijn plannen worden getorpedeerd door het slechte weer. Als het droog is willen ze best naar een museum, maar als het regent willen ze maar één ding: buiten staan, met hun gezicht in de regen. En het regent al weken. ]]></description>
      <guid>https://nrc.nl/nieuws/2024/07/18/zomerse-logees-a4860013</guid>
      <pubDate>Thu, 18 Jul 2024 06:44:22 +00:00</pubDate>
    </item>
    <item>
      <title><![CDATA[
		Eerst Nijmegen
	]]></title>
      <description><![CDATA[Zaterdag bij de bakker. Een klant begroet de jongeman achter de toonbank en informeert naar diens vakantieplannen. Die vertelt dat hij volgende week naar Frankrijk gaat, maar eerst een weekje naar Nijmegen. „Zo,” zegt de mevrouw, „dan ga je zeker de Vierdaagse lopen.” De jongen lacht en zegt: „Lopen? Nee hoor, ik ga om te feesten. Lopen doe ik wel als ik niet meer kan stappen.” ]]></description>
      <guid>https://nrc.nl/nieuws/2024/07/17/eerst-nijmegen-a4859904</guid>
      <pubDate>Wed, 17 Jul 2024 06:44:23 +00:00</pubDate>
    </item>
    <item>
      <title><![CDATA[
		Gekreun
	]]></title>
      <description><![CDATA[Zaterdag speelde onze favoriet Jessie Ware op het North Sea Jazz Festival in Rotterdam. Het was een strakke show vol energie. Onze dochter van 19 beoordeelde de song ‘That feels good’ als „Alleen maar gekreun.” Ze keek er afkeurend bij. Met weemoed dacht ik terug aan de afkeurende beoordeling van mijn moeder eind jaren 70 bij het aanhoren van mijn eerste singletje van Donna Summer ‘Love to love you’, welke ik op onze (enige) pick-up in onze huiskamer draaide: „Arjen, wil je dat gekreun alsjeblieft uitzetten?” Slaat preutsheid misschien een generatie over? ]]></description>
      <guid>https://nrc.nl/nieuws/2024/07/16/gekreun-a4859774</guid>
      <pubDate>Tue, 16 Jul 2024 06:44:23 +00:00</pubDate>
    </item>
  </channel>
</rss>
