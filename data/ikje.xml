<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[klap]]></title>
      <description><![CDATA[ Met ons vaste clubje rapen we zwerfvuil op een parkeerterrein. We plukken wietzakjes van het asfalt, veel plastics, steeds meer peuken en sigarettendoosjes, geen lachgaspatronen meer. Terwijl de anderen verderop bezig zijn, verzamel ik lege bierblikjes in een uithoek waar openlijk wordt gedeald.  Een haveloze man komt op me af, in z’n hand een volgepropte plastic tas en een halflege rumfles. Hij gaat pal voor me staan, kijkt me woest aan. Ik deins terug, maar hij geeft me een klap op m’n schouder en gromt: „Goed bezig!” ]]></description>
      <guid>https://www.nrc.nl/nieuws/2023/02/04/klap-a4156171</guid>
      <pubDate>Sat, 4 Feb 2023 00:00:00 +00:00</pubDate>
    </item>
    <item>
      <title><![CDATA[Op de fiets]]></title>
      <description><![CDATA[ Op een vrijdagmiddag word ik op mijn fiets links en rechts ingehaald door  scholieren op snelle elektrische fietsen. Even verderop zie ik ze vlak voor de rotonde op het fietspad op een rijtje stilstaan, waarmee ze de doorgang blokkeren. Ik ben verbaasd omdat ze  gewoon voorrang hebben op de rotonde en ze eerder  zoveel haast hadden. Dus ik fiets ze via het gras voorbij. Ik schiet de rotonde op en kan nog net voorkomen dat ik dwars door een rouwstoet heen rijd. ]]></description>
      <guid>https://www.nrc.nl/nieuws/2023/02/03/op-de-fiets-a4156064</guid>
      <pubDate>Fri, 3 Feb 2023 00:00:00 +00:00</pubDate>
    </item>
    <item>
      <title><![CDATA[Het redden]]></title>
      <description><![CDATA[„Weet je hoe lang ik met één fles Rooibos-shampoo doe?” We zitten te eten met  mijn vader. Mijn vrouw gokt op een jaar. Niet gek, want het meeste haar heeft zijn 86-jarige hoofd inmiddels allang verlaten. „Vijf jaar”, zegt hij vol trots. En hij vertelt dat hij vandaag nieuwe shampoo gekocht heeft omdat de oude op was. „Hoeveel flessen denk je dat ik heb gekocht?” Een vraag met een diepere betekenis. Tactisch haal ik  mijn schouders op. „Twee”,  zegt hij met een twinkeling in zijn ogen. „Daarmee moet ik het redden.”  ]]></description>
      <guid>https://www.nrc.nl/nieuws/2023/02/02/het-redden-a4155952</guid>
      <pubDate>Thu, 2 Feb 2023 00:00:00 +00:00</pubDate>
    </item>
    <item>
      <title><![CDATA[Brood]]></title>
      <description><![CDATA[Voordat we een goede vriendin in Essen gingen bezoeken, zou ik een Krustenbrot kopen. Tegenover een filiaal van een keten ontdekte ik een kleinere winkel met op de gevel: Die zweite Liebe. Een ambachtelijke bakker? Het bleek om brood van de vorige dag te gaan. Ik biechtte mijn inkoop op bij mijn vrouw. Zij vertelde onze vriendin hoe ik me door een tweede liefde had laten misleiden. De vriendin leek opgelucht: het ging niet over haar relatie met mij. Het brood was bekömmlich: precies zoals mij was verteld.]]></description>
      <guid>https://www.nrc.nl/nieuws/2023/02/01/brood-a4155819</guid>
      <pubDate>Wed, 1 Feb 2023 00:00:00 +00:00</pubDate>
    </item>
    <item>
      <title><![CDATA[Klaar]]></title>
      <description><![CDATA[Twee 6 VWO-ers installeren zich in het lokaal vlak voordat de Cito Kijk- en luistertoets Frans begint.   Leerling 1: „Ben je er klaar voor?”  Leerling 2: „Ja man, ik heb gisteren de hele avond naar Jacques Brel geluisterd.”  Mijke Pelgrim]]></description>
      <guid>https://www.nrc.nl/nieuws/2023/01/31/klaar-2-a4155717</guid>
      <pubDate>Tue, 31 Jan 2023 00:00:00 +00:00</pubDate>
    </item>
    <item>
      <title><![CDATA[Floris]]></title>
      <description><![CDATA[Een paar maanden geleden werd onze kat Floris voor het huis doodgereden. Het verdriet en de ontsteltenis waren groot in het gezin, vooral bij de kinderen. Aan het eind van die dag werd Floris achter op het land begraven met op zijn graf een plankje waar zijn naam, geboorte- en overlijdensdatum op vermeld stonden. Een paar dagen geleden komt mijn zoontje binnen terwijl hij de spade achter zich aan sleept. „Kom”, zei hij. „We gaan Floris opgraven. Hij is nu lang genoeg dood geweest.”]]></description>
      <guid>https://www.nrc.nl/nieuws/2023/01/30/floris-a4155637</guid>
      <pubDate>Mon, 30 Jan 2023 00:00:00 +00:00</pubDate>
    </item>
    <item>
      <title><![CDATA[Verstandskies]]></title>
      <description><![CDATA[Bloednerveus kom ik aan in het ziekenhuis. Ik moet mijn verstandskiezen laten trekken. Nadat ik ben verdoofd is het wachten op de kaakchirurg. Om me een beetje te kalmeren, vraagt de assistent wat ik voor werk doe. „Ik ben freelance journalist”, vertel ik haar. „En jij?”]]></description>
      <guid>https://www.nrc.nl/nieuws/2023/01/28/verstandskies-a4155571</guid>
      <pubDate>Sat, 28 Jan 2023 00:00:00 +00:00</pubDate>
    </item>
    <item>
      <title><![CDATA[De erven van]]></title>
      <description><![CDATA[In april 2022 is mijn moeder op hoge leeftijd overleden. Met wat moeite hebben we de verzekeringen en abonnementen opgezegd. Toch  krijgen we in januari 2023 van haar aansprakelijkheidsverzekering het verzoek of de „erven van” de rekening van die verzekering voor 2023 willen voldoen. Is de mededeling van overlijden niet helemaal correct verwerkt of is er sprake van dekking in het hiernamaals? ]]></description>
      <guid>https://www.nrc.nl/nieuws/2023/01/27/de-erven-van-a4155451</guid>
      <pubDate>Fri, 27 Jan 2023 00:00:00 +00:00</pubDate>
    </item>
    <item>
      <title><![CDATA[T-Ikje]]></title>
      <description><![CDATA[Bij het tanken doet mijn betaalpas het niet. Achter mij staat een aardige meneer, die zegt: ik betaal wel. We wisselen nummers uit.  „Grote dank! Ik wacht op je tikkie!”, app ik later.  Zijn antwoord: „Geen probleem. U mag het ook geven aan iemand die het hard nodig heeft of aan een goed doel. Ik zal zo dit nummer verwijderen. Fijn weekend. Arnoud.”]]></description>
      <guid>https://www.nrc.nl/nieuws/2023/01/26/t-ikje-a4155330</guid>
      <pubDate>Thu, 26 Jan 2023 00:00:00 +00:00</pubDate>
    </item>
    <item>
      <title><![CDATA[Zwerfafval]]></title>
      <description><![CDATA[Ik loop langs twee jongeren die bij een boom een sigaretje roken.  In de boomspiegel op de grond zie ik een sigarettenverpakking liggen. Verslaafd als ik ben aan het oprapen van zwerfafval, raap ik het werktuigelijk op. Zegt een van de jongens: „Mevrouw, dat pakje is leeg hoor!”]]></description>
      <guid>https://www.nrc.nl/nieuws/2023/01/25/zwerfafval-a4155190</guid>
      <pubDate>Wed, 25 Jan 2023 00:00:00 +00:00</pubDate>
    </item>
  </channel>
</rss>
