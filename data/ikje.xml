<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[Fietsbeller]]></title>
      <description><![CDATA[Vanmiddag op straat hoorde ik een man telefoneren; hij zat op de fiets en had het over iets op papier zetten en dat er een notitie moest komen. Hij hield zijn hoofd schuin om zijn oor tegen de telefoon te houden. Toch had hij beide handen aan het stuur. Pas toen hij me passeerde zag ik dat een meisje achterop zat, rugzakje om, die met haar arm geheven en rechterhand de telefoon tegen het oor van haar vader hield. ]]></description>
      <guid>https://nrc.nl/nieuws/2024/01/18/fietsbeller-a4187314</guid>
      <pubDate>Thu, 18 Jan 2024 06:43:52 +00:00</pubDate>
    </item>
    <item>
      <title><![CDATA[Opa’s biertjes]]></title>
      <description><![CDATA[Drie negenjarige kwebbeltantes bespreken op de achterbank van de auto hoeveel biertjes hun opa’s in 1 jaar drinken. „Misschien wel 250” zegt er een. „Ik denk wel 1000” roept de ander. Waarop de derde stoïcijns antwoordt: „Mijn opa mag geen bier drinken van de dokter. Daarom drinkt hij speciaal bier.” ]]></description>
      <guid>https://nrc.nl/nieuws/2024/01/17/opas-biertjes-a4187161</guid>
      <pubDate>Wed, 17 Jan 2024 06:43:52 +00:00</pubDate>
    </item>
    <item>
      <title><![CDATA[Geen reclame]]></title>
      <description><![CDATA[In de wachtkamer van een oogkliniek roept een medewerker de naam van een patiënt: mevrouw Hulsman. Niemand reageert, dus nogmaals. Geen reactie. De medewerker gaat zijn kamer in en komt later terug. Weer wordt een patiënt opgeroepen: mevrouw Huisman… ]]></description>
      <guid>https://nrc.nl/nieuws/2024/01/16/geen-reclame-a4187040</guid>
      <pubDate>Tue, 16 Jan 2024 06:43:52 +00:00</pubDate>
    </item>
    <item>
      <title><![CDATA[Het leven is hard]]></title>
      <description><![CDATA[Ik stond bij de AH-servicebalie naast een mevrouw die met een peer in haar hand kwam vertellen dat de peren die ze al vóór de kerst gekocht had nog steeds hard waren. En haar zoon hield zo van peren, maar kon ze nu niet eten. Of ze andere peren kon krijgen. De medewerker keek verward en zei dat ze deze peren nu niet meer verkochten. Ik keek naar de peer in haar hand en zei: „Mevrouw, dit zijn stoofperen!” De vrouw reageert verrast: „Oooh vandaar! En hoe maak je die dan?” Ik heb haar mijn recept gedeeld en ze ging tevreden de winkel weer uit. ]]></description>
      <guid>https://nrc.nl/nieuws/2024/01/15/het-leven-is-hard-a4186937</guid>
      <pubDate>Mon, 15 Jan 2024 06:43:53 +00:00</pubDate>
    </item>
    <item>
      <title><![CDATA[De kneep]]></title>
      <description><![CDATA[Toen ik als achtjarig jongetje nog wat dikker was, gingen we met ons gezin bij mijn overgrootmoeder van 93 op bezoek, op de thee met koekjes. Na een gezellig halfuurtje aan gesprekken kneep ze voor de grap in een van mijn vetrolletjes. Zonder erbij na te denken kneep ik haar zachtjes terug in haar buik. Iedereen begon te lachen. Ik lachte wat mee, maar dat lachen van de rest vond ik overdreven. Tot mijn moeder in de auto naar huis uitlegde dat bij oudere vrouwen alles een beetje gaat hangen. Toen realiseerde ik dat ik niet in haar buik had geknepen. ]]></description>
      <guid>https://nrc.nl/nieuws/2024/01/13/de-kneep-a4186868</guid>
      <pubDate>Sat, 13 Jan 2024 06:43:53 +00:00</pubDate>
    </item>
    <item>
      <title><![CDATA[Net als de bazin]]></title>
      <description><![CDATA[Ook ik ben vaak geamuseerd hoe honden en baasjes op elkaar kunnen lijken. Toch was mijn verbazing groot toen ik met mijn hond wandelde, een muts dragend waar mijn haar onderuit kwam. Een man hield me staande en zei: „U heeft dezelfde flaporen als uw hond.” ]]></description>
      <guid>https://nrc.nl/nieuws/2024/01/12/net-als-de-bazin-a4186726</guid>
      <pubDate>Fri, 12 Jan 2024 06:43:53 +00:00</pubDate>
    </item>
    <item>
      <title><![CDATA[Geëmigreerd]]></title>
      <description><![CDATA[Ik ben aan het werk op de spoedeisende hulp en wil een geboren-en-getogen Amsterdamse patiënte van eind-80 jaar opnemen. Ik vraag haar naar haar sociale situatie, zodat we tijdig het nazorg-traject in kaart kunnen brengen. Op de vraag of ze kinderen heeft antwoordt ze: „Ja ik heb twee kinderen.” Er volgt een korte stilte en daarna vult ze aan: „Maar één daarvan is geëmigreerd.” „O, waar woont die dan?” Het blijft nog even stil en dan klinkt het opeens: „Rotterdam!” ]]></description>
      <guid>https://nrc.nl/nieuws/2024/01/11/geemigreerd-a4186586</guid>
      <pubDate>Thu, 11 Jan 2024 06:43:54 +00:00</pubDate>
    </item>
    <item>
      <title><![CDATA[Herstelstappen]]></title>
      <description><![CDATA[De fysiotherapeut komt bij mij aan huis nadat ik een knieoperatie heb gehad. Hij is tevreden. Het lopen gaat al goed. We gaan nu werken aan het versterken van de kracht in het geopereerde been. We spreken over wat ik op dit moment wel en niet kan. Ik vertel hem dat ik de afgelopen week gemiddeld 4.800 stappen per dag heb gezet, met een uitschieter naar 7.300. Out of the blue vraagt de fysio: „Waar kom je vandaan?” Ik antwoord: „Oorspronkelijk uit Den Haag.” Waarop hij schaterlachend zegt: „Ik bedoelde: van hoeveel stappen vóór de operatie?” ]]></description>
      <guid>https://nrc.nl/nieuws/2024/01/10/herstelstappen-a4186461</guid>
      <pubDate>Wed, 10 Jan 2024 06:43:54 +00:00</pubDate>
    </item>
    <item>
      <title><![CDATA[De Action]]></title>
      <description><![CDATA[Met een van de twee logerende kleinzoons (9) gaan mijn man en ik een van de kerststallen bekijken die ook vandaag nog in mijn woonplaats Sibbe staan. Sibbe is de enige plek in Nederland waar nog mergel uit de grond wordt gehaald en alle figuren van de kerststal die wij nu bewonderen zijn kunstig gebeeldhouwd uit deze unieke natuursteen. „Heel knap gemaakt”, vindt kleinzoon. Maar naar de paddenstoeltjes en andere versierselen die het beschermende glas omlijsten wijzend zegt hij met de blik van een kenner: „Dat kun je gewoon bij de Action halen.” ]]></description>
      <guid>https://nrc.nl/nieuws/2024/01/09/de-action-a4186325</guid>
      <pubDate>Tue, 9 Jan 2024 06:43:54 +00:00</pubDate>
    </item>
    <item>
      <title><![CDATA[Verschijnsel]]></title>
      <description><![CDATA[Donderdag 4 januari 2024, in de trein van Enschede naar Den Haag. Halverwege Amersfoort-Utrecht komt de zon achter de wolken vandaan. Direct aansluitend volgt een mededeling van de conducteur. „Beste reizigers, graag attendeer ik u op een bijzonder verschijnsel links in de rijrichting van de trein. Daar ziet u de ster van ons zonnestelsel, de zon, die op een unieke wijze plots zichtbaar is geworden. Neemt u vooral de kans waar om dit voor Nederland bijzondere moment in u op te nemen.” ]]></description>
      <guid>https://nrc.nl/nieuws/2024/01/08/verschijnsel-a4186218</guid>
      <pubDate>Mon, 8 Jan 2024 06:43:55 +00:00</pubDate>
    </item>
  </channel>
</rss>
