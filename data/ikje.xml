<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ikje]]></title>
    <link>https://nrc.nl/rubriek/ikje</link>
    <description><![CDATA[Lezers zijn de auteur van deze rubriek. Een Ikje is een persoonlijke ervaring of anekdote in maximaal 120 woorden. Insturen via ik@nrc.nl.]]></description>
    <item>
      <title><![CDATA[
		Verjaardagslied
	]]></title>
      <description><![CDATA[Het is zondag en we zijn met de hele familie op de koffie bij oma in het verzorgingshuis. Ze dementeert al jaren, maar geniet nog heel erg van bezoek. Oma is negentig geworden, en ze is vandaag scherper dan ze in tijden geweest is. Er is veel taart en het is lekker druk, precies goed. Ze is toch behoorlijk oud geworden vindt ze. Bij een verjaardag hoort natuurlijk een verjaardagslied, dus als het gesprek stil valt vraagt mijn tante aan oma of we nog gaan zingen. „Oh ja”, zegt oma en vraagt dan vertwijfeld: „...We zijn er bijna?” ]]></description>
      <guid>https://nrc.nl/nieuws/2024/11/13/verjaardagslied-a4872828</guid>
      <pubDate>Wed, 13 Nov 2024 06:45:57 +00:00</pubDate>
    </item>
    <item>
      <title><![CDATA[
		Rem/gaspedaal
	]]></title>
      <description><![CDATA[Mijn dochter (15) zit naast mij in de auto. Ze vraagt: „Wat gebeurt er als je tegelijkertijd op de rem- en gaspedaal drukt?” Terwijl ik over het antwoord nadenk hoor ik naast mij: „Maakt de auto dan een screenshot?” ]]></description>
      <guid>https://nrc.nl/nieuws/2024/11/12/remgaspedaal-a4872695</guid>
      <pubDate>Tue, 12 Nov 2024 06:45:58 +00:00</pubDate>
    </item>
    <item>
      <title><![CDATA[
		Benzinestation
	]]></title>
      <description><![CDATA[Nadat ik de auto voorzien heb van benzine meld ik me bij de mevrouw van de kassa: „Zo jonge man dat is dan 69 euro”. Hoewel ik mezelf (76) ongevoelig acht voor dit soort uitspraken, glunder ik van oor tot oor. Wauw. Ik reken af en krijg een zegeltje en een spaarkaart. Mijn vraag: „Waar ga ik voor sparen?” Haar reactie: „Knuffels.” Mijn vervolgvraag: „Wat moet ik met knuffels?”. Zij weer: „Voor uw kleinkinderen.” AU! ]]></description>
      <guid>https://nrc.nl/nieuws/2024/11/11/benzinestation-a4872566</guid>
      <pubDate>Mon, 11 Nov 2024 06:45:58 +00:00</pubDate>
    </item>
    <item>
      <title><![CDATA[
		Andijviestamppot
	]]></title>
      <description><![CDATA[Onze oma, een kwieke 84-jarige vrouw uit een klein dorpje, schuift sinds het overlijden van onze opa 10 jaar geleden steevast een aantal dagen per week bij ons aan om te eten. Vanavond heeft zij gekookt: andijviestamppot met rookworst. Terwijl ze het eten op tafel zet, zegt ze tegen mijn broer die bewust minder vlees probeert te eten: „Omdat jij niet van vlees houdt, heb ik een hele, hele magere worst gekocht”. ]]></description>
      <guid>https://nrc.nl/nieuws/2024/11/09/andijviestamppot-a4872459</guid>
      <pubDate>Sat, 9 Nov 2024 06:45:58 +00:00</pubDate>
    </item>
    <item>
      <title><![CDATA[
		Makkie
	]]></title>
      <description><![CDATA[Onze vierjarige zoon, die al met pubermoeheid praat, is dol op sushi. Misschien heb je hieruit al begrepen dat we hipster-expats zijn en dat Nederlands niet onze moedertaal is. Laatst wilde hij na school een puzzel maken. „Het is een moeilijke puzzel,” zei ik, „misschien lukt het niet voor het slapengaan.” Hij antwoordde: „I can, this puzzel is ‘makkie’.” Ik: „Maki? Zoals zalm maki?” Hij rolde met zijn ogen. „No ‘makkie’, it’s Dutch.” Ik op Google Translate: „Oh, ‘makkie’ Dat betekent ‘piece of cake.’” Hij zuchten: „Nee, dat klopt niet, het heeft niets met eten te maken.” ]]></description>
      <guid>https://nrc.nl/nieuws/2024/11/08/makkie-a4872281</guid>
      <pubDate>Fri, 8 Nov 2024 06:45:58 +00:00</pubDate>
    </item>
    <item>
      <title><![CDATA[
		Verloren avond
	]]></title>
      <description><![CDATA[Na jaren heropent de favoriete kroeg van onze kinderen. Onze zoon, nu student, komt er speciaal een weekend voor naar huis. De rij is mega. Nadat hij bij de portier de wachttijd heeft gecheckt, wordt hij aangesproken door een groepje meisjes: „Meneer, weet u hoe lang het nog duurt?” Ontgoocheld keert hij terug naar zijn vrienden. Ze zijn het snel eens: dit wordt ’m niet. ]]></description>
      <guid>https://nrc.nl/nieuws/2024/11/07/verloren-avond-a4872128</guid>
      <pubDate>Thu, 7 Nov 2024 06:45:58 +00:00</pubDate>
    </item>
    <item>
      <title><![CDATA[
		Gat in de markt
	]]></title>
      <description><![CDATA[„Waarom kijk je niet eens rond bij een seksshop?” De verbazing moet van mijn gezicht af te lezen zijn. „Je zoekt toch oefenmodellen? Onderkanten zeg maar?” Ik knik wat gegeneerd. Haar suggestie blijkt een gouden en voordelige vondst. In de seksshop heb ik een blote bips met openingen voor het luttele bedrag van €140,-. Hij wordt omschreven als de perfecte metgezel, voor dagelijks gebruik, levensechte realistische billen met reinigingsmiddel en een opbergtas. Ideaal voor mijn studenten om met zetpillen en klysma’s te oefenen. Een gat in de markt! ]]></description>
      <guid>https://nrc.nl/nieuws/2024/11/06/gat-in-de-markt-a4871903</guid>
      <pubDate>Wed, 6 Nov 2024 06:45:59 +00:00</pubDate>
    </item>
    <item>
      <title><![CDATA[
		‘Stop-Politie’
	]]></title>
      <description><![CDATA[Onze zoon heeft, na zijn werk in het voormalig Britse protectoraat Brunei, zijn Volkswagen meegenomen naar Nederland. Op een dag, terwijl zijn vrouw reed, was hij rustig op de bijrijdersstoel bezig met zijn smartphone, toen plotseling de tekst: ‘Stop-Politie’ aanfloepte op de achterruit van de politieauto, die hen zojuist had ingehaald. Zoon en agent stapten uit hun auto waarop de diender hem vermanend toesprak: „Mijnheer, ik heb zojuist geconstateerd dat u zat te telefoneren.” Het antwoord luidde: „Dat is juist maar, zoals u ziet, zit mijn vrouw aan het stuur.” ]]></description>
      <guid>https://nrc.nl/nieuws/2024/11/05/stop-politie-a4871774</guid>
      <pubDate>Tue, 5 Nov 2024 06:45:59 +00:00</pubDate>
    </item>
    <item>
      <title><![CDATA[
		Leesvaardigheid
	]]></title>
      <description><![CDATA[Na een bezoek aan een heerlijke, Zeeuwse strandtent loop ik samen met mijn goede vriend (taaldocent, net als ik) terug naar de parkeerplaats. Daar staat een meisje leunend tegen haar fiets in de zon te lezen in een heel dik boek. „Kijk,” zegt mijn vriend, „dat zien we graag. Zo komt het vanzelf wel goed met de leesvaardigheid van de Nederlandse jeugd. Bravo!” Ze hoort hem, kijkt op, en zegt: „Bitte?” ]]></description>
      <guid>https://nrc.nl/nieuws/2024/11/04/leesvaardigheid-a4871656</guid>
      <pubDate>Mon, 4 Nov 2024 06:45:59 +00:00</pubDate>
    </item>
    <item>
      <title><![CDATA[
		Halloween
	]]></title>
      <description><![CDATA[Hoewel we niet weten of onze straat aan Halloween doet, hebben we toch snoep in huis gehaald. Om half zeven wordt er gebeld. Een stuk of vijf kleine kinderen voor de deur, allemaal ‘angstaanjagend’ uitgedost. Eentje heeft een echt, klassiek spookjespak aan. Een wit laken met zwarte, huiloogjes. Een half uur later wordt er opnieuw gebeld. Tussen het groepje staat weer het spookjespak. Is dit nu dezelfde? Als ik vraag of hij hier niet eerder is geweest, antwoordt het spookje bedremmeld: „Nee meneer, Dat was mijn broer. We hebben maar één pak.” ]]></description>
      <guid>https://nrc.nl/nieuws/2024/11/02/halloween-a4871559</guid>
      <pubDate>Sat, 2 Nov 2024 06:46:00 +00:00</pubDate>
    </item>
  </channel>
</rss>
