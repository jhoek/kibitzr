<?xml version="1.0" encoding="utf-8"?>
<rss version="2.0">
  <channel>
    <title><![CDATA[Jamal Ouariachi]]></title>
    <link>https://www.trouw.nl/auteur/jamal-ouariachi</link>
    <description><![CDATA[Jamal Ouariachi]]></description>
    <item>
      <title><![CDATA[Een president die bedrijven boven alles stelt, is een natte CEO-droom]]></title>
      <description><![CDATA[<p>Uit het jaarlijkse CEO-onderzoek van ING bleek eind 2024 dat 78 procent van de topbestuurders optimistisch was over de herverkiezing van Trump. Oké, sinds Trumps tarievenoorlog zijn er wat zorgen gerezen, maar verder is het een natte CEO-droom: een president die bedrijven boven alles stelt, die het vergaren van rijkdom vrijwaart van inperkingen, die klimaatwetgeving afschaft, die burgerrechten verscheurt – heerlijk! In boardrooms is dit denken bon ton, maar je zegt het niet hardop. Soms klapt er toch iemand uit de school. In Het Financieele Dagblad liet Victor van der Chijs, scheidend voorzitter van Deltalinqs — belangenbehartiger van bedrijven in de Rotterdamse haven — het achterste van zijn tong zien. Van der Chijs is diep teleurgesteld in het Nederlandse industriebeleid en dat ligt deels aan onze democratie, ‘waarvan je je kunt afvragen in hoeverre die nog goed houdbaar is’. Hij gaat nu een universiteit opzetten in Dubai: ‘Ze hebben het daar hoe dan ook anders georganiseerd, waarbij ook goed geluisterd wordt, maar op een andere manier.’ Misschien bedoelt hij: luisteren naar het gekerm van uitgebuite arbeidsmigranten? Of bedoelt hij dat dictatoriale surveillance ook een vorm van luisteren is? Van der Chijs’ visie is symptomatisch voor hoe het bedrijfsleven óók in Nederland Trumpiaans denkt. Het door corporate donaties ingekochte kabinet-Jetten wil vijfhonderd regels per jaar gaan schrappen. Nederland wordt een VVD-paradijs voor bedrijven en een ramp voor de burger die om een of andere reden niet goed kan meekomen. We lijken vergeten te zijn wat ‘samenleving’ betekent. Ons instinct herinnert zich niet meer dat een individu het in zijn eentje niet redt in de jungle. Dat we daarom gemeenschappen hebben gevormd waarin regels gelden en waarin iedereen bijdraagt aan iets wat de hele gemeenschap ten goede komt. ‘Belasting’ betekent: een eerlijke bijdrage leveren aan een samenleving voor iedereen. Proef eens op je tong wat er gebeurt als je een typisch VVD-zinnetje als: ‘de belastingdruk voor bedrijven moet omlaag’, vertaalt naar: ‘de eerlijke bijdrage van bedrijven aan een samenleving voor iedereen moet omlaag’. 	Het wordt meteen een schandalige uitspraak, druipend van bedrijfsegoïsme. Trouw meldde gisteren dat de Uitvoeringsorganisatie Herstel Toeslagen verzuimt een door de rechter vastgestelde dwangsom van 15.000 euro te betalen aan ‘toeslagenouder’ Yasmin Molleman. Die heeft, na vertraging op vertraging, haar deurwaarder beslag laten leggen op een bronzen beeld in de tuin van de ministeries van Binnenlandse Zaken en Justitie. Dat brengt dan bij een veiling hopelijk die 15.000 op. Daarop liet het ministerie van Financiën de landsadvocaat een kort geding aanspannen tegen Molleman: zij zou misbruik maken van het recht. Het recht is er voor bedrijven en de overheid — niet voor burgers. Regels zijn er voor burgers, niet voor bedrijven. We leven allang in Trumpistan. 	Slechts duizend CEO’s hoeven slechts 15n euro te lappen om bij een veiling dat bronzen beeld te kopen van Molleman. 	Doen ze nooit. Ik stel voor dat wij burgers het maar weer oplossen. Wat is nou 15 euro? Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/een-president-die-bedrijven-boven-alles-stelt-is-een-natte-ceo-droom~b8819783/</guid>
      <pubDate>Mon, 16 Feb 2026 00:00:00 +0100</pubDate>
    </item>
    <item>
      <title><![CDATA[Je hebt de BBB niet nodig om van Den Haag een zwijnenstal te maken]]></title>
      <description><![CDATA[<p>Quizvraag! Van wie is de uitspraak: “Toen ik het telefoontje kreeg zondagavond, reed ik net niet tegen de vangrail aan”? a) Beoogd minister van Onderwijs Rianne Letschert, over het moment waarop zij werd gevraagd als informateur. b) Donald Trump, over het moment waarop Mark Rutte hem uitnodigde voor een logeerpartijtje in paleis Huis ten Bosch. Nee, fout! Het is a. Instinker, want Letschert was natuurlijk helemaal niet verbaasd, ze zit nota bene in het Comité van Aanbevelingen van de als ‘actiegroep’ vermomde VVD66-campagneclub ‘Voor ons Nederland’. Ze was als het ware al vóór de verkiezingen aan het formeren. Nog een quizvraag. Wie sprak de woorden: “Als een stier een paleis binnenkomt, wordt hij geen koning. In plaats daarvan verandert hij het paleis in een stal”. a) Koningin Máxima, over het logeerpartijtje van Trump. b) Rob Jetten, tijdens de Algemene Politieke Beschouwingen in september 2025. Jammer, weer fout, het was tóch Jetten. Hij doelde destijds vooral op Geert Wilders, maar zijn metafoor gaat net zo goed op voor VVD-Kamerlid Eric van der Burg, die nog geen maand eerder Esther Ouwehand voor ‘kutwijf’ had uitgescholden, en fractiemedewerkers van NSC voor ‘teringlijers’. Stier Eric wordt nu onderkoning van Binnenlandse Zaken en Koninkrijksrelaties in het kabinet-Jetten, haha, echt! Je hebt de BBB niet nodig om van Den Haag een zwijnenstal te maken. Fair is foul, and foul is fair. Dat zingen de heksen aan het begin van Shakespeare’s Macbeth, en die woorden duiken inmiddels meermalen per dag in mijn hoofd op. Alles verkeert in zijn tegendeel. Mark Rutte rommelde Navo-landen een deal binnen die hen verplicht 5 procent van hun bbp aan defensie te besteden, en prompt mag Ruttes partijgenoot Dilan Yesilgöz deze bij elkaar gehosselde centjes uitgeven in haar beoogde rol van minister van Defensie, ten koste van arme, zieke en kapotgewerkte mensen. En dat alles om een van de hoofdrolspelers uit de Epstein-files, Donald Trump, te behagen. Tegen wie moeten we ons eigenlijk verdedigen? Onder minister Yesilgöz zal Nederland waarschijnlijk geld blijven pompen in surveillancesoftware Palantir (ook geschikt voor al uw genocides), het bedrijf dat is opgericht door Peter Thiel, een van de andere hoofdrolspelers in de Epstein-files. Net als Elon Musk, op wiens AI-kinderporno-platform ‘X’ Yesilgöz nog steeds zeer actief is. De stal-Jetten is nog niet geopend of de ammoniakwalm is al onverdraaglijk. Fair is foul, and foul is fair. Een stok blijkt een slang. De fatsoenprediker een huichelaar. De hysterische complotdenker die jarenlang riep dat de wereld geregeerd wordt door een netwerk van pedoseksuele delinquenten die ons met geavanceerde technologie willen onderwerpen, blijkt achteraf een nuchtere ziener. En u maar braaf voor uw pensioentje sparen, terwijl het grootste pensioenfonds van Nederland, ABP, afgelopen jaar bijna een miljard investeerde in Palantir, zoals Follow the Money onlangs blootlegde. Palantir. Ik herhaal het nog maar eens: van Epstein-vriendje Thiel. Ik weet inmiddels niet meer of we antipsychotica nodig hebben of eerder een bloedige revolutie. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/je-hebt-de-bbb-niet-nodig-om-van-den-haag-een-zwijnenstal-te-maken~ba80acfb/</guid>
      <pubDate>Mon, 9 Feb 2026 00:00:00 +0100</pubDate>
    </item>
    <item>
      <title><![CDATA[Het kabinet-Jetten is de droom van de ‘haringparty’]]></title>
      <description><![CDATA[<p>In 2017 besloot het kabinet-Rutte III de dividendbelasting af te schaffen. Multinationals als Shell en Unilever hadden daar stevig voor gelobbyd. Lobbyen is in dit geval een ander woord voor chantage: geef ons wat wij willen, anders halen wij ons hoofdkantoor weg uit Nederland. Premier Rutte, destijds: “Als je daar niet op inspeelt, neem je een risico met tienduizenden, honderdduizenden, potentieel miljoenen banen”. Maar de dividendbelasting bleef intact. Shell en Unilever haalden hun hoofdkantoren weg uit Nederland. En de Nederlandse economie stortte in, miljoenen banen gingen verloren. O nee, die laatste twee beweringen zijn niet waar. Er gebeurde eigenlijk helemaal niks. Toch is het chantagemodel onverminderd populair bij bedrijven, want politici blijven ervoor zwichten. Zo heeft ASML in het verleden meermalen gedreigd met vertrek als het bedrijf zijn zin niet kreeg van de politiek op bijvoorbeeld het gebied van fiscale regelingen voor expats. Den Haag zwichtte. Er werd zelfs een Project Beethoven opgetuigd om het de Eindhovense chipfirma naar de zin te maken à 2,5 miljard euro gemeenschapsgeld. ASML kon vorige week een winst van bijna 10 miljard euro melden. Dat is mooi! Bonus voor alle werknemers! Banen, banen, banen, nietwaar? Weer niet waar. ASML gaat ondanks die miljardenwinst 1700 banen schrappen. We kijken met grote zorg naar de Verenigde Staten, waar Donald Trump zich in rap tempo tot absoluut heerser ontwikkelt, maar het systeem achter het symptoom is door het nieuwe kabinet-Jetten klakkeloos overgenomen: ruim baan voor de rijken, alles in dienst van het bedrijfsleven, de gewone man uitknijpen, en diens terechte frustraties kanaliseren via migrantenhaat. Het kabinet-Jetten kwam mede tot stand dankzij rijke donateurs die zich afgelopen zomer verzamelden tijdens een ‘haringparty’ in Amsterdam, waar precies deze coalitie – D66, VVD, CDA – als doel werd geformuleerd. De grote donaties van bedrijven aan vooral rechtse partijen komen ook naar voren in het rapport Rijker dan ooit, machtiger dan ooit van Oxfam Novib, waarin we andermaal de onzalige mate van politieke invloed zien die rijken en grote bedrijven in Nederland hebben. Ondertussen meldde het CBS dat het aantal hardwerkende Nederlanders dat in armoede leeft, gestegen is. Uit onderzoek in opdracht van het ministerie van VWS bleek dat gezinnen met lage inkomens waarin een kind een bril nodig heeft, dat vaak niet kunnen betalen: ‘kinderbrilarmoede’ is nu een woord in het van de miljarden euro’s overlopende Nederland. Hoe lang kun je solidariteit verwachten van mensen die weinig hebben met de mensen die alles hebben? Hoe lang voordat de groep individuen die zich ‘autonomen’ of ‘soevereinen’ noemt, groter wordt en steeds meer mensen gaan weigeren belasting te betalen aan een overheid die hun belangen niet dient? Hoe lang kun je haat blijven zaaien voordat er ongelukken gebeuren? Hoe lang kun je bedrijven vertroetelen ten koste van burgers voordat er een Nederlandse Luigi Mangione opstaat en een geprivilegieerde CEO door het hoofd schiet? Alle positieve communicatieklets in het regeerakkoord ten spijt: het kabinet-Jetten zaait armoede, verdeeldheid en haat – helemaal volgens Trumpiaans-Amerikaans model. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/het-kabinet-jetten-is-de-droom-van-de-haringparty~b2c91c03/</guid>
      <pubDate>Mon, 2 Feb 2026 00:00:00 +0100</pubDate>
    </item>
    <item>
      <title><![CDATA[Mensen met migratieachtergrond die migranten afvallen: verraders zijn het]]></title>
      <description><![CDATA[<p>Greg Bovino, commandant van de federale Amerikaanse grenspolitie, wiens opgeschoren haar en lange overjas nadrukkelijk SS-associaties oproepen, is afstammeling van migranten uit Zuid-Italië. Zijn opperste baas, Donald Trump, is kleinzoon van een Duitser en zoon van een Schotse. Hij was eerst getrouwd met de Tsjechische Ivana Zelnickova, en tegenwoordig met de Sloveense Melania Knauss. Je zou zeggen: vierders van het feest dat migratie heet. Maar Bovino en Trump zijn tegenwoordig beide symbolen geworden voor de meest meedogenloze aanpak van migranten denkbaar. 	Hoe werkt dat in een mensenhoofd? Het is in ieder geval geen louter Amerikaans fenomeen. Toen Dilan Yesilgöz nog bij de SP zat, schreef ze voor de partijkrant hoe ze als klein meisje met haar moeder en zusje uit Turkije moest vluchten en door de Nederlandse regering werd uitgenodigd. Die ‘betaalde zelfs onze KLM-ticket’. Later, als VVD’er, vertelde ze liever een heroïsch verhaal over een ‘gammel bootje’: de Amerikaanse droom in Nederland. Later loog de voormalig nareizigster over nareis-op-nareis, en vlak na de teleurstellende verkiezingsuitslag van 2023 loog ze dat ze niet met de PVV of enige andere partij in een kabinet zou stappen. Vervolgens stapte zij met de PVV in een kabinet – een partij die het liefst een groot deel van Yesilgöz’ voormalige landgenoten uit Nederland zou zien verdwijnen, vanwege hun religie. Hoe werkt dat in zo’n Yesilgöz-hoofd? Je schijnt hierover niet te mogen beginnen. Je moet mensen aanspreken op hun politieke standpunten, niet op hun afkomst, en in principe ben ik het daarmee eens, maar als die politieke standpunten alles te maken hebben met afkomst, met asielzoekerschap, met het migrantendom, dan is de afkomst van degene die zulke standpunten verkondigt wel degelijk relevant. De Volkskrant bracht afgelopen weekend een verslag van het kerstgala van de JFVD, de jongerenafdeling van Forum voor Democratie, die nauw verbonden is met de moederpartij. De gastenlijst was één lange verzameling identitaire extremisten, omvolkings-complotdenkers, antisemieten, neonazi’s, voormalige bajesklanten, leden van extreemrechtse knokploegen en racistische liefhebbers van het blanke superioriteitsdenken. Voorziter van de JFVD is Iem Al Biyati, dochter van Koerdisch-Iraakse vluchtelingen. Zij bracht tijdens het gala een toost uit met de woorden: ‘2026 wordt het jaar van re-mi-gra-tie!’ Opnieuw: hoe werkt dat in zo’n hoofd? Als haar extreemrechtse fascistenvriendjes ooit werkelijk de macht krijgen in Nederland, komt Al Biyati doodleuk op hetzelfde deportatielijstje terecht waar ook ikzelf en Dilan Yesilgöz op belanden. Zo ver zal het niet komen? Dat dachten ook de Latijns-Amerikaanse kiezers die in 2024 massaal op Trump stemden – om vervolgens te moeten aanzien hoe ICE razzia’s uitvoert in hun gemeenschappen. Is Al Biyati werkelijk zo dom om te denken dat zij in de ogen van haar Hitlergroet-brengende clubgenoten iets anders is dan een schaamlap om het neonazistische imago van JFVD te verhullen? Verkeert ze in de hallucinatie dat ze ‘blank’ genoeg is om door haar racistenvriendjes ontzien te worden als het Grote Zuiveren van Europa een aanvang neemt? Nederlanders met een migratieachtergrond die migranten afvallen, die op vluchtelingen spugen, die met rechts-extremisten heulen... ik heb er geen ander woord voor, in mijn ogen zijn het: verraders. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/mensen-met-migratieachtergrond-die-migranten-afvallen-verraders-zijn-het~be0ae25c/</guid>
      <pubDate>Mon, 26 Jan 2026 00:00:00 +0100</pubDate>
    </item>
    <item>
      <title><![CDATA[Soedan, Venezuela: wel lekker, even iets anders]]></title>
      <description><![CDATA[<p>In Gaza sterven baby’s van de kou. De schijnwerpers van het wereldnieuws zijn weggedraaid. Er kwam een staakt-het-vuren en hoewel dat al maanden een leugen blijkt – Israël doodde alweer ruim 400 Palestijnen –, was het wel lekker dat we onze aandacht even konden verleggen, nietwaar? Genocide in Soedan: weer eens wat anders. Venezolaanse boten gebombardeerd: verfrissend. Een inval in Groe– sorry, wát? Groenland? De hel, die speelt zich ergens anders af – dat was de afspraak, toch? De kolonisator, dat zijn wij, Europeanen. Zo hadden we dat toch afgesproken? Dit kan toch nóóit de bedoeling zijn? Kijk ze staan, de Europese leiders, met de handen in het haar. Want hoe maak je bezwaar tegen de gedragingen van een koloniale fascist die zijn kont afveegt met het internationaal recht? Dat lukt niet geloofwaardig, als je net tweeënhalf jaar lang hebt weggekeken terwijl die andere koloniale fascist die zijn kont afveegt met het internationaal recht, Netanyahu, baby’s vermoordde. Vandaar dat schuchtere gehuichel toen Trump Venezuela binnenviel (‘Tja, maar Maduro was natuurlijk wel een gruwelijke dictator, hè!’). Vandaar dat Europa nu pas, na weken van dreigementen, de allervoorzichtigste taal uit het diplomatenhandboek durft te gebruiken om de aangekondigde inname van Groenland enigszins ietwat een beetje te veroordelen. Daar sta je als Europa, met je regels en je wetten en je internationale verdragen. Je zweeg toen anderen ze nodig hadden – en nu heb je ze zelf nodig. In Gaza sterven baby’s van de kou, en de baby’s die de kou overleven zullen op een ander moment in hun kindertijd vermoord worden door Netanyahu, en als zelfs dat niet gebeurt, dan weten we hoe ze zullen opgroeien tot volwassenen: in gedecimeerde gezinnen, te midden van puin en ruïnes, ongezond door ondervoeding, verteerd door trauma, verstoken van onderwijs, beroofd van een toekomst. Een nieuw 7 oktober zal zich aandienen – de vraag is niet óf, maar wannéér. Hoe lang verdraag je dat er in Gaza baby’s sterven van de kou? De rest van de wereld is Gaza weer vergeten. Zo ging het ook na de vorige Gaza-oorlog, en die daarvoor, en die daarvoor. Maar genocide is niet minder genocide omdat jij er even geen aandacht voor hebt. Kunnen we nog iets doen? Van het aanstaande minderheidskabinet hoeven we wederom niks te verwachten. Daar zit opnieuw de VVD in, de partij waar ze het woord genocide nog niet uit hun strot krijgen als je de gehele wereldbevolking elimineert. Zouden ze dat gekke goochelaartje weer minister van Buitenlandse Zaken maken, die Van Weel, de verpersoonlijking van VVD-leegte, die uitvluchten en eufemismen uit zijn hoge hoed tovert zoals zijn partijleider leugens? Niets doen is zijn handelsmerk. Al wat ons rest is blijven protesteren. Op papier. Op pleinen. Bij ministeries. In stations. Met lawaai of in stilte. Met boycots, met petities. Met donaties aan de weinige organisaties die nog toegang hebben tot Gaza. Want in Gaza, daar sterven baby’s van de kou. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug. Lees hier alle artikelen over dit thema</p>]]></description>
      <guid>https://www.trouw.nl/opinie/soedan-venezuela-wel-lekker-even-iets-anders~be759f23/</guid>
      <pubDate>Mon, 19 Jan 2026 00:00:00 +0100</pubDate>
    </item>
    <item>
      <title><![CDATA[Hoezo sneeuwramp? Eindelijk maken die ‘reizigers’ iets mee]]></title>
      <description><![CDATA[<p>Op 14 juni 1325 verliet de eenentwintigjarige Ibn Battoeta zijn geboortestad Tanger, in wat we tegenwoordig Marokko noemen, voor de bedevaart naar Mekka. Wanneer hij met enkele reisgenoten Algiers nadert, overlijdt er eentje aan een acute ziekte. De man wordt ter plekke begraven. Een eindje voorbij Algiers sterft een tweede reisgenoot. Daarna wordt Ibn Battoeta zelf getroffen door koorts. ‘Omdat ik ziek was’, schrijft hij in zijn beroemd geworden reisverslag, ‘had ik mezelf met mijn tulband aan het zadel vastgebonden, zodat ik niet van uitputting van mijn rijdier zou vallen’. Een kwarteeuw lang zou Ibn Battoeta rondreizen; hij legde meer kilometers af dan Marco Polo, hij reisde door grote delen van Afrika en het Midden-Oosten, hij kwam in India terecht en trok via Sumatra en andere Zuidoost-Aziatische landen naar China. Als je bedenkt hoezeer hij in de allereerste fase van zijn reis al met ziekte en dood te maken kreeg, is het waarlijk een wonder dat hij zo lang heeft weten te overleven en uiteindelijk veilig thuiskwam. Aan hem moest ik denken toen tijdens de Grote Sneeuwramp van 2026 ‘reizigers’ massaal strandden op het kruispunt van karavaanroutes dat we Schiphol plegen te noemen. Reizigers? dacht ik bij mezelf. Je in een oversized sardineblik laten persen en een paar uur later aan de andere kant van de wereld uitstappen — is dat reizen, ja? 	Wat maak je dan mee onderweg, behalve dat je luchtziek wordt en een daarop anticiperend papieren zakje volbraakt? Spannender wordt het doorgaans niet. Maar nu, tijdens de Grote Sneeuwramp van 2026, maakten de reizigers eindelijk iets mee. Zoals het in die oude mop heet: ze gingen niet. Denk je dat deze gestrande avonturiers vervolgens gesterkt raakten door het heroïsche gevoel dat afzien met zich meebrengt? Denk je dat ze verrukt waren om eindelijk eens iets ongewoons mee te maken in hun miserabele consumentenleventjes? Denk je dat ze het waardevol vonden om op een veldbed te mogen slapen en zo misschien wel in contact te komen met onbekende lotgenoten van over heel de wereld? Denk je dat er tussen al die honderdduizenden zogenaamd gedupeerden iemand was die dacht aan het berichtje van het KNMI waarin te lezen viel dat we zo slecht op sneeuw voorbereid zijn omdat er tegenwoordig gemiddeld slechts drie dagen per jaar een gesloten sneeuwdek ligt in Nederland, tegenover 23 dagen rond 1961? Denk je dat iemand van die gestrande CO2-superspreaders besefte dat dit verschil door klimaatverandering komt? En dat die klimaatverandering mede te wijten is aan al die miljoenen vliegbewegingen die mensen maken? Denk je dat er tussen die honderdduizenden mentaal gesloopte globetrotters één iemand besloot: misschien moest dit maar de laatste keer worden dat ik me per vliegtuig verplaats? Eentje op honderdduizenden – dat zal toch wel? Maar de sneeuw is gesmolten. De vliegtuigen zijn alsnog vertrokken. En eenmaal op hun bestemming aangekomen, boekten de Ibn Battoeta’s van 2026 gewoon hun volgende vlucht. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/hoezo-sneeuwramp-eindelijk-maken-die-reizigers-iets-mee~b2b47e28/</guid>
      <pubDate>Mon, 12 Jan 2026 00:00:00 +0100</pubDate>
    </item>
    <item>
      <title><![CDATA[Het ging om die andere drug, de dodelijkste van allemaal]]></title>
      <description><![CDATA[<p>Uiteindelijk ging het dus tóch om drugs. Nee, niet de drugs die voor de Verenigde Staten de afgelopen tijd aanleiding vormden om Venezolaanse schepen te bombarderen. Dat motief was van begin af aan opzichtige kletskoek. Het zou ook wel ironisch zijn als de Verslaafde Staten van Amerika, waar een aanzienlijk deel van de bevolking afhankelijk is van legale drugs van eigen bodem, psychofarmaca, andere landen de les zou gaan lezen op drugsgebied. Al komt het Trump wel reuzegoed uit dat zoveel Amerikanen verdoofd en apathisch door het leven gaan. Het ging om die andere drug. De dodelijkste van allemaal. Het is de drug die al in de jaren dertig leidde tot een innige verbintenis tussen de VS en Saudi-Arabië. In een lang en gelukkig huwelijk vergeef je elkaar veel. Bijvoorbeeld dat Saudi-Arabië in 2025 een recordaantal executies uitvoerde: zeker 356 mensen werden gedood, de meesten – o ironie – vanwege drugsgerelateerde misdrijven. In 1990 viel Irak Koeweit binnen — vanwege olie. Een internationale coalitie onder aanvoering van de VS begon een korte oorlog, en een halfjaar later was Saddam Hoessein alweer uit Koeweit verdreven. Blijf af van onze olie, was de impliciete boodschap van de westerse wereld. Toen de VS opnieuw een oorlog tegen Irak begon, in 2003, met de valse aanleiding van massavernietigingswapens, kwam het bedrijf Halliburton, gespecialiseerd in olie-infrastructuur, als grote winnaar uit de bus. In het platgemoorde en tot chaos gereduceerde land mocht Halliburton, waarvan de toenmalige Amerikaanse vicepresident Dick Cheney tot voor kort CEO was geweest, Iraakse olievelden restaureren en exploiteren. De Verenigde Arabische Emiraten zijn de belangrijkste sponsor van het genocidale geweld gepleegd door de RSF in Soedan – het Westen zwijgt daarover, om onze olievrienden van de VAE niet voor het hoofd te stoten. Saudi-Arabië, Koeweit, Irak, de VAE – ze staan in de top tien van landen met de grootste oliereserves ter wereld. Op nummertje tien: het onlangs door de VS gebombardeerde Nigeria. Boven aan de lijst, met afstand: Venezuela. Onze verslaving aan de drug genaamd olie heeft de afgelopen eeuw aan vele miljoenen mensen het leven gekost. In de chaos van olie-oorlogen ontstonden terroristische groeperingen als Al-Qaeda en IS, die ons onze westerse, oliegedreven moordlust op afschuwelijke wijze terug in het gezicht spuugden. Volgens de Amerikaanse klimaatorganisatie Climate Power spendeerde Big Oil in de aanloop naar de laatste presidentsverkiezingen in de VS 445 miljoen dollar aan de campagne van Trump – wat vermoedelijk een flinke onderschatting is. Olie regeert de wereld – dat is geen complottheorie, het blijkt uit de kille feiten. En olie slóópt de wereld. Via oorlogen, via vervuiling, via klimaatverandering. We kunnen én moeten Trump veroordelen om zijn inval in Venezuela. Maar elke keer dat wij zelf onze tank volgooien bij het benzinestation en elke keer dat we een vliegticket boeken, worden die handelingen mede mogelijk gemaakt door de moord op onschuldige burgers zoals wijzelf. Iedere druppel olie bestaat voor minstens de helft uit bloed. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug. Lees hier alle artikelen over dit thema</p>]]></description>
      <guid>https://www.trouw.nl/opinie/het-ging-om-die-andere-drug-de-dodelijkste-van-allemaal~bb563688/</guid>
      <pubDate>Mon, 5 Jan 2026 00:00:00 +0100</pubDate>
    </item>
    <item>
      <title><![CDATA[Als individualiteit verdwijnt, verdwijnt ook de smaak]]></title>
      <description><![CDATA[<p>In de rij voor de oliebollenkraam stond ik te koukleumen, terwijl ik twijfelde tussen een stroopwafel-appelflap, een Dubai-oliebol of een Pornstar Martini-beignet. Oliebollen eet je in principe in een heel korte periode van het jaar, maar de kramen staan al maanden voor oud en nieuw op pleinen door heel Nederland te dampen, zoals je in juli al pepernoten in de schappen van supermarkten kunt aantreffen – in duizend-en-een verschillende smaken. We snakken naar het bijzondere, maar omdat de bijzonderheid van feestelijke gerechten kapot is gemaakt door die maandenlange beschikbaarheid, moeten we de bijzonderheid elders zoeken. In nieuwe smaakjes, die al snel niet meer bijzonder genoeg zijn. Alles is altijd beschikbaar, in overvloed en in duizenden variaties. Ondertussen kampt een kwart van de volwassen Nederlanders met een psychische aandoening. Geen oliebollensmaak is in staat het existentiële gat in onze ziel te dichten. Op de facultatieve Derde Kerstdag bingede ik met M. het eerste seizoen van de serie Pluribus. (Het stemmetje in mijn achterhoofd dat ‘Apple TV is Satan!’ mopperde, wist ik effectief te negeren.) De premisse van die serie is: wat als de mensheid – op een handvol individuen na – plotsklaps op mysterieuze wijze over een gedeeld bewustzijn beschikt? Ieder kent ieders herinneringen, kennis, gevoelens, perspectief. Liegen is zinloos. Vrede heerst. Niemand kan een ander nog kwaad doen, want het bewustzijn van die ander is tevens het bewustzijn van alle mensen en dus ook van jou. Mooi idee? Zeker, maar de schaduwzijden dienen zich ook onmiddellijk aan. Als individualiteit verdwijnt, verdwijnen ook smaak, voorkeuren én tegenkeuren. Absoluut collectivisme reduceert alles tot een gemiddelde. Het smoort elk afwijkend geluid en daarmee de kunsten, de bijzonderheid – en elke vorm van verzet. Het is de wereld van communistische regimes, maar frappant genoeg óók de wereld van het kapitalisme. Wonderlijk hoe vijanden op elkaar gaan lijken, als baasje en hond. Kapitalisme houdt de wortel van totale keuzevrijheid voor, maar maakt de keuzemogelijkheden zo oneindig, dat het verlammend of bedwelmend werkt. Hoe meer verleidingen, hoe minder bevrediging ooit mogelijk is. Vrijwel elke kunstenaar weet dat de ware vrijheid zich pas toont door de beperking. Zelfopgelegde regels verlichten de weg naar betekenis. Wie op 23 november of 12 december een cobra afsteekt, hoort een harde knal, maar het is een knal zonder betekenis. Dus moet er een nieuwe knal volgen. En nog een. En nog een. Nooit genoeg. Vuurwerk krijgt pas betekenis door de beperking: één nacht per jaar, om twaalf uur. Een knal die niets viert, betekent niks. Bijna alle grote problemen van onze tijd hebben te maken met onmatigheid, de vergissing dat meer van alles leidt tot meer bevrediging. Meer geld, meer producten, meer reizen, meer smaken. Maar de realiteit is: meer depressie, meer angst. Wat we nodig hebben zijn geen nieuwe smaakjes. Iets wordt pas weer bijzonder als we het verzeldzamen, als we beseffen dat minder ons niets afneemt, maar ons meer geeft. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/als-individualiteit-verdwijnt-verdwijnt-ook-de-smaak~b044aa60/</guid>
      <pubDate>Mon, 29 Dec 2025 00:00:00 +0100</pubDate>
    </item>
    <item>
      <title><![CDATA[Ik hou van deze échte Nederlandse tradities]]></title>
      <description><![CDATA[<p>Ik ben een traditioneel en conservatief man. Waar ik bang voor ben, is de Amerikanisering van onze cultuur die al sinds het einde van de Tweede Wereldoorlog aan de gang is. U weet het: u trok vanochtend een schone onderbroek aan van Calvin Klein, daaroverheen Levi’s jeans, erboven een T-shirt van American Apparel en eronder sneakers van Vans. De playlist op uw iPhone loopt van Elvis Presley tot Taylor Swift, en u gaat vanavond naar die nieuwe Avatar-film, vooraf een hapje eten bij de Mac. De sociale media-apps waarop u een link naar deze column zult gaan delen, zijn voor 99 procent zeker van Amerikaanse makelij. Amerika, land gebouwd op genocide en omvolking, van massamoorden in Vietnam, Afghanistan en Irak. Land van Trumpiaanse wetteloosheid. Uw foto’s staan in een Amerikaanse cloud en uw officiële persoonsgegevens zijn door Nederlandse bedrijven aan de Verenigde Staten verkocht, terwijl u door onze overheid in de gaten wordt gehouden met behulp van Amerikaanse surveillance-software. ‘I’m afraid of Americans,’ zong wijlen David Bowie ooit en ik zeg het hem na. Ik ben een Nederlandse nationalist. Een nationalist zonder vlagvertoon, een nationalist die gelooft in onze grondwet, een atheïst die gelooft in christelijk-islamitische waarden zoals gastvrijheid en naastenliefde. Ik hou van Nederlanders. Van Nederlanders in de IJmond, die dagelijks door een krakkemikkige Indiase staalfabriek bestookt worden met gifgassen. Ik hou van Groningers en ik leef met hen mee omdat zij na jaren van aardbevingsleed moeten aanzien hoe gasboorpartij Ja21 serieus wordt overwogen voor kabinetsdeelname. Ik hou van Nederlandse boeren die wél begrijpen dat het anders moet, dat ze ons land niet kunnen blijven volpompen met methaan en stikstof en insecticiden vol pfas. Ik hou van het Nederlandse water, zelfs nu je er geen druppel meer van kunt drinken zonder rotzooi binnen te krijgen. Ik hou van ons molenlandschap, de museale molens bij Kinderdijk én de moderne windmolens die symbool staan voor onze strijd tegen fossiele brandstoffen. Ik hou van Nederlandse tradities. De traditie van volksverheffing in plaats van kritiekloos door de knieën gaan voor de laagste impulsen van het volk. De traditie van een sterke vakbeweging – niet van tot-flexwerker-gemaakten. Ik hou van onze kennistraditie, met luisterrijke figuren als Spinoza, Erasmus, Van Leeuwenhoek, Lorentz en Tinbergen. Onze culturele traditie, van Rembrandt tot Rineke Dijkstra, van Wim Sonneveld tot De Jeugd van Tegenwoordig, van Pierre Cuypers tot Winy Maas, van Hella Haasse tot Hafid Bouazza. Ik hou van onze emancipatie-traditie, die loopt van Aletta Jacobs via Joke Smit tot aan Sylvana Simons. Onze activisme-traditie, van de provo’s tot Kick Out Zwarte Piet, van de anti-apartheidsbeweging tot de massaprotesten tegen de genocide in Gaza. Ik hou van onze vrijheden, die niet door de islam worden bedreigd maar door extreemrechtse partijen, met hun inperkingen van het demonstratierecht, hun vrouwen-, lhbti+-, joden- en moslimhaat, hun xenofobie, hun ondemocratische neigingen, hun rechtsstaatafbraak. Mijn kerstgedachte: laten we de échte Nederlandse tradities vieren – en beschermen tegen de dreigende destructie. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/ik-hou-van-deze-echte-nederlandse-tradities~bc4f8717/</guid>
      <pubDate>Mon, 22 Dec 2025 00:00:00 +0100</pubDate>
    </item>
    <item>
      <title><![CDATA[De mens is een vindingrijke vernietiger]]></title>
      <description><![CDATA[<p>Niet onsympathiek. Zo zou ik zuinigjes het rapport ‘De route naar toekomstige welvaart’ willen karakteriseren, afgelopen vrijdag in Nieuwspoort gepresenteerd door voormalig ASML-CEO Peter Wennink. Verfrissend om vanuit Den Haag eens een toekomstvisie op Nederland te horen klinken waarin niet alles afhangt van apocalyptische stromen asielzoekers. Dat woord komt in het rapport van Wennink geen enkele keer voor. Ik heb ook gegniffeld bij de gedachte dat ze zich op de burelen van de BBB waarschijnlijk verslikten in hun vijfde biefstuk van de dag, toen ze lazen dat Wennink adviseert Nederland nu echt van het stikstofslot te halen via pijnlijke ingrepen in de veehouderij. En ik grinnikte bij het idee dat in de kamertjes van JA21 hevige zweetaanvallen uitbraken bij Wenninks constatering, tijdens de persconferentie, dat een meerderheidskabinet noodzakelijk is voor de volgens hem benodigde daadkracht. Ook blokkade-partij VVD mag zich die woorden vanuit het door hen zo geliefde bedrijfsleven aantrekken. Ik bladerde door het rapport en door de aparte bijlage met 51 projectvoorstellen die volgens Wennink steun verdienen, keurig met diagrammetjes erbij die de verhouding publieke/private investeringen weergeven. Veel innovatie op het gebied van duurzaamheid. Eén project viel me in het bijzonder op: grootschalige pfas-verwijdering uit water door middel van elektronenbestraling. Daar is de kwalificatie ‘niet onsympathiek’ echt te zuinig voor, ik vind het ronduit geweldig dat er knappe koppen bezig zijn na te denken over hoe je het gigantische pfas-probleem kunt bestrijden. Maar het stemde me ook meewarig. Het deed me denken aan de berichtgeving over Deense boeren die klagen over ziekte en sterfte onder hun vee sinds zij de dieren verplicht Bovaer via hun voer toedienen – een middel ontwikkeld door het Nederlandse DSM-Firmenich, bedoeld om de methaanuitstoot van koeien omlaag te brengen. De ziekteclaims lijken onwaarschijnlijk: het middel is uitvoerig onderzocht en wordt elders in Europa wél probleemloos gebruikt. Maar het gaat niet om de vraag of Bovaer wel of niet veilig is. Het gaat erom dat onze vleesbehoefte gargantuesk van omvang is geworden, en om aan die behoefte te voldoen, is de veestapel geëxplodeerd en daarmee ook de methaanuitstoot. In plaats van matiging te betrachten, in plaats van ietsje minder vlees te eten, prakken we chemicaliën in dieren om de methaanuitstoot terug te dringen. Zo ook met pfas. Het zit in het water en in de grond, het zit in onze leefomgeving en in ons bloed. Ja, we staan te springen om technologie die zulke troep kan verwijderen – maar we moeten ook af van pfas-producerende industrieën. De mens is een vindingrijke vernietiger. Ik vrees alleen dat onze vindingrijkheid onze vernietigingsdrang niet meer kan bijbenen. Innovatie mag dan bijdragen aan de oplossing van vervuilingsproblemen, zonder matiging van onze excessieve behoeften blijven technologische oplossingen niet meer dan lapmiddeltjes. Maar ja, matiging? Daarvoor moeten we niet naar het bedrijfsleven of naar een toekomstig kabinet kijken – maar naar onszelf. De vraag is of we daartoe ooit bereid zullen zijn. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/de-mens-is-een-vindingrijke-vernietiger~b33645e2/</guid>
      <pubDate>Mon, 15 Dec 2025 00:00:00 +0100</pubDate>
    </item>
  </channel>
</rss>
