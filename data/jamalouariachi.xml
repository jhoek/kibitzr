<?xml version="1.0" encoding="utf-8"?>
<rss version="2.0">
  <channel>
    <title><![CDATA[Jamal Ouariachi]]></title>
    <link>https://www.trouw.nl/auteur/jamal-ouariachi</link>
    <description><![CDATA[Jamal Ouariachi]]></description>
    <item>
      <title><![CDATA[Ik hou van deze échte Nederlandse tradities]]></title>
      <description><![CDATA[<p>Ik ben een traditioneel en conservatief man. Waar ik bang voor ben, is de Amerikanisering van onze cultuur die al sinds het einde van de Tweede Wereldoorlog aan de gang is. U weet het: u trok vanochtend een schone onderbroek aan van Calvin Klein, daaroverheen Levi’s jeans, erboven een T-shirt van American Apparel en eronder sneakers van Vans. De playlist op uw iPhone loopt van Elvis Presley tot Taylor Swift, en u gaat vanavond naar die nieuwe Avatar-film, vooraf een hapje eten bij de Mac. De sociale media-apps waarop u een link naar deze column zult gaan delen, zijn voor 99 procent zeker van Amerikaanse makelij. Amerika, land gebouwd op genocide en omvolking, van massamoorden in Vietnam, Afghanistan en Irak. Land van Trumpiaanse wetteloosheid. Uw foto’s staan in een Amerikaanse cloud en uw officiële persoonsgegevens zijn door Nederlandse bedrijven aan de Verenigde Staten verkocht, terwijl u door onze overheid in de gaten wordt gehouden met behulp van Amerikaanse surveillance-software. ‘I’m afraid of Americans,’ zong wijlen David Bowie ooit en ik zeg het hem na. Ik ben een Nederlandse nationalist. Een nationalist zonder vlagvertoon, een nationalist die gelooft in onze grondwet, een atheïst die gelooft in christelijk-islamitische waarden zoals gastvrijheid en naastenliefde. Ik hou van Nederlanders. Van Nederlanders in de IJmond, die dagelijks door een krakkemikkige Indiase staalfabriek bestookt worden met gifgassen. Ik hou van Groningers en ik leef met hen mee omdat zij na jaren van aardbevingsleed moeten aanzien hoe gasboorpartij Ja21 serieus wordt overwogen voor kabinetsdeelname. Ik hou van Nederlandse boeren die wél begrijpen dat het anders moet, dat ze ons land niet kunnen blijven volpompen met methaan en stikstof en insecticiden vol pfas. Ik hou van het Nederlandse water, zelfs nu je er geen druppel meer van kunt drinken zonder rotzooi binnen te krijgen. Ik hou van ons molenlandschap, de museale molens bij Kinderdijk én de moderne windmolens die symbool staan voor onze strijd tegen fossiele brandstoffen. Ik hou van Nederlandse tradities. De traditie van volksverheffing in plaats van kritiekloos door de knieën gaan voor de laagste impulsen van het volk. De traditie van een sterke vakbeweging – niet van tot-flexwerker-gemaakten. Ik hou van onze kennistraditie, met luisterrijke figuren als Spinoza, Erasmus, Van Leeuwenhoek, Lorentz en Tinbergen. Onze culturele traditie, van Rembrandt tot Rineke Dijkstra, van Wim Sonneveld tot De Jeugd van Tegenwoordig, van Pierre Cuypers tot Winy Maas, van Hella Haasse tot Hafid Bouazza. Ik hou van onze emancipatie-traditie, die loopt van Aletta Jacobs via Joke Smit tot aan Sylvana Simons. Onze activisme-traditie, van de provo’s tot Kick Out Zwarte Piet, van de anti-apartheidsbeweging tot de massaprotesten tegen de genocide in Gaza. Ik hou van onze vrijheden, die niet door de islam worden bedreigd maar door extreemrechtse partijen, met hun inperkingen van het demonstratierecht, hun vrouwen-, lhbti+-, joden- en moslimhaat, hun xenofobie, hun ondemocratische neigingen, hun rechtsstaatafbraak. Mijn kerstgedachte: laten we de échte Nederlandse tradities vieren – en beschermen tegen de dreigende destructie. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/ik-hou-van-deze-echte-nederlandse-tradities~bc4f8717/</guid>
      <pubDate>Mon, 22 Dec 2025 00:00:00 +0100</pubDate>
    </item>
    <item>
      <title><![CDATA[De mens is een vindingrijke vernietiger]]></title>
      <description><![CDATA[<p>Niet onsympathiek. Zo zou ik zuinigjes het rapport ‘De route naar toekomstige welvaart’ willen karakteriseren, afgelopen vrijdag in Nieuwspoort gepresenteerd door voormalig ASML-CEO Peter Wennink. Verfrissend om vanuit Den Haag eens een toekomstvisie op Nederland te horen klinken waarin niet alles afhangt van apocalyptische stromen asielzoekers. Dat woord komt in het rapport van Wennink geen enkele keer voor. Ik heb ook gegniffeld bij de gedachte dat ze zich op de burelen van de BBB waarschijnlijk verslikten in hun vijfde biefstuk van de dag, toen ze lazen dat Wennink adviseert Nederland nu echt van het stikstofslot te halen via pijnlijke ingrepen in de veehouderij. En ik grinnikte bij het idee dat in de kamertjes van JA21 hevige zweetaanvallen uitbraken bij Wenninks constatering, tijdens de persconferentie, dat een meerderheidskabinet noodzakelijk is voor de volgens hem benodigde daadkracht. Ook blokkade-partij VVD mag zich die woorden vanuit het door hen zo geliefde bedrijfsleven aantrekken. Ik bladerde door het rapport en door de aparte bijlage met 51 projectvoorstellen die volgens Wennink steun verdienen, keurig met diagrammetjes erbij die de verhouding publieke/private investeringen weergeven. Veel innovatie op het gebied van duurzaamheid. Eén project viel me in het bijzonder op: grootschalige pfas-verwijdering uit water door middel van elektronenbestraling. Daar is de kwalificatie ‘niet onsympathiek’ echt te zuinig voor, ik vind het ronduit geweldig dat er knappe koppen bezig zijn na te denken over hoe je het gigantische pfas-probleem kunt bestrijden. Maar het stemde me ook meewarig. Het deed me denken aan de berichtgeving over Deense boeren die klagen over ziekte en sterfte onder hun vee sinds zij de dieren verplicht Bovaer via hun voer toedienen – een middel ontwikkeld door het Nederlandse DSM-Firmenich, bedoeld om de methaanuitstoot van koeien omlaag te brengen. De ziekteclaims lijken onwaarschijnlijk: het middel is uitvoerig onderzocht en wordt elders in Europa wél probleemloos gebruikt. Maar het gaat niet om de vraag of Bovaer wel of niet veilig is. Het gaat erom dat onze vleesbehoefte gargantuesk van omvang is geworden, en om aan die behoefte te voldoen, is de veestapel geëxplodeerd en daarmee ook de methaanuitstoot. In plaats van matiging te betrachten, in plaats van ietsje minder vlees te eten, prakken we chemicaliën in dieren om de methaanuitstoot terug te dringen. Zo ook met pfas. Het zit in het water en in de grond, het zit in onze leefomgeving en in ons bloed. Ja, we staan te springen om technologie die zulke troep kan verwijderen – maar we moeten ook af van pfas-producerende industrieën. De mens is een vindingrijke vernietiger. Ik vrees alleen dat onze vindingrijkheid onze vernietigingsdrang niet meer kan bijbenen. Innovatie mag dan bijdragen aan de oplossing van vervuilingsproblemen, zonder matiging van onze excessieve behoeften blijven technologische oplossingen niet meer dan lapmiddeltjes. Maar ja, matiging? Daarvoor moeten we niet naar het bedrijfsleven of naar een toekomstig kabinet kijken – maar naar onszelf. De vraag is of we daartoe ooit bereid zullen zijn. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/de-mens-is-een-vindingrijke-vernietiger~b33645e2/</guid>
      <pubDate>Mon, 15 Dec 2025 00:00:00 +0100</pubDate>
    </item>
    <item>
      <title><![CDATA[Veiligheid? We worden genaaid door onze eigen politici]]></title>
      <description><![CDATA[<p>Een dikke envelop van de overheid bombardeert de deurmat. Inhoud: het boekje Bereid je voor op een noodsituatie. ‘Het is op dit moment geen oorlog in Nederland’, lees ik, ‘maar ook geen vrede.’ Een zin om me minstens drie nachten uit de slaap te houden met filosofisch gepieker, want als het geen oorlog is en ook geen vrede, wat is het dan wel? Een soort vagevuur? Doet er ook niet toe. Als het oorlog wordt, moet je een noodpakket hebben, volgens het boekwerkje. En ook in geval van extreem weer. Maar waarom zet het dubbel-demissionaire kabinet niet alles op alles om de oorzaken van klimaatverandering en dus toenemend extreem weer aan te pakken? Zou het niet beter zijn als de vervuilers eerst eens volgens het militair recht vervolgd werden? Ik bedoel niet meteen standrechtelijk executeren, of zo, maar gewoon: tuchtmaatregelen. Enfin, er dreigt dus oorlog. De Russen komen! Of komt de dreiging juist van binnenuit? Waarom zat onze demissionair vicepremier Mona Keijzer afgelopen week met de fascisten van FVD in een restaurant voor een onderonsje met de Argentijnse minister Sturzenegger? Los van de eregast – man met de kettingzaag, bepaald geen vreedzaam symbool – waarom zou je FVD normaliseren met het bijwonen van zo’n lunch? Waarom een folder over veiligheid in noodsituaties rondsturen en tevens gezellig klessebessen met een partij die het verzet tegen het coronabeleid opstookte en daarmee ons aller veiligheid in gevaar bracht? En hoe zit het met de dreiging vanuit onze trouwe bondgenoot de Verenigde Staten? Nederland gebruikt voor politie en defensie de surveillance-software van het Amerikaanse Palantir, dat met zijn producten tevens de genocide in Gaza faciliteert. Medeoprichter van Palantir en nog altijd aandeelhouder Joe Lonsdale riep afgelopen vrijdag nog op X dat als hij ‘later’ aan de macht komt, mensen die drie keer een gewelddadig delict hebben gepleegd opgehangen zullen worden – publiekelijk, net als in de middeleeuwen. Is dat een man die we nóg rijker en invloedrijker willen maken? Is dat veiligheid? Nederland liet gebeuren dat techbedrijf Zivver (verantwoordelijk voor de beveiliging van data van het OM, het UWV en de IND) werd overgenomen door het Amerikaanse Kiteworks, geleid door Israëlische ex-spionnen. Ook het Nederlandse Solvinity, dat gegevensopslag levert aan DigiD en MijnOverheid, dreigt nu in Amerikaanse handen te vallen. Is dat veiligheid? Alle geslijm van Mark Rutte bij ‘daddy’ Trump ten spijt heeft de Amerikaanse regering het saboteren van Europa inmiddels officieel tot beleid verklaard, met warme steun voor extreemrechtse partijen die van ons kleurrijke continent weer een witte etnostaat willen maken. Ook Elon Musk is dolenthousiast over het slopen van Europa, maar Haagse bewindslieden en Kamerleden zitten nog elke dag berichtjes te tikken op X – terwijl elke letter die op dat medium wordt geplaatst, een legitimering is van Musks haatzaaierij en desinformatie. Veiligheid? We worden genaaid door onze eigen politici. 	En wij maar noodpakketten inslaan – voor de rampen die zij ons bereiden. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/veiligheid-we-worden-genaaid-door-onze-eigen-politici~b7324b58/</guid>
      <pubDate>Mon, 8 Dec 2025 00:00:00 +0100</pubDate>
    </item>
    <item>
      <title><![CDATA[Pfas zit ook in plakband en post-its]]></title>
      <description><![CDATA[<p>Vorig jaar publiceerde het journalistieke onderzoeksplatform ProPublica een uitgebreide reconstructie over pfas-vervuiling door chemieconcern 3M, bekend van plakband en post-Its. Al in de late jaren zeventig — laat ik het persoonlijk maken: zo rond mijn geboorte — stelden wetenschappers van het bedrijf vast dat een veelgebruikt ingrediënt van 3M-producten, pfas-variant pfos (perfluoroctaansulfonzuur), wanneer het werd toegediend bij laboratoriumratten, tot ernstige gezondheidsproblemen en vaak de dood leidde. De resultaten werden weggemoffeld. Twintig jaar later — zelf was ik net volwassen — ontdekte een jonge onderzoekster dat pfos niet alleen in het bloed zat van 3M-werknemers, maar in het bloed van zo’n beetje elke Amerikaan. Ook de bestemming van deze bevindingen was de doofpot. Pas in het afgelopen decennium is dankzij onderzoeksjournalistiek werk naar buiten gekomen dat 3M al die jaren ervoor zo graag stil had willen houden. Er werd verbetering beloofd, maar vooralsnog wemelen de producten van 3M van pfos en breder: pfas. Sinds plusminus de kleuterschool heb ik met 3M scotch-plakband en die vrolijk gekleurde Post-it-blaadjes gewerkt – wie niet? Ik word volgende week zevenenveertig, ik maak me geen illusies. De pfas raast door mijn lijf – en door het uwe. De wereld kent vele bedrijven als 3M. Eerder dit jaar bleek dan ook uit onderzoek van het RIVM dat iedere Nederlander pfas in het bloed heeft, in zulke hoge doses dat het tot gezondheidsschade kan leiden. Vorige week meldden Nederlandse provincies dat het grondwater vrijwel overal vervuild is met pfas. Het patroon van het 3M-verhaal is inmiddels klassiek te noemen. We kennen het van de tabaks- en olieindustrie: onderzoeksresultaten verbergen, wetenschappers verdacht maken, beleidsmaatregelen traineren. (Wie het patroon ten volle wil doorgronden, leze Merchants of Doubt van Naomi Oreskes en Erik Conway.) Wat nieuw is aan dit alles, is dat we leven in het Tijdperk van de Schaamteloosheid. Vele geheimen uit de stinkende gifkrochten van grote bedrijven liggen inmiddels op straat te marineren in hun eigen viezigheid. Iedereen weet het. Niemand doet iets. Wat was het eigenlijk heerlijk, vroeger, toen bedrijven hun misdadige praktijken verborgen hielden en wij burgers rustig konden slapen. Maar tegenwoordig gebeurt het allemaal out in the open. Onder president Trump is het ironisch genaamde instituut US Environmental Protection Agency steeds losser in het verlenen van toestemming voor het gebruik van nieuwe pfas-varianten als ingrediënt in pesticiden. Je moet de maiskolven en sojabonen een beetje op smaak brengen, nietwaar? In Nederland hebben we ons eigen Trumpje. Landbouwminister Femke Wiersma weigert vooralsnog de conclusies over te nemen uit een Deens onderzoek naar pesticiden die pfas lekken naar bodem en grondwater. Dat onderzoek moet eerst getoetst worden, vindt Wiersma, en dat kost, oh merchants of doubt, tijd. Niemand die ook nog maar één niet-geplastificeerde hersencel in zijn kop heeft, twijfelt eraan: pesticide-gebruikende landbouwers vergiftigen onze leefomgeving en daarmee ons. Een minister die dat schaamteloos toestaat is levensgevaarlijk en heeft bloed en vooral pfas aan haar handen. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/columnisten/pfas-zit-ook-in-plakband-en-post-its~b8f890f9/</guid>
      <pubDate>Mon, 1 Dec 2025 00:00:00 +0100</pubDate>
    </item>
    <item>
      <title><![CDATA[Ruim 11 miljard omzet voor Action? Waarván dan?]]></title>
      <description><![CDATA[<p>Het is weer de tijd van het jaar voor het vullen van schoenen. Mijn gedachten dwalen dan altijd af naar het Koot &amp; Bie-typetje Robert van Effen, maniakaal geobsedeerd door het uitpakken van pakjes. (“Mijn vrouw doet het geven en ik mag ontvangen want ze weet dat ik dát het fijnst vind, het uitpakken.”) Tussen het bestuderen van verlanglijstjes door las ik dat koopjesketen Action de omzet over de eerste drie kwartalen van dit jaar zag stijgen naar 11,2 miljard euro. Daar struikelden mijn gedachten. 11,2 miljard euro? Waarván dan? Action – dat was toch die winkel waar je voor een paar euro een kar kon volladen met etenswaren, elektronica, hobbymaterialen, kleding, en huishoudelijke meuk? Die winkel waar alles niks kostte, inclusief de schrale verlichting en ongeïnspireerde presentatie? Inclusief de jeugdige werknemers die waarschijnlijk op hun achttiende al te duur begonnen te worden? De winkelketen, kortom, waar ze producten verkopen die zó ongeloofwaardig goedkoop zijn dat alleen een systeem van geraffineerde uitbuiting het mogelijk kan maken? Dat zelfs, bij wijze van spreken, de Oeigoerse slaven in Chinese concentratiekampen denken: nou nou, wordt er hier niet een kléín beetje te veel misbruik gemaakt van onze kwetsbare positie? Díé Action? Ja, die Action. Maar het is natuurlijk niet alléén Action. Het is standaardprocedure in het bedrijfsleven om de productie- en personeelskosten zo laag mogelijk te houden – behalve voor managementfuncties, daar geldt juist dat de beloningen zo hoog mogelijk moeten zijn, teneinde ‘goede’ mensen te kunnen aantrekken. Als prijsstunters hun werknemers een eerlijk salaris en degelijke arbeidsomstandigheden zouden bieden, zouden hun producten onbetaalbaar worden. Uitbuiting is de basis van onze economie. Noem het VOC-mentaliteit. De CEO van Action, Hajir Hajji, boert ondertussen uitstekend. Haar vermogen wordt geschat op zo’n 5 miljoen euro. Onder haar leiding boekte Action in 2024 ruim 2 miljard euro winst. Op dingen die niks kosten dus. Er hangt een mooi verhaal om Hajji heen. Ze begon op haar zeventiende bij Action als vakkenvuller en klom in de loop van vele jaren op tot opperbaas. Dit is de verleidelijke mythe die het kapitalisme de arme onderlaag graag voorhoudt: ook jij kunt miljonair worden. Weliswaar is die kans ongeveer even groot als de kans om de loterij te winnen, maar zo hou je het volk zoet. Het zal niet zeuren om het belasten van de rijken, want het wil zelf rijk worden. Bedenk dat volgens het CBS de rijkste 10 procent van de huishoudens in Nederland meer dan de helft van al het vermogen bezit. U, beste lezer, behoort hoogstwaarschijnlijk tot de overige 90 procent, die van de VVD te horen krijgt dat werken moet lonen. Maar als werken werkelijk zou lonen, zou die rijkste 10 procent niet zo rijk zijn. Denk daar maar eens aan als u straks vanwege Sint en Kerst bij een koopjesketen uw winkelwagen vollaadt met Chinese pfas – voor slechts twee tientjes. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/ruim-11-miljard-omzet-voor-action-waarvan-dan~b82a079b/</guid>
      <pubDate>Mon, 24 Nov 2025 00:00:00 +0100</pubDate>
    </item>
    <item>
      <title><![CDATA[Journalisten moeten zich niet laten misbruiken door ondernemers die ‘schaduwkabinetje’ spelen]]></title>
      <description><![CDATA[<p>Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug. ‘Weet je nog, twee weken geleden? Op dat avondje in Capital C?’ ‘Capital C? O, je bedoelt die toko van Willem. Nou, dat heb ik niet heel scherp meer.’ ‘Ja, maar weet je nog dat Hans toen zei dat Dilan een leugenaar is?’ ‘Even denken… ja, dat woord leugenaar is wel gevallen… en Hans was inderdaad aanwezig, die werd nog even het podium op geroepen… Dus ja, nee, zeker. Dat heeft-ie gezegd. Hans heeft Dilan een leugenaar genoemd.’ Dit is ongeveer het keiharde journalistieke ‘bewijs’ van NRC-verslaggever Hugo Logtenberg waardoor informateur Hans Wijers afgelopen week in de problemen kwam. Toen bleek dat Eric Smit van Follow the Money de leugenaar-uitspraak had gedaan, en niet Wijers, probeerde Logtenberg zijn eer te herstellen door uit privé-appverkeer te citeren: Wijers had Dilan Yesilgöz óók nog eens ‘feeks’ genoemd. Potjandriedubbeltjes, een feeks? Terwijl het zo’n mieterse meid is! Lang verhaal kort: Wijers de laan uit en Logtenberg zat ’s avonds apentrots aan tafel bij Café Kockelmann van WNL — de omroep die in juni goed vertegenwoordigd was tijdens een haringparty in bovengenoemd Capital C te Amsterdam, waar aanwezigen de oproep kregen te doneren en campagne te voeren voor een centrumrechtse coalitie: VVD-D66-CDA. Later zat Logtenberg bij NOS-radioprogramma Met het Oog op Morgen, waar hij nog maar eens benadrukte hoe maatschappelijk relevant het feeks-appje van Wijers was. Bedoelde hij misschien: hoe maatschappelijk relevant iemand uit haringparty-kringen het vond om Wijers uit te schakelen en daarom te lekken? Nee, voor zulke kwade bedoelingen had Logtenberg ‘geen aanwijzingen’. Het was nu eenmaal zijn journalistieke taak om de macht te controleren. Waarna hij toevoegde dat hij binnenkort een biertje zou gaan drinken met Willem Sijthoff (de haringparty-organisator). Echt? Echt. In een bijna veertig jaar oud boekje over de romankunst, geschreven door Milan Kundera, las ik dit weekend een drietal zinnen die me troffen: ‘Er is ogenschijnlijk niets duidelijker, tastbaarder en concreter dan het huidige moment. En toch ontsnapt het ons volledig. Daar schuilt de gehele droefenis van het leven in.’ In de verslaggeving rond Wijers kwamen Willem Sijthoff en zijn lobbyclubje Stem op Stabiliteit slechts voorbij als decorstukken. Maar ondernemers als Sijthoff zijn het hoofdverhaal, zij zijn Kundera’s huidige moment. Wat is Stem op Stabiliteit voor clubje? Het bestaat behalve uit Sijthoff ook uit andere politiek georiënteerde ondernemers: Ralph Wisbrun, Simon Neefjes en David Snellenberg. Wat is dat Capital C, waar zij hun (haring)feestjes geven? Dat is een ‘creatieve hub’ die Sijthoff oprichtte samen met Maarten Feilzer. Wie is dat dan? O, dat is de directeur van Zadelhoff, het vastgoedbedrijf opgericht door Cor van Zadelhoff, die VVD-donoravondjes organiseert. Ziet u? Serieuze journalisten moeten zich niet laten misbruiken door ondernemers die ondemocratisch schaduwkabinetje willen spelen. Serieuze journalisten gaan geen biertje drinken met zulke ondernemers — ze moeten die ondernemers en hun netwerken, hun mediabedrijven en hun invloedrijke appgroepen even meedogenloos doorlichten als ze bij politici doen.</p>]]></description>
      <guid>https://www.trouw.nl/opinie/journalisten-moeten-zich-niet-laten-misbruiken-door-ondernemers-die-schaduwkabinetje-spelen~bbb7a4c0/</guid>
      <pubDate>Mon, 17 Nov 2025 00:00:00 +0100</pubDate>
    </item>
    <item>
      <title><![CDATA[Een geweldige truc: geef degene die uitgebuit wordt daar zelf de schuld van]]></title>
      <description><![CDATA[<p>Ons publieke debat barst van de aannames die niemand meer aan de kaak stelt, maar die wel doorslaggevend zijn bij politieke besluitvorming. 	Eén zo’n aanname is dat bedrijven nu eenmaal personeel nodig hebben voor werk dat autochtone Nederlanders nu eenmaal niet meer willen doen, en dat die bedrijven dus noodzakelijkerwijs goedkoop personeel uit het buitenland moeten aantrekken. Vanuit die aanname vertrekt dan het debat, met vragen als: Hoe ga je met die goedkope arbeidsmigranten om? Hoe onbekommerd mag je ze van de VVD uitbuiten? Moeten we eigenlijk wel van ‘uitbuiten’ spreken, klinkt een eufemisme als ‘sober behandelen’ niet veel fijner? Het leidt allemaal af van het werkelijke probleem, de aanname dat Nederlanders bepaald werk niet meer willen doen. Waarom zou dat zo zijn? Misschien omdat het afschuwelijk werk is dat bovendien onderbetaald wordt? Dat begon zo’n beetje in de jaren zestig. Wederopbouw achter de rug, economische groei in volle gang. Mensen raakten beter opgeleid. Dankzij het socialisme zag men in dat uitbuiting geen vanzelfsprekendheid is. Niet voor ons, althans. Nederlanders wilden niet meer uitgebuit worden. Bedrijven bedachten al snel een oplossing voor dit ‘probleem’: arbeidskrachten uit het buitenland halen, waar de standaarden wat minder hoog liggen. En inderdaad, vanuit landen waar armoede heerste kwamen hier arbeiders heen naar wier maatstaven elke verdiende gulden een gouden dukaat was. Nederlanders die níét hoogopgeleid waren en nog steeds aangewezen op laagbetaald werk, kwamen in de verdrukking door die goedkope arbeidsmigranten. Iemand bedacht een geweldige truc: niet de uitbuitende bedrijven, die productie voor een prikkie wilden, kregen de schuld, maar de arbeidsmigranten. Door de schuld te verleggen van de uitbuiters naar de uitgebuitenen kon uitbuiting volledig geaccepteerd raken als een kenmerk van slim ondernemerschap. Het werd een kwestie van ‘nu eenmaal’. Ook burgers gingen dit principe toepassen. Moet de badkamer opnieuw betegeld worden? We hebben nu eenmaal beperkt budget, dus we bellen een Pool. Die doet het voor minder. Onze hele samenleving is inmiddels doortrokken van het uitbuitingsprincipe. Wat doet een bedrijf in zwaar weer? Dat zet het mes in het personeelsbestand, en nee, dan is het niet de ceo die zijn baantje inlevert, integendeel: na succesvol mensen dumpen krijgt de manager een bonus. 	We doen er allemaal aan mee, want we willen niet alleen zo veel mogelijk consumeren, maar ook zo goedkoop mogelijk. We zouden het kunnen omdraaien. Een nieuw ‘nu eenmaal’ schrijven. Werknemers behoren nu eenmaal een eerlijk salaris te verdienen. Stijgen de personeelskosten van een bedrijf, dan moeten wij consumenten nu eenmaal meer voor een product betalen of het niet meer kopen. Wordt personeel door een bedrijf uitgebuit, dan verdient de ceo nu eenmaal straf. Gaat een bedrijf failliet, dan heeft het nu eenmaal geen bestaansrecht. Durven we zo te denken, dan hebben we de VVD niet meer nodig voor een nieuw kabinet en kunnen racistische populisten een baan zoeken waarmee ze de samenleving wél tot nut zijn. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/een-geweldige-truc-geef-degene-die-uitgebuit-wordt-daar-zelf-de-schuld-van~bd8988b8/</guid>
      <pubDate>Mon, 10 Nov 2025 00:00:00 +0100</pubDate>
    </item>
    <item>
      <title><![CDATA[Politieke oren luisteren naar geld. Is dat zo erg? Ja, dat is erg]]></title>
      <description><![CDATA[<p>Begin juli vond in Amsterdam een ‘haringparty’ plaats, georganiseerd door mediaondernemer Willem Sijthoff. Zogenaamd een ‘privéfeestje’, maar de bijeenkomst was bedoeld om uitgenodigde ondernemers op te roepen campagne te voeren – dus: geld te doneren – voor een coalitie bestaande uit VVD, D66 en CDA. Er waren ook mensen van omroep WNL aanwezig. Misschien was Sijthoff geïnspireerd door de exclusieve VVD-etentjes op het landgoed van vastgoedmagnaat Cor van Zadelhoff, grootsprokkelaar van campagnegelden. Mag toch? Dat schijnt, ja. Men neme nu een computer of smartphone ter hand en men surfe naar de website van de rijksoverheid. Men downloade aldaar het document ‘Overzicht substantiële giften aan politieke partijen 2025’, voor het laatst geüpdatet zes dagen voor de verkiezingen. Politieke partijen ontvingen dit jaar in totaal bijna 4 miljoen euro aan substantiële giften (10.000 euro of meer). Een klein miljoen ging naar D66, een half miljoen naar de VVD en ruim 4 ton naar het CDA. De haringcoalitie: goed voor bijna de helft van alle substantiële giften. Door de verkiezingen van afgelopen woensdag maakt de haringcoalitie nu grote kans om werkelijkheid te worden — al is het zetelaantal van D66, VVD en CDA niet toereikend voor een meerderheid. Laten we niet aan complotdenken doen. Bovenstaande feiten zeggen lang niet alles. Maar eerlijk is eerlijk: als ik D66 zou bellen om Rob Jetten mijn wensen voor Nederland kenbaar te maken, is de kans dat ik hem te spreken krijg nihil. Zou ik een tonnetje hebben gedoneerd, dan werd ik dezelfde dag nog teruggebeld. Politieke oren luisteren naar geld. Is dat zo erg? Ja, dat is erg. Frank van Gool, CEO van arbeidsmigranten-uitbuitbureau, pardon: uitzendbureau Otto Workforce, doneerde bij eerdere verkiezingen stevig aan de VVD, en het mag dan ook niet verbazen dat de VVD migratie eigenlijk alleen interessant vindt als het om asielzoekers gaat. Arbeidsmigranten? ‘Tja, we hebben ze nu eenmaal nodig.’ Vandaar dat het demissionaire rompkabinet van VVD en BBB nog snel even het plan van voormalig minister Van Hijum van tafel heeft geveegd dat bedoeld was om uitzendbureaus te verbieden nog langer arbeidsmigranten onder het minimumloon te betalen in ruil voor woonruimte. Ondernemers hebben vaak andere belangen dan burgers. Burgers willen een betaalbare woning, ondernemers willen zoveel mogelijk geld verdienen aan hun vastgoed. Burgers willen een schone, veilige leefomgeving, ondernemers willen vergunningen om hun ziekmakende afval te dumpen waar en wanneer het ze maar uitkomt. Burgers willen minder migratie — ondernemers willen zo goedkoop mogelijke arbeidskrachten, zodat ze nóg meer vermogen kunnen bijschrijven. Burgers willen goed geïnformeerd worden, mediaondernemers willen zo hoog mogelijke kijkcijfers, zelfs als dat betekent dat je liegende oud-VVD’ers of regelrechte fascisten aan je talkshowtafel moet uitnodigen (spektakel!). Helaas willen burgers ook een zo comfortabel mogelijk leven, zo min mogelijk belasting betalen, geen fractie luxe inleveren, zoveel mogelijk consumeren. We hebben vrijwillig de macht over dit land in handen gegeven aan mensen die het slechtste met ons voor hebben. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug. Lees hier alle artikelen over dit thema</p>]]></description>
      <guid>https://www.trouw.nl/opinie/politieke-oren-luisteren-naar-geld-is-dat-zo-erg-ja-dat-is-erg~b308ca8ca/</guid>
      <pubDate>Mon, 3 Nov 2025 00:00:00 +0100</pubDate>
    </item>
    <item>
      <title><![CDATA[Onze ontembare behoefte aan vrijheid schaadt soms het algemeen belang]]></title>
      <description><![CDATA[<p>Als mijn dochter te lang tv kijkt, wordt ze hangerig en prikkelbaar. Bovendien wil ik dat ze een aanzienlijk deel van haar dag in een schermloze wereld verkeert. Dus gaat de tv na twee afleveringen van haar favoriete serietje uit. Vaak onder protest: “Ah toe, nog eentje!” Maar ik ben in huis wetgever en handhaver: niet omdat ik zo dol ben op regeltjes, maar omdat haar welzijn mij voor ogen staat. Het protest tegen regels houdt niet op wanneer de mens volwassen wordt. Dat geldt zelfs voor regels die we onszelf opleggen. Iedereen die weleens geprobeerd heeft te breken met een ongezonde gewoonte, weet dat de verleiding van de kortetermijnbevrediging soms sterker is dan goede voornemens: we komen in protest tegen onszelf. En dan schenken we toch dat glas wijn in, leggen we toch die kiloknaller in ons winkelmandje, boeken we toch die goedkope vliegvakantie, scrollen we toch nog een uurtje langer op onze telefoon. En zo gaat het niet alleen op individueel niveau. Wanneer de overheid ons regels oplegt die onze verlangens inperken, komen we in verzet. Het is de ontembare behoefte aan vrijheid en zelfbeschikking versus de wetenschap dat we soms dingen moeten doen die ons tegenstaan, maar die het algemeen belang dienen. Vervuilende bedrijven zijn niet anders. Verblind door de kortetermijnbevrediging van meer winst, accepteren ze de krankzinnige gevolgen: pfas in het bloed, stikstof op het land, CO2 in de lucht. En als de overheid wil ingrijpen, protesteren die bedrijven door te dreigen met een verhuizing naar het buitenland. In deze verkiezingstijd profileren heel wat partijen zich met de populistische belofte van minder regels. Alleen al het verkiezingsprogramma van de VVD puilt ervan uit: ‘verstikkende of betuttelende overheidsregels’, ‘het mes in regels’, ‘onnodige regels’, ‘opgelegde regels’ en vooral: ‘minder regels’. Dat klinkt allemaal hartstikke liberaal, maar politieke partijen die zo’n sterke nadruk leggen op ‘minder regels’ beloven ons een dubbele cheeseburger, terwijl de helft van de Nederlandse bevolking aan overgewicht lijdt. Daartegenover staan partijen die ons vertellen dat we juist regels nodig hebben om te voorkomen dat we eigenhandig onze mooie wereld en ons mooie land slopen. Partijen die iets willen doen aan CO2- en stikstofuitstoot, aan gif producerende bedrijven. Partijen die de rechtsstaat – dat conglomeraat van regels – willen beschermen tegen toenemend autoritarisme en fascisme. Is dat erg? Is dat betuttelend? Nee. Soms willen we zelfs tegen onszelf in bescherming worden genomen. Zo meldde RTL Nieuws afgelopen weekend dat het draagvlak onder Nederlanders voor klimaatmaatregelen is toegenomen, maar de overheid moet volgens de ondervraagden wel meer uitleg geven. Hoe bitter ironisch dat uitgerekend datzelfde RTL twee verkiezingsdebatten organiseerde waarin klimaatbeleid nauwelijks ter sprake kwam. Weet wat je stemt, woensdag. Stem niet met je kortetermijnbehoeftes maar met je langetermijnverstand. Stem ook met een hart voor mensen die het wat moeilijker hebben dan jij, en een hart voor de enige plek waar wij mensen kunnen leven: planeet aarde. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/onze-ontembare-behoefte-aan-vrijheid-schaadt-soms-het-algemeen-belang~bb049950/</guid>
      <pubDate>Mon, 27 Oct 2025 00:00:00 +0100</pubDate>
    </item>
    <item>
      <title><![CDATA[Mensen als Eerdmans moeten dringend op inburgeringscursus]]></title>
      <description><![CDATA[<p>Eind jaren tachtig, ik was een jaar of negen, maakte ik met twee klasgenootjes een strip getiteld De werkeloosheid. Er doemde een beeld uit op van een grimmig Amsterdam, vol junks, seksshops, smerige straattaal en verpaupering. Toen de juf ontdekte wat we gemaakt hadden, volgden strenge berispingen. Ouders moesten op school komen voor indringende gesprekken. Hoe kwamen zulke jonge jochies aan zo’n duister wereldbeeld? Nou, simpel. We zagen ze gewoon elke dag op straat: de junkies met hun jachtige motoriek. De gebruikte heroïnespuiten in de bosjes waar we een hut wilden bouwen. Kraakpanden. Panden met een boomstam schuin tegen de gevel geplaatst om te voorkomen dat de boel zou instorten. In sigarenwinkels, bij de tijdschriftenschappen, zagen we ze heus wel vanuit onze ooghoeken: de pornoblaadjes, met licht pedoseksuele titels als Candy en Seventeen – dat was blijkbaar de Nederlandse cultuur. Ik zag dat sfeertje terug in de documentairereeks On-Hollands, over Pim Fortuyn. Rotterdam, jaren tachtig, negentig. Verpaupering. Werkloosheid. Drugsoverlast. En ook: autochtonen die zich bedreigd voelden door hardwerkende allochtonen die hier het VOC-ideaal verwezenlijkten: naar een ander continent reizen om er geld te verdienen. Angst voor Turkse slagers, Surinaamse toko’s, Marokkaanse bakkers. En zelfs als migranten na een dag zwoegen in de fabriek ’s avonds taallessen volgden, terwijl velen van hen niet of nauwelijks naar school waren geweest, was het voor slecht-Nederlands-sprekende autochtonen nóg niet genoeg. Pim Fortuyn bespeelde handig de onvrede onder autochtonen. Ze trapten erin, hoewel Fortuyn bikkelhard was tegen minima. Als ze leuke dingen wilden doen, moesten ze harder werken – alsof een havenarbeider ooit het salaris van professor Fortuyn zou verwerven en óók dure sigaren, zijden dassen en een Daimler kon betalen. We zijn decennia verder en nog steeds ronselen populistische politici kiezers via racistisch gedachtegoed, terwijl ze ondertussen geen zier geven om mensen met lage inkomens of moeilijke leefomstandigheden. Joost Eerdmans van Ja21 maakt zich openlijk druk over het veranderende straatbeeld; in sommige straten zie je volgens hem alleen maar islamitische slagers en bakkers en geen enkele Nederlandse winkel meer. Hij zegt dus eigenlijk: islamitische ondernemers zijn geen Nederlanders. Het gore lef... Mijn Marokkaanse vader kwam halverwege de jaren zestig naar Nederland – Eerdmans (1971) was nog niet eens geboren. Eerdmans is zélf het veranderende straatbeeld, hij staat voor het nieuwe, openlijke Fortuyn-racisme van de afgelopen twintig jaar. Als je nog steeds schrikt van een straatbeeld dat al meer dan zestig jaar niet meer hetzelfde is, dan heb je een aanpassingsprobleem. Dan moet je dringend op inburgeringscursus. Als je sommige groepen Nederlanders nog steeds geen Nederlanders vindt, dan begrijp je onze normen en waarden, onze geschiedenis en onze Grondwet niet. Vreemdelingenhaat is de opium waarmee populisten ons injecteren. Ben je eenmaal verdoofd, dan kunnen zij voor anderhalve ton per jaar Kamerlid worden om je vervolgens te beroven van betaalbare zorg, een gezonde leefomgeving, goed onderwijs en een veilige rechtsstaat. Hou toch eens op met daarin trappen. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/mensen-als-eerdmans-moeten-dringend-op-inburgeringscursus~b27f33d2/</guid>
      <pubDate>Mon, 20 Oct 2025 00:00:00 +0200</pubDate>
    </item>
  </channel>
</rss>
