<?xml version="1.0" encoding="utf-8"?>
<rss version="2.0">
  <channel>
    <title><![CDATA[Jamal Ouariachi]]></title>
    <link>https://www.trouw.nl/auteur/jamal-ouariachi</link>
    <description><![CDATA[Jamal Ouariachi]]></description>
    <item>
      <title><![CDATA[Pfas zit ook in plakband en post-its]]></title>
      <description><![CDATA[<p>Vorig jaar publiceerde het journalistieke onderzoeksplatform ProPublica een uitgebreide reconstructie over pfas-vervuiling door chemieconcern 3M, bekend van plakband en post-Its. Al in de late jaren zeventig — laat ik het persoonlijk maken: zo rond mijn geboorte — stelden wetenschappers van het bedrijf vast dat een veelgebruikt ingrediënt van 3M-producten, pfas-variant pfos (perfluoroctaansulfonzuur), wanneer het werd toegediend bij laboratoriumratten, tot ernstige gezondheidsproblemen en vaak de dood leidde. De resultaten werden weggemoffeld. Twintig jaar later — zelf was ik net volwassen — ontdekte een jonge onderzoekster dat pfos niet alleen in het bloed zat van 3M-werknemers, maar in het bloed van zo’n beetje elke Amerikaan. Ook de bestemming van deze bevindingen was de doofpot. Pas in het afgelopen decennium is dankzij onderzoeksjournalistiek werk naar buiten gekomen dat 3M al die jaren ervoor zo graag stil had willen houden. Er werd verbetering beloofd, maar vooralsnog wemelen de producten van 3M van pfos en breder: pfas. Sinds plusminus de kleuterschool heb ik met 3M scotch-plakband en die vrolijk gekleurde Post-it-blaadjes gewerkt – wie niet? Ik word volgende week zevenenveertig, ik maak me geen illusies. De pfas raast door mijn lijf – en door het uwe. De wereld kent vele bedrijven als 3M. Eerder dit jaar bleek dan ook uit onderzoek van het RIVM dat iedere Nederlander pfas in het bloed heeft, in zulke hoge doses dat het tot gezondheidsschade kan leiden. Vorige week meldden Nederlandse provincies dat het grondwater vrijwel overal vervuild is met pfas. Het patroon van het 3M-verhaal is inmiddels klassiek te noemen. We kennen het van de tabaks- en olieindustrie: onderzoeksresultaten verbergen, wetenschappers verdacht maken, beleidsmaatregelen traineren. (Wie het patroon ten volle wil doorgronden, leze Merchants of Doubt van Naomi Oreskes en Erik Conway.) Wat nieuw is aan dit alles, is dat we leven in het Tijdperk van de Schaamteloosheid. Vele geheimen uit de stinkende gifkrochten van grote bedrijven liggen inmiddels op straat te marineren in hun eigen viezigheid. Iedereen weet het. Niemand doet iets. Wat was het eigenlijk heerlijk, vroeger, toen bedrijven hun misdadige praktijken verborgen hielden en wij burgers rustig konden slapen. Maar tegenwoordig gebeurt het allemaal out in the open. Onder president Trump is het ironisch genaamde instituut US Environmental Protection Agency steeds losser in het verlenen van toestemming voor het gebruik van nieuwe pfas-varianten als ingrediënt in pesticiden. Je moet de maiskolven en sojabonen een beetje op smaak brengen, nietwaar? In Nederland hebben we ons eigen Trumpje. Landbouwminister Femke Wiersma weigert vooralsnog de conclusies over te nemen uit een Deens onderzoek naar pesticiden die pfas lekken naar bodem en grondwater. Dat onderzoek moet eerst getoetst worden, vindt Wiersma, en dat kost, oh merchants of doubt, tijd. Niemand die ook nog maar één niet-geplastificeerde hersencel in zijn kop heeft, twijfelt eraan: pesticide-gebruikende landbouwers vergiftigen onze leefomgeving en daarmee ons. Een minister die dat schaamteloos toestaat is levensgevaarlijk en heeft bloed en vooral pfas aan haar handen. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/columnisten/pfas-zit-ook-in-plakband-en-post-its~b8f890f9/</guid>
      <pubDate>Mon, 1 Dec 2025 00:00:00 +0100</pubDate>
    </item>
    <item>
      <title><![CDATA[Ruim 11 miljard omzet voor Action? Waarván dan?]]></title>
      <description><![CDATA[<p>Het is weer de tijd van het jaar voor het vullen van schoenen. Mijn gedachten dwalen dan altijd af naar het Koot &amp; Bie-typetje Robert van Effen, maniakaal geobsedeerd door het uitpakken van pakjes. (“Mijn vrouw doet het geven en ik mag ontvangen want ze weet dat ik dát het fijnst vind, het uitpakken.”) Tussen het bestuderen van verlanglijstjes door las ik dat koopjesketen Action de omzet over de eerste drie kwartalen van dit jaar zag stijgen naar 11,2 miljard euro. Daar struikelden mijn gedachten. 11,2 miljard euro? Waarván dan? Action – dat was toch die winkel waar je voor een paar euro een kar kon volladen met etenswaren, elektronica, hobbymaterialen, kleding, en huishoudelijke meuk? Die winkel waar alles niks kostte, inclusief de schrale verlichting en ongeïnspireerde presentatie? Inclusief de jeugdige werknemers die waarschijnlijk op hun achttiende al te duur begonnen te worden? De winkelketen, kortom, waar ze producten verkopen die zó ongeloofwaardig goedkoop zijn dat alleen een systeem van geraffineerde uitbuiting het mogelijk kan maken? Dat zelfs, bij wijze van spreken, de Oeigoerse slaven in Chinese concentratiekampen denken: nou nou, wordt er hier niet een kléín beetje te veel misbruik gemaakt van onze kwetsbare positie? Díé Action? Ja, die Action. Maar het is natuurlijk niet alléén Action. Het is standaardprocedure in het bedrijfsleven om de productie- en personeelskosten zo laag mogelijk te houden – behalve voor managementfuncties, daar geldt juist dat de beloningen zo hoog mogelijk moeten zijn, teneinde ‘goede’ mensen te kunnen aantrekken. Als prijsstunters hun werknemers een eerlijk salaris en degelijke arbeidsomstandigheden zouden bieden, zouden hun producten onbetaalbaar worden. Uitbuiting is de basis van onze economie. Noem het VOC-mentaliteit. De CEO van Action, Hajir Hajji, boert ondertussen uitstekend. Haar vermogen wordt geschat op zo’n 5 miljoen euro. Onder haar leiding boekte Action in 2024 ruim 2 miljard euro winst. Op dingen die niks kosten dus. Er hangt een mooi verhaal om Hajji heen. Ze begon op haar zeventiende bij Action als vakkenvuller en klom in de loop van vele jaren op tot opperbaas. Dit is de verleidelijke mythe die het kapitalisme de arme onderlaag graag voorhoudt: ook jij kunt miljonair worden. Weliswaar is die kans ongeveer even groot als de kans om de loterij te winnen, maar zo hou je het volk zoet. Het zal niet zeuren om het belasten van de rijken, want het wil zelf rijk worden. Bedenk dat volgens het CBS de rijkste 10 procent van de huishoudens in Nederland meer dan de helft van al het vermogen bezit. U, beste lezer, behoort hoogstwaarschijnlijk tot de overige 90 procent, die van de VVD te horen krijgt dat werken moet lonen. Maar als werken werkelijk zou lonen, zou die rijkste 10 procent niet zo rijk zijn. Denk daar maar eens aan als u straks vanwege Sint en Kerst bij een koopjesketen uw winkelwagen vollaadt met Chinese pfas – voor slechts twee tientjes. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/ruim-11-miljard-omzet-voor-action-waarvan-dan~b82a079b/</guid>
      <pubDate>Mon, 24 Nov 2025 00:00:00 +0100</pubDate>
    </item>
    <item>
      <title><![CDATA[Journalisten moeten zich niet laten misbruiken door ondernemers die ‘schaduwkabinetje’ spelen]]></title>
      <description><![CDATA[<p>Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug. ‘Weet je nog, twee weken geleden? Op dat avondje in Capital C?’ ‘Capital C? O, je bedoelt die toko van Willem. Nou, dat heb ik niet heel scherp meer.’ ‘Ja, maar weet je nog dat Hans toen zei dat Dilan een leugenaar is?’ ‘Even denken… ja, dat woord leugenaar is wel gevallen… en Hans was inderdaad aanwezig, die werd nog even het podium op geroepen… Dus ja, nee, zeker. Dat heeft-ie gezegd. Hans heeft Dilan een leugenaar genoemd.’ Dit is ongeveer het keiharde journalistieke ‘bewijs’ van NRC-verslaggever Hugo Logtenberg waardoor informateur Hans Wijers afgelopen week in de problemen kwam. Toen bleek dat Eric Smit van Follow the Money de leugenaar-uitspraak had gedaan, en niet Wijers, probeerde Logtenberg zijn eer te herstellen door uit privé-appverkeer te citeren: Wijers had Dilan Yesilgöz óók nog eens ‘feeks’ genoemd. Potjandriedubbeltjes, een feeks? Terwijl het zo’n mieterse meid is! Lang verhaal kort: Wijers de laan uit en Logtenberg zat ’s avonds apentrots aan tafel bij Café Kockelmann van WNL — de omroep die in juni goed vertegenwoordigd was tijdens een haringparty in bovengenoemd Capital C te Amsterdam, waar aanwezigen de oproep kregen te doneren en campagne te voeren voor een centrumrechtse coalitie: VVD-D66-CDA. Later zat Logtenberg bij NOS-radioprogramma Met het Oog op Morgen, waar hij nog maar eens benadrukte hoe maatschappelijk relevant het feeks-appje van Wijers was. Bedoelde hij misschien: hoe maatschappelijk relevant iemand uit haringparty-kringen het vond om Wijers uit te schakelen en daarom te lekken? Nee, voor zulke kwade bedoelingen had Logtenberg ‘geen aanwijzingen’. Het was nu eenmaal zijn journalistieke taak om de macht te controleren. Waarna hij toevoegde dat hij binnenkort een biertje zou gaan drinken met Willem Sijthoff (de haringparty-organisator). Echt? Echt. In een bijna veertig jaar oud boekje over de romankunst, geschreven door Milan Kundera, las ik dit weekend een drietal zinnen die me troffen: ‘Er is ogenschijnlijk niets duidelijker, tastbaarder en concreter dan het huidige moment. En toch ontsnapt het ons volledig. Daar schuilt de gehele droefenis van het leven in.’ In de verslaggeving rond Wijers kwamen Willem Sijthoff en zijn lobbyclubje Stem op Stabiliteit slechts voorbij als decorstukken. Maar ondernemers als Sijthoff zijn het hoofdverhaal, zij zijn Kundera’s huidige moment. Wat is Stem op Stabiliteit voor clubje? Het bestaat behalve uit Sijthoff ook uit andere politiek georiënteerde ondernemers: Ralph Wisbrun, Simon Neefjes en David Snellenberg. Wat is dat Capital C, waar zij hun (haring)feestjes geven? Dat is een ‘creatieve hub’ die Sijthoff oprichtte samen met Maarten Feilzer. Wie is dat dan? O, dat is de directeur van Zadelhoff, het vastgoedbedrijf opgericht door Cor van Zadelhoff, die VVD-donoravondjes organiseert. Ziet u? Serieuze journalisten moeten zich niet laten misbruiken door ondernemers die ondemocratisch schaduwkabinetje willen spelen. Serieuze journalisten gaan geen biertje drinken met zulke ondernemers — ze moeten die ondernemers en hun netwerken, hun mediabedrijven en hun invloedrijke appgroepen even meedogenloos doorlichten als ze bij politici doen.</p>]]></description>
      <guid>https://www.trouw.nl/opinie/journalisten-moeten-zich-niet-laten-misbruiken-door-ondernemers-die-schaduwkabinetje-spelen~bbb7a4c0/</guid>
      <pubDate>Mon, 17 Nov 2025 00:00:00 +0100</pubDate>
    </item>
    <item>
      <title><![CDATA[Een geweldige truc: geef degene die uitgebuit wordt daar zelf de schuld van]]></title>
      <description><![CDATA[<p>Ons publieke debat barst van de aannames die niemand meer aan de kaak stelt, maar die wel doorslaggevend zijn bij politieke besluitvorming. 	Eén zo’n aanname is dat bedrijven nu eenmaal personeel nodig hebben voor werk dat autochtone Nederlanders nu eenmaal niet meer willen doen, en dat die bedrijven dus noodzakelijkerwijs goedkoop personeel uit het buitenland moeten aantrekken. Vanuit die aanname vertrekt dan het debat, met vragen als: Hoe ga je met die goedkope arbeidsmigranten om? Hoe onbekommerd mag je ze van de VVD uitbuiten? Moeten we eigenlijk wel van ‘uitbuiten’ spreken, klinkt een eufemisme als ‘sober behandelen’ niet veel fijner? Het leidt allemaal af van het werkelijke probleem, de aanname dat Nederlanders bepaald werk niet meer willen doen. Waarom zou dat zo zijn? Misschien omdat het afschuwelijk werk is dat bovendien onderbetaald wordt? Dat begon zo’n beetje in de jaren zestig. Wederopbouw achter de rug, economische groei in volle gang. Mensen raakten beter opgeleid. Dankzij het socialisme zag men in dat uitbuiting geen vanzelfsprekendheid is. Niet voor ons, althans. Nederlanders wilden niet meer uitgebuit worden. Bedrijven bedachten al snel een oplossing voor dit ‘probleem’: arbeidskrachten uit het buitenland halen, waar de standaarden wat minder hoog liggen. En inderdaad, vanuit landen waar armoede heerste kwamen hier arbeiders heen naar wier maatstaven elke verdiende gulden een gouden dukaat was. Nederlanders die níét hoogopgeleid waren en nog steeds aangewezen op laagbetaald werk, kwamen in de verdrukking door die goedkope arbeidsmigranten. Iemand bedacht een geweldige truc: niet de uitbuitende bedrijven, die productie voor een prikkie wilden, kregen de schuld, maar de arbeidsmigranten. Door de schuld te verleggen van de uitbuiters naar de uitgebuitenen kon uitbuiting volledig geaccepteerd raken als een kenmerk van slim ondernemerschap. Het werd een kwestie van ‘nu eenmaal’. Ook burgers gingen dit principe toepassen. Moet de badkamer opnieuw betegeld worden? We hebben nu eenmaal beperkt budget, dus we bellen een Pool. Die doet het voor minder. Onze hele samenleving is inmiddels doortrokken van het uitbuitingsprincipe. Wat doet een bedrijf in zwaar weer? Dat zet het mes in het personeelsbestand, en nee, dan is het niet de ceo die zijn baantje inlevert, integendeel: na succesvol mensen dumpen krijgt de manager een bonus. 	We doen er allemaal aan mee, want we willen niet alleen zo veel mogelijk consumeren, maar ook zo goedkoop mogelijk. We zouden het kunnen omdraaien. Een nieuw ‘nu eenmaal’ schrijven. Werknemers behoren nu eenmaal een eerlijk salaris te verdienen. Stijgen de personeelskosten van een bedrijf, dan moeten wij consumenten nu eenmaal meer voor een product betalen of het niet meer kopen. Wordt personeel door een bedrijf uitgebuit, dan verdient de ceo nu eenmaal straf. Gaat een bedrijf failliet, dan heeft het nu eenmaal geen bestaansrecht. Durven we zo te denken, dan hebben we de VVD niet meer nodig voor een nieuw kabinet en kunnen racistische populisten een baan zoeken waarmee ze de samenleving wél tot nut zijn. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/een-geweldige-truc-geef-degene-die-uitgebuit-wordt-daar-zelf-de-schuld-van~bd8988b8/</guid>
      <pubDate>Mon, 10 Nov 2025 00:00:00 +0100</pubDate>
    </item>
    <item>
      <title><![CDATA[Politieke oren luisteren naar geld. Is dat zo erg? Ja, dat is erg]]></title>
      <description><![CDATA[<p>Begin juli vond in Amsterdam een ‘haringparty’ plaats, georganiseerd door mediaondernemer Willem Sijthoff. Zogenaamd een ‘privéfeestje’, maar de bijeenkomst was bedoeld om uitgenodigde ondernemers op te roepen campagne te voeren – dus: geld te doneren – voor een coalitie bestaande uit VVD, D66 en CDA. Er waren ook mensen van omroep WNL aanwezig. Misschien was Sijthoff geïnspireerd door de exclusieve VVD-etentjes op het landgoed van vastgoedmagnaat Cor van Zadelhoff, grootsprokkelaar van campagnegelden. Mag toch? Dat schijnt, ja. Men neme nu een computer of smartphone ter hand en men surfe naar de website van de rijksoverheid. Men downloade aldaar het document ‘Overzicht substantiële giften aan politieke partijen 2025’, voor het laatst geüpdatet zes dagen voor de verkiezingen. Politieke partijen ontvingen dit jaar in totaal bijna 4 miljoen euro aan substantiële giften (10.000 euro of meer). Een klein miljoen ging naar D66, een half miljoen naar de VVD en ruim 4 ton naar het CDA. De haringcoalitie: goed voor bijna de helft van alle substantiële giften. Door de verkiezingen van afgelopen woensdag maakt de haringcoalitie nu grote kans om werkelijkheid te worden — al is het zetelaantal van D66, VVD en CDA niet toereikend voor een meerderheid. Laten we niet aan complotdenken doen. Bovenstaande feiten zeggen lang niet alles. Maar eerlijk is eerlijk: als ik D66 zou bellen om Rob Jetten mijn wensen voor Nederland kenbaar te maken, is de kans dat ik hem te spreken krijg nihil. Zou ik een tonnetje hebben gedoneerd, dan werd ik dezelfde dag nog teruggebeld. Politieke oren luisteren naar geld. Is dat zo erg? Ja, dat is erg. Frank van Gool, CEO van arbeidsmigranten-uitbuitbureau, pardon: uitzendbureau Otto Workforce, doneerde bij eerdere verkiezingen stevig aan de VVD, en het mag dan ook niet verbazen dat de VVD migratie eigenlijk alleen interessant vindt als het om asielzoekers gaat. Arbeidsmigranten? ‘Tja, we hebben ze nu eenmaal nodig.’ Vandaar dat het demissionaire rompkabinet van VVD en BBB nog snel even het plan van voormalig minister Van Hijum van tafel heeft geveegd dat bedoeld was om uitzendbureaus te verbieden nog langer arbeidsmigranten onder het minimumloon te betalen in ruil voor woonruimte. Ondernemers hebben vaak andere belangen dan burgers. Burgers willen een betaalbare woning, ondernemers willen zoveel mogelijk geld verdienen aan hun vastgoed. Burgers willen een schone, veilige leefomgeving, ondernemers willen vergunningen om hun ziekmakende afval te dumpen waar en wanneer het ze maar uitkomt. Burgers willen minder migratie — ondernemers willen zo goedkoop mogelijke arbeidskrachten, zodat ze nóg meer vermogen kunnen bijschrijven. Burgers willen goed geïnformeerd worden, mediaondernemers willen zo hoog mogelijke kijkcijfers, zelfs als dat betekent dat je liegende oud-VVD’ers of regelrechte fascisten aan je talkshowtafel moet uitnodigen (spektakel!). Helaas willen burgers ook een zo comfortabel mogelijk leven, zo min mogelijk belasting betalen, geen fractie luxe inleveren, zoveel mogelijk consumeren. We hebben vrijwillig de macht over dit land in handen gegeven aan mensen die het slechtste met ons voor hebben. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug. Lees hier alle artikelen over dit thema</p>]]></description>
      <guid>https://www.trouw.nl/opinie/politieke-oren-luisteren-naar-geld-is-dat-zo-erg-ja-dat-is-erg~b308ca8ca/</guid>
      <pubDate>Mon, 3 Nov 2025 00:00:00 +0100</pubDate>
    </item>
    <item>
      <title><![CDATA[Onze ontembare behoefte aan vrijheid schaadt soms het algemeen belang]]></title>
      <description><![CDATA[<p>Als mijn dochter te lang tv kijkt, wordt ze hangerig en prikkelbaar. Bovendien wil ik dat ze een aanzienlijk deel van haar dag in een schermloze wereld verkeert. Dus gaat de tv na twee afleveringen van haar favoriete serietje uit. Vaak onder protest: “Ah toe, nog eentje!” Maar ik ben in huis wetgever en handhaver: niet omdat ik zo dol ben op regeltjes, maar omdat haar welzijn mij voor ogen staat. Het protest tegen regels houdt niet op wanneer de mens volwassen wordt. Dat geldt zelfs voor regels die we onszelf opleggen. Iedereen die weleens geprobeerd heeft te breken met een ongezonde gewoonte, weet dat de verleiding van de kortetermijnbevrediging soms sterker is dan goede voornemens: we komen in protest tegen onszelf. En dan schenken we toch dat glas wijn in, leggen we toch die kiloknaller in ons winkelmandje, boeken we toch die goedkope vliegvakantie, scrollen we toch nog een uurtje langer op onze telefoon. En zo gaat het niet alleen op individueel niveau. Wanneer de overheid ons regels oplegt die onze verlangens inperken, komen we in verzet. Het is de ontembare behoefte aan vrijheid en zelfbeschikking versus de wetenschap dat we soms dingen moeten doen die ons tegenstaan, maar die het algemeen belang dienen. Vervuilende bedrijven zijn niet anders. Verblind door de kortetermijnbevrediging van meer winst, accepteren ze de krankzinnige gevolgen: pfas in het bloed, stikstof op het land, CO2 in de lucht. En als de overheid wil ingrijpen, protesteren die bedrijven door te dreigen met een verhuizing naar het buitenland. In deze verkiezingstijd profileren heel wat partijen zich met de populistische belofte van minder regels. Alleen al het verkiezingsprogramma van de VVD puilt ervan uit: ‘verstikkende of betuttelende overheidsregels’, ‘het mes in regels’, ‘onnodige regels’, ‘opgelegde regels’ en vooral: ‘minder regels’. Dat klinkt allemaal hartstikke liberaal, maar politieke partijen die zo’n sterke nadruk leggen op ‘minder regels’ beloven ons een dubbele cheeseburger, terwijl de helft van de Nederlandse bevolking aan overgewicht lijdt. Daartegenover staan partijen die ons vertellen dat we juist regels nodig hebben om te voorkomen dat we eigenhandig onze mooie wereld en ons mooie land slopen. Partijen die iets willen doen aan CO2- en stikstofuitstoot, aan gif producerende bedrijven. Partijen die de rechtsstaat – dat conglomeraat van regels – willen beschermen tegen toenemend autoritarisme en fascisme. Is dat erg? Is dat betuttelend? Nee. Soms willen we zelfs tegen onszelf in bescherming worden genomen. Zo meldde RTL Nieuws afgelopen weekend dat het draagvlak onder Nederlanders voor klimaatmaatregelen is toegenomen, maar de overheid moet volgens de ondervraagden wel meer uitleg geven. Hoe bitter ironisch dat uitgerekend datzelfde RTL twee verkiezingsdebatten organiseerde waarin klimaatbeleid nauwelijks ter sprake kwam. Weet wat je stemt, woensdag. Stem niet met je kortetermijnbehoeftes maar met je langetermijnverstand. Stem ook met een hart voor mensen die het wat moeilijker hebben dan jij, en een hart voor de enige plek waar wij mensen kunnen leven: planeet aarde. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/onze-ontembare-behoefte-aan-vrijheid-schaadt-soms-het-algemeen-belang~bb049950/</guid>
      <pubDate>Mon, 27 Oct 2025 00:00:00 +0100</pubDate>
    </item>
    <item>
      <title><![CDATA[Mensen als Eerdmans moeten dringend op inburgeringscursus]]></title>
      <description><![CDATA[<p>Eind jaren tachtig, ik was een jaar of negen, maakte ik met twee klasgenootjes een strip getiteld De werkeloosheid. Er doemde een beeld uit op van een grimmig Amsterdam, vol junks, seksshops, smerige straattaal en verpaupering. Toen de juf ontdekte wat we gemaakt hadden, volgden strenge berispingen. Ouders moesten op school komen voor indringende gesprekken. Hoe kwamen zulke jonge jochies aan zo’n duister wereldbeeld? Nou, simpel. We zagen ze gewoon elke dag op straat: de junkies met hun jachtige motoriek. De gebruikte heroïnespuiten in de bosjes waar we een hut wilden bouwen. Kraakpanden. Panden met een boomstam schuin tegen de gevel geplaatst om te voorkomen dat de boel zou instorten. In sigarenwinkels, bij de tijdschriftenschappen, zagen we ze heus wel vanuit onze ooghoeken: de pornoblaadjes, met licht pedoseksuele titels als Candy en Seventeen – dat was blijkbaar de Nederlandse cultuur. Ik zag dat sfeertje terug in de documentairereeks On-Hollands, over Pim Fortuyn. Rotterdam, jaren tachtig, negentig. Verpaupering. Werkloosheid. Drugsoverlast. En ook: autochtonen die zich bedreigd voelden door hardwerkende allochtonen die hier het VOC-ideaal verwezenlijkten: naar een ander continent reizen om er geld te verdienen. Angst voor Turkse slagers, Surinaamse toko’s, Marokkaanse bakkers. En zelfs als migranten na een dag zwoegen in de fabriek ’s avonds taallessen volgden, terwijl velen van hen niet of nauwelijks naar school waren geweest, was het voor slecht-Nederlands-sprekende autochtonen nóg niet genoeg. Pim Fortuyn bespeelde handig de onvrede onder autochtonen. Ze trapten erin, hoewel Fortuyn bikkelhard was tegen minima. Als ze leuke dingen wilden doen, moesten ze harder werken – alsof een havenarbeider ooit het salaris van professor Fortuyn zou verwerven en óók dure sigaren, zijden dassen en een Daimler kon betalen. We zijn decennia verder en nog steeds ronselen populistische politici kiezers via racistisch gedachtegoed, terwijl ze ondertussen geen zier geven om mensen met lage inkomens of moeilijke leefomstandigheden. Joost Eerdmans van Ja21 maakt zich openlijk druk over het veranderende straatbeeld; in sommige straten zie je volgens hem alleen maar islamitische slagers en bakkers en geen enkele Nederlandse winkel meer. Hij zegt dus eigenlijk: islamitische ondernemers zijn geen Nederlanders. Het gore lef... Mijn Marokkaanse vader kwam halverwege de jaren zestig naar Nederland – Eerdmans (1971) was nog niet eens geboren. Eerdmans is zélf het veranderende straatbeeld, hij staat voor het nieuwe, openlijke Fortuyn-racisme van de afgelopen twintig jaar. Als je nog steeds schrikt van een straatbeeld dat al meer dan zestig jaar niet meer hetzelfde is, dan heb je een aanpassingsprobleem. Dan moet je dringend op inburgeringscursus. Als je sommige groepen Nederlanders nog steeds geen Nederlanders vindt, dan begrijp je onze normen en waarden, onze geschiedenis en onze Grondwet niet. Vreemdelingenhaat is de opium waarmee populisten ons injecteren. Ben je eenmaal verdoofd, dan kunnen zij voor anderhalve ton per jaar Kamerlid worden om je vervolgens te beroven van betaalbare zorg, een gezonde leefomgeving, goed onderwijs en een veilige rechtsstaat. Hou toch eens op met daarin trappen. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/mensen-als-eerdmans-moeten-dringend-op-inburgeringscursus~b27f33d2/</guid>
      <pubDate>Mon, 20 Oct 2025 00:00:00 +0200</pubDate>
    </item>
    <item>
      <title><![CDATA[Nederland is een paradijs voor speculanten, en minister Keijzer stookt het vuurtje extra op]]></title>
      <description><![CDATA[<p>Het leek demissionair minister Mona Keijzer wel een goed idee om de wooncrisis op te lossen door wonen nóg onbetaalbaarder te maken. Waar haar voorganger Hugo de Jonge de strijd aanbond tegen de krankzinnige, crimineel hoge huren die je door heel Nederland aantreft, wil Keijzer hogere huren juist weer toestaan en de och-och-och-zo-strenge regels voor middenhuur versoepelen. Dat niet alleen. Naar voorbeeld van VVD-sloopkogel Stef Blok (“Ik ben de eerste VVD’er die een heel ministerie heeft doen verdwijnen!”), die van Nederland een speculantenparadijs maakte, toog Keijzer vorige week naar München voor een bezoek aan vastgoedbeurs Expo Real. Nederland is “een geweldig land om je geld in te investeren”, zo hield Keijzer de verzamelde vastgoedbobo’s voor, aldus een verslag in het FD. “Come to the Netherlands.” Dat hoor je haar nou nooit tegen asielzoekers zeggen, maar geldwolven die graag rijk worden over de rug van mensen die een betaalbare woning zoeken – die zijn van harte welkom. Ondertussen stookt diezelfde Keijzer graag de leugen op dat Nederlanders geen huis kunnen krijgen vanwege de voorrangsregeling voor statushouders. Die wil ze dan ook afschaffen, tegen het advies van de Raad van State in – hoewel dat a) het probleem niet oplost, b) tegen artikel 1 van de Grondwet indruist, c) haat jegens statushouders aanwakkert, en d) het van weinig gevoel voor rechtsstatelijkheid getuigt om de Raad van State botweg te negeren. De arme stakkers die toch elke keer weer in dit BBB-PVV-VVD-populisme trappen... ze worden aan de voorkant voorgelogen (migranten de schuld geven helpt geen zier) en aan de achterkant bestolen (huizen krijgen ze niet onder extreemrechts bewind). Zakkenrollerpolitiek is het. Afgelopen zondag zagen we een paar honderd gehersenspoelden inderdaad demonstreren tegen de combinatie massa-immigratie en woningnood. Zakkenrollerpolitiek wérkt. Maar wisten die stakkers eigenlijk wel waarom ze daar liepen? Ze zeulden Israëlische vlaggen mee, want Israël moordt moslims uit en dat is goed, maar tegelijkertijd brachten deelnemers de Hitlergroet en scandeerden ze teksten waarin Frans Timmermans ‘kankerjood’ werd genoemd. De basisstructuur van extreemrechts denken, ik schreef het al vaker, is altijd racistisch: vaak tegen moslims gericht, maar denk als Jood niet dat dit tuig je vriend is, want als het zo uitkomt, pakken ze jou net zo goed. Hoogleraar economie Dirk Bezemer schreef in Trouw (8 oktober) een opiniestuk waarin hij betoogt dat niet schaarste het grootste probleem is op huizengebied, maar betaalbaarheid. Sinds plusminus 2015 (ja, de hoogtijdagen van Stef Blok) werd het ‘almaar aantrekkelijker voor vermogende Nederlanders en professionele beleggers om in de huizenmarkt te stappen. Hier zijn immers winsten te behalen’. Dat leidt dus tot speculatie: ‘iets kopen in de hoop het duurder te verkopen, zonder productie, innovatie of andere waardetoevoeging waar de economie iets aan heeft. Integendeel, huizenspeculatie schaadt de economie’. Verstandige woorden – maar parels voor de zwijnen. BBB-minister Keijzer is academisch geschoold. De drek die zij uitscheidt komt niet voort uit onbegrip, maar uit onwil. Stem ze weg! Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug.</p>]]></description>
      <guid>https://www.trouw.nl/opinie/nederland-is-een-paradijs-voor-speculanten-en-minister-keijzer-stookt-het-vuurtje-extra-op~b4f6265b/</guid>
      <pubDate>Mon, 13 Oct 2025 00:00:00 +0200</pubDate>
    </item>
    <item>
      <title><![CDATA[Laten we het hebben over wat aan 7 oktober 2023 voorafging]]></title>
      <description><![CDATA[<p>Wat is terrorisme? Vaak is het de term die autocratische en dictatoriale regimes hanteren om verzet te onderdrukken. Dat is wat in Rusland gebeurt. Het is wat in China gebeurt. En het is wat in Israël sinds jaar en dag gebeurt om gruweldaden tegen Palestijnen te rechtvaardigen. Andere landen trappen gretig in de fuik. In Engeland worden aan de lopende band sympathisanten van de actiegroep Palestine Action gearresteerd, sinds die beweging is aangemerkt als  terroristische organisatie. In Nederland ligt een wetsvoorstel klaar dat de ‘verheerlijking’ van terroristische organisaties strafbaar stelt. Iedereen met enig gevoel voor inlevingsvermogen in z’n donder begrijpt dat een volk dat onderdrukt wordt, zich met alle beschikbare middelen zal verzetten tegen de onderdrukker. Nog altijd eren wij in Nederland terecht de dappere lieden die tijdens de Tweede Wereldoorlog in het verzet zaten. De Duitse bezetter beschouwde hen als – juist ja: terroristen. In zijn boek over de Nakba beschrijft de Israëlische historicus Ilan Pappe hoe in 1948 ‘meer dan de helft van de oorspronkelijke Palestijnse bevolking’ op gewelddadige wijze werd verdreven: via intimidatie, bombardementen, brandstichting, verkrachting, drinkwatervergiftiging – terrorisme, kortom. Volgens de Israëlische mensenrechtenorganisatie B’Tselem zijn tijdens de eerste Intifada ruim 1.300 Palestijnen gedood door het Israëlisch leger, onder wie 281 minderjarigen – dit was de periode waarin Hamas ontstond. Verzet, kortom. In 2008, 2012, 2014 en 2021 voerde Israël grootschalige terreurcampagnes uit in Gaza – met duizenden Palestijnse slachtoffers als gevolg, onder wie honderden kinderen. Dit is waar we het over moeten hebben als we het over 7 oktober 2023 hebben: wat eraan voorafging. In zijn boek Catastrophe: Nakba II schrijft de Ierse journalist Fintan Drury over 6 oktober 2023 dat Israël dat jaar alleen al 250 Palestijnen had vermoord, onder wie 50 kinderen, nog even los van de erbarmelijke levensomstandigheden in Gaza, dat onder permanente, illegale blokkade van Israël verkeerde. Dát is terrorisme. Dát is waarom Hamas op 7 oktober die afschuwelijke verzetsaanval uitvoerde. En daarna ging het Israëlische terrorisme in de hoogste versnelling. Het groeide uit tot genocide. Het aantal dodelijke slachtoffers loopt inmiddels tegen de 70.000, volgens conservatieve schattingen – en dan zijn er nog de honderdduizenden gewonden. Dit is het terrorisme dat onze regering vanaf dag één heeft verheerlijkt met de stoplap dat Israël het recht heeft zich te verdedigen. Premier Schoof was bij de herdenking van 7 oktober, maar hij is nog altijd niet in staat het woord genocide in de mond te nemen. Dat Israël Nederlandse leden van de Global Sumud Flotilla gegijzeld houdt: tja, ze kenden het risico, vindt Schoof. Afgelopen zondag protesteerden een kwart miljoen mensen in Amsterdam tegen de genocide en de passiviteit van de Nederlandse politiek. De onverkozen Schoof en de rechtse partijen die zijn lijn verdedigen: ze verheerlijken Israëlisch terrorisme en ze verraden hun eigen gegijzelde burgers. We zouden ze niet alleen moeten wegstemmen op 29 oktober – die verraders horen achter slot en grendel. Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug. Lees hier alle artikelen over dit thema</p>]]></description>
      <guid>https://www.trouw.nl/opinie/laten-we-het-hebben-over-wat-aan-7-oktober-2023-voorafging~bda5b433/</guid>
      <pubDate>Mon, 6 Oct 2025 00:00:00 +0200</pubDate>
    </item>
    <item>
      <title><![CDATA[Maak me maar vies, bedrijf]]></title>
      <description><![CDATA[<p>Jamal Ouariachi is schrijver. Behalve­­ romans en verhalen schrijft hij onder meer recensies en columns. Lees hier eerdere columns van Ouariachi terug. Laatst meenden piloten een drone te zien boven Schiphol. Het bleek een ballon. Veel symbolischer krijg je ’t niet. Die ballon is onze angst – een latexmonster dat we zelf hebben opgeblazen en elke dag verder opblazen. Cyberaanval hier! Drone-aanval daar! Snel, laten we ons bewapenen, meer kogels, meer raketten! Ooit hadden we een ander verdedigingsmechanisme. We noemden het de internationale rechtsorde en het was bedoeld om zulke ballonnen door te prikken. Het systeem faalde vaak en bleek er niet voor iedereen, maar het basisidee deugde: landen moeten elkaars grenzen respecteren. Helaas ontstond er nóg een internationale orde: die van het internationale bedrijfsleven, en binnen die orde bestaan geen grenzen en bestaat geen moraal. Bedrijf A in land B kan bedrijf Y in land Z overnemen, jongens wat een feest, maar dat niet alleen: bedrijven in de landen A, B en C kunnen samenwerken aan de ontwikkeling van wapens. Wanneer dan één van die landen de internationale rechtsorde overtreedt, kijken de overige deelnemers aan het project de andere kant op. Ja, het voorbeeld is Israël, een land dat genocide pleegt maar waartegen handelspartners als Nederland niets durven ondernemen. Op die manier infecteert het bedrijfsleven de politiek. Terwijl de meerderheid van de bevolking vindt dat het kabinet meer moet doen om de genocide in Gaza te stoppen, zit dat kabinet volledig onder de knoet van internationaal opererende criminele organisaties die we bedrijven plegen te noemen. Het is niet alleen Gaza. Bedrijven terroriseren burgers ook op andere manieren. Vuil is een machtig wapen: groeiende afvalbergen, pfas in ons eten, in ons bloed, stikstof en CO2 in onze atmosfeer, staalslakken op onze wegen, gif in ons drinkwater. Heb je kritiek? Dan krijg je een boemerang tegen je mik: Ja, maar je hebt toch staal nodig? Ja, maar je hebt toch plastic nodig? Ja, maar je wil toch vlees kunnen eten? En als de kritiek te hevig wordt, zegt het bedrijfsleven: ‘Dan vestigen we ons toch gewoon ergens anders?’ Het bedrijfsleven is een wispelturige minnaar, die elk moment zijn gunsten kan intrekken. En wij, de burgers? We laten ons gaslighten, in plaats van te zeggen: “Ga maar, je bent mijn liefde niet waard.” Nee, we buigen deemoedig het hoofd. Betaal maar wat minder belasting, bedrijf. Houd je maar wat minder aan de regels bedrijf. Maak me maar vies, bedrijf. Overtreed de wet maar, bedrijf. Elke keer dat Wilders iets over asielzoekers zegt, weet je: hij liegt namens bedrijven die hun arbeidsmigranten willen beschermen. Elke keer dat Van der Plas iets over stikstof of landbouwgif zegt, weet je: ze liegt namens de agroindustrie, je wordt gegaslight. Elke keer dat Yesilgöz roept dat de politiek het bedrijfsleven niet als pinautomaat moet gebruiken, weet je: hier spreekt geen politica, hier spreekt het bedrijfsleven. Deze politici zijn er niet voor jou. Snap dat nou toch eens.</p>]]></description>
      <guid>https://www.trouw.nl/opinie/maak-me-maar-vies-bedrijf~b08d3fbb/</guid>
      <pubDate>Mon, 29 Sep 2025 00:00:00 +0200</pubDate>
    </item>
  </channel>
</rss>
