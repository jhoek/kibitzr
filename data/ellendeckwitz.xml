<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Naar binnen]]></title>
      <description><![CDATA[<p>Mijn nicht (44) heeft een enorm drukke baan en is ook nog eens alleenstaand ouder van twee gezellige tieners. Om van dat alles bij te komen gunde ze zichzelf onlangs een weekje weg. En omdat ze haar dochters compleet vertrouwt, appte ze me pas een dag na vertrek of ik even poolshoogte kon nemen. ,,Voor de gezelligheid smiley smiley”, voegde ze eraan toe, wat betekende dat ik direct op pad moest om te controleren of haar bakvissen niet de hele wijk in de hens hadden gezet. Eenmaal daar lagen ze gewoon op de bank met hun telefoon. Ik had ze een puberaal drinkgelag gegund, of op zijn minst een groot slaapfeest inclusief maskertjes en glaasje draaien maar nee, ze hadden net hun avondlijke bakje skyr met chiazaad op en gingen vroeg naar bed omdat ze de volgende dag zouden gaan joggen. Op de terugweg belde ik mijn nicht om haar te feliciteren met haar doodsaaie nageslacht. ,,Halleluja”, mompelde ze. ,,Alles goed?”, vroeg ik voorzichtig. ,,Ik ontspan maar niet, en dat terwijl ik hier al bijna twee dagen ben.” Ze was gaan wandelen, mediteren en had het ene na het andere rondje gedaan in de sauna maar niets hielp, ze was nog steeds bekaf en gestresst. Tja. Een wijs persoon herinnerde mij onlangs aan de mooie Latijnse term otium, wat slaat op de tijd die je hebt voor jezelf, wanneer er ruimte is voor rust en verdieping. Het tegenovergestelde van otium is negotium, wat staat voor de verplichtingen van werk, privéleven en alle overige moetjes van het bestaan. Mij bekroop het gevoel dat mijn nicht zich zo druk bezig hield met otium, dat het eigenlijk gewoon negotium was: ontspanning bleek de zoveelste verplichting, met alle onrust van dien. ,,Wat moet ik dan”, verzuchtte ze toen ik haar dit vertelde. „Volgende week begint er weer een groot project, ik moet nu echt even opladen.” ,,Volgens mij doe je dat opladen niet voor jezelf”, zei ik behoedzaam, ,,maar om een goede werknemer te zijn.” Toen was het even stil. Enkele dagen later belde ze me met de triomfantelijke mededeling dat het haar eindelijk was gelukt om te ontspannen. Weliswaar op de boot terug maar goed, ze kon weer lachen. Ondertussen zag ik een vlieg tegen mijn keukenraam beuken. Keer op keer gooide ze haar lijfje tegen het dubbelglas. Ze raakte steeds versufter maar het binnen was zo dichtbij, het einde onder handbereik, het kon nu echt niet meer aan haar ontkomen.</p>]]></description>
      <guid>https://nrc.nl/nieuws/2026/02/16/naar-binnen-a4920584</guid>
      <pubDate>Mon, 16 Feb 2026 05:47:01 +0000</pubDate>
    </item>
    <item>
      <title><![CDATA[Verdriet is een gebroken bot dat je zelf moet zetten]]></title>
      <description><![CDATA[<p>Tijdens het familieweekend stond ik net met oudoom K. achterin de tuin te doen alsof hij niet rookte toen zijn achterkleinzoon van vijftien opdook. ,,Ik zit ergens mee”, zei hij, ,,en aan mijn ouders heb ik niets, dat zijn kneuzen.” ,,Klopt”, zei K. ,,Vertel.” ,,Okay”, begon hij. ,,Het is niet superbelangrijk maar mijn beste vriend is vorige maand gedumpt en nu wil hij alleen nog maar depri op zijn kamer zitten. Ik weet niet hoe ik hem moet helpen.” K. zoog zijn wangen naar binnen alsof de vraag een zuurtje was. Ondertussen voelde ik ontroering, omdat de jongen het nodig had gevonden zijn verhaal in te leiden met de disclaimer dat het ,,niet superbelangrijk” was. Er is momenteel zoveel gedoe op de wereld dat verdrietige gebeurtenissen die wat minder planeetbedreigend zijn, opeens futiel lijken. Terwijl ook die aandacht en zorg verdienen, misschien juist nu. ,,De mythe van Orpheus en Eurydice”, brulde K. opeens, ,,dat is er wat er met die knakker aan de hand is. Je vriend is in zijn eentje door die onderwereld van verlies aan het afdalen en jij moet hem zijn eigen tocht laten maken.” Ik was verrast dat K. hiermee aankwam want gedurende mijn gehele jeugd had ik die man alleen maar de Aktueel zien lezen. De jongen keek hem een beetje geschokt aan. ,,MAAR”, vervolgde K., ,,hij moet wel wéten dat je er bent. Dus bel aan, mail, app, stuur die postduif, neem het niet persoonlijk als er geen reactie komt en probeer het de volgende dag gewoon weer. Zeg niet dat je er bent, wees er. Zodat hij weet dat er iemand aan het einde van die tunnel op hem wacht.” Na een kleine pauze voegde hij er nog aan toe: ,,Dat hielp mij toen ik mijn vrouw verloor.” De achterkleinzoon bedankte hem. ,,Slim”, zei ik toen hij weg was. ,,Dat is een van de lastigste dingen van vriendschap”, neuriede K. ,,Dat je ze ziet opgaan in het donker en je ze niet kan volgen. Ik denk dat die maten van Orpheus ook heus wel wisten dat zijn trip kansloos was, maar hij moest de eenzaamheid in. Bij verlies is je geest een gebroken bot dat je alleen zelf opnieuw kan zetten.” Tevreden stak hij geen sigaret op. ,,En dan weer terug naar de bewoonde wereld”, besloot hij. ,,Om te ontdekken dat er bij de uitgang al die tijd een mensje op je wachtte, om je weer welkom te heten in de wereld van de levenden.”</p>]]></description>
      <guid>https://nrc.nl/nieuws/2026/02/09/verdriet-is-een-gebroken-bot-dat-je-zelf-moet-zetten-a4919897</guid>
      <pubDate>Mon, 9 Feb 2026 05:47:01 +0000</pubDate>
    </item>
    <item>
      <title><![CDATA[Wie opnieuw begint is een held]]></title>
      <description><![CDATA[<p>Net wanneer het donkerste seizoen je definitief in zijn greep heeft, is het plotseling Poëzieweek en breekt overal de zon door. Misschien is die opluchting des te groter omdat we momenteel in een tijd leven waarin verbeelding en zachte krachten harder nodig zijn dan ooit, en bij steeds meer mensen toch het besef daagt dat de wereld meer moet zijn dan slechts voer voor econometristen. Gelukkig hebben we de poëzie nog. Het fijne aan verzen is, onder andere, dat ze de aandacht leggen op wat soms over het hoofd dreigt te worden gezien. Afgelopen week was ik bij een poëzieavond waar ik de Vlaamse dichter Ruth Lasters haar gedicht ‘Fetisj’ hoorde voordragen, uit de bundel Tijgerbrood. Hierin kijkt iemand op de kermis naar zo’n grijpautomaat, maar in plaats van een pluchen aubergine of een Rolex van papier-maché, blijkt de machine prijzen te bevatten die symbool staan voor een nieuw begin, zoals ,,pas gefreesde voordeursleutels, kousenbanden van/hertrouwpartijen”, medailles verkregen bij de AA, diploma’s behaald tijdens detentie, het zit er allemaal in. De verteller verzucht vervolgens dat ze het liefst een wijk heeft waarin de bewoners minstens drie keer helemaal opnieuw zijn begonnen. Toen ik Lasters dit gedicht hoorde voordragen, moest ik denken aan alles wat er in mijn eigen leven misging, dingen die ik mezelf op slechte dagen nog steeds kwalijk neem. Zoals dat ene half jaar studie dat ik wegens depressie verknalde of die ene baan waar ik mijn draai niet vond. Opeens kon ik door een handvol regels stilstaan bij de studies die ik wél voltooide en het werk dat ik nu mag doen. Ergens weten we allemaal heus wel dat het niet om falen, maar om herpakken zou moeten draaien. Maar daar staan we (ik) zo weinig bij stil dat er blijkbaar een gedicht moest komen om ons daaraan te herinneren. Soms zijn we (ik) gewoon zo druk met onszelf te straffen om wat niet lukte, dat we vergeten hoe knap het is dat we alsnog het stof van de knieën sloegen en weer opstonden. Dit besef was afgelopen week een welkom geschenk, zo in de blessuretijd van de winter. Een gedicht dat je toefluistert dat in iedere nieuwe poging al de kiem ligt van een triomf. En dan te bedenken dat tot donderdag door het hele land de dichtkunst nog wordt gevierd, en er overal kleine erepodia van woorden zullen worden gebouwd voor wat we soms uit het oog verloren. Allerlei odes aan hen die zelfs met het leven tegen, weten te volharden. Die onophoudelijk geloven dat het ooit weer lente wordt.</p>]]></description>
      <guid>https://nrc.nl/nieuws/2026/02/02/wie-opnieuw-begint-is-een-held-a4919314</guid>
      <pubDate>Mon, 2 Feb 2026 05:47:01 +0000</pubDate>
    </item>
    <item>
      <title><![CDATA[Menselijk]]></title>
      <description><![CDATA[<p>Maandenlang dacht ik te leven in een wereld zonder hoop, maar afgelopen zondag viel ik met mijn neus in de boter, notabene tijdens het happy hour in een pannenkoekenhuis. Mijn tante was 78 geworden en had de hele familie mee uit eten genomen. Aan de volwassenentafel werd er zo gefoeterd op Trump, Netanyahu en Poetin dat ik besloot om maar aan te schuiven bij het minderjarige deel van de clan. Daar werd weliswaar ook gejeremieerd, maar vooral over het feit dat ze hun vapes en mobiel thuis hadden moeten laten en geen Red Bull mochten bestellen. ,,Je mag tegenwoordig ook helemaal niets meer”, mopperde mijn achterneefje van vijftien. Ondertussen hoorden ze de volwassenen zich verder opwinden over de wereld. ,,Alsof zij het allemaal zo goed doen”, mompelde zijn zus van dertien, ,,Nou, ik vertrouw geen boomer meer.” De rest van de tafel knikte driftig mee. Ik was opgelucht dat mijn generatie buiten schot bleef, maar toen we verder spraken bleek dat ze alle mensen die voor 1995 werden geboren een boomer vonden, om precies te zijn iedereen die al volwassen was toen het wereldwijd mis begon te gaan en niet meteen de barricades opstormde. Ze gingen kort door de bocht, zeker, maar toch begreep ik hen ook. Zij waren tijdens corona veroordeeld tot lessen per zoom, terwijl het bedrijfsleven gewoon zijn gang kon gaan. Zij moeten met lede ogen toezien hoe de wereld die zij gaan erven steeds meer instort. Ik dacht even na over boomers, de echte dan. Die in mijn familie waren ooit zo betrokken, zaten bij de vakbonden, gilden mee met de Dolle Mina’s en stonden bij elke demonstratie vooraan. Velen hebben op hun manier geprobeerd een steentje bij te dragen. Zij zouden een nieuwe wereld scheppen, eentje waarin types als Hitler het nooit meer voor het zeggen zouden krijgen. En nu lijken we weer terug bij af. Langzamerhand ontstond er aan de jongerentafel een gesprek over hoe zij, wanneer ze eenmaal stemrecht hadden en zelf mochten bepalen hoe laat ze thuiskwamen, de boel zouden verbeteren. ,,Alle bullebakken meteen opsluiten!”, zei de achterneef. ,,Geen zaken meer doen met corrupte landen”, riep zijn zus, ,,plus meer zonne- en windenergie!” De wat oudere disgenoten voegden eraan toe dat er ook geboortebeperking moest komen en een bovengrens aan de hoeveelheid geld die de enkeling kon bezitten. Mijn jarige tante kwam er even bij staan, samen met haar broer. ,,Zo waren wij vroeger ook”, fluisterde ze tegen hem. ,,Naïef?”, grinnikte hij. Even speelde een kleine glimlach om haar lippen. ,,Menselijk”, zei ze zacht.</p>]]></description>
      <guid>https://nrc.nl/nieuws/2026/01/26/menselijk-a4918669</guid>
      <pubDate>Mon, 26 Jan 2026 05:47:02 +0000</pubDate>
    </item>
    <item>
      <title><![CDATA[Waarom iedereen op slipcursus moet]]></title>
      <description><![CDATA[<p>Begin dit jaar gleed ik over een bevroren A1 richting de vangrail en dacht „jammer”, en „had ik maar een slipcursus gedaan.” Op het nippertje hervond ik de controle over het stuur en dacht: ,,Nu moét ik wel een slipcursus gaan doen.” En zo reed ik afgelopen week naar een hoog aangeschreven rijvaardigheidscentrum. De instructiemail loog er niet om: er werd benadrukt dat het dragen van slippers tijdens de cursus niet was toegestaan, en ook dat je geen huisdier mocht meenemen. Na een kort welkomstwoord gaf de instructeur mijn groep een hele reeks vervolgtips om onze overlevingskansen in het verkeer te vergroten. De meest memorabele was dat je niet in een wagen moet stappen met mobiel of sleutels in je voorste broekzakken, want bij een botsing kunnen die dingen in je lies schieten. ,,Of erger!”, giechelden de twee negentienjarige jongens naast me. Terwijl de instructeur doorging met het opsommen van alle risico’s (,,wanneer je vijf kilometer per uur harder rijdt dan toegestaan heb je twee keer zoveel kans om bij een ongeval betrokken te raken dan iemand die dat niet doet!!”) bekroop me de gedachte dat je overlevingskansen op de weg hoofdzakelijk afhangen van anderen, en vooral of zij zich een beetje gedragen. Maar goed, wie het afgelopen jaar ook maar een kilometer op het asfalt heeft doorgebracht, weet dat daar nog wat verbeterpunten zitten. ,,Bedenk”, benadrukte onze cursusleider ten slotte, ,,dat het anderhalf uur kost voor een glas alcohol weer door je lichaam is afgebroken. Dus als je ’s avonds een krat leegzuipt, kan je de volgende dag echt niet veilig de ochtendspits in.” De negentienjarigen grinnikten dat dat prima kon. Toen we de rijbaan opgingen bleek ook dat zij de training vooral als een stuntcursus zagen. Ze raasden over het terrein, het was net The Dukes of Hazzard maar dan in een Fiat. ,,Je hebt er al-tijd van die types bij”, mopperde de instructeur. ,,Soms denk ik weleens dat ik dit soort trainingen alleen maar geef zodat de overige cursisten leren wat voor idioten er ook de weg op mogen.” Verderop stapte een van de tieners uit de wagen. Zijn grote zwarte capuchon hing over een gezicht dat bleek was van het vapen, en even leek hij wel een soort eigentijdse Magere Hein. Toen hij zijn gulp opritste om naast de baan te gaan plassen, stoof de instructeur woedend op hem af. Ondertussen deed ik mijn gordel om voor het laatste onderdeel, en gaf gas. In mijn achteruitkijkspiegel zag ik Magere Hein lachen tegen de instructeur. Hoe harder ik wegreed, hoe kleiner hij leek.</p>]]></description>
      <guid>https://nrc.nl/nieuws/2026/01/19/waarom-iedereen-op-slipcursus-moet-a4918116</guid>
      <pubDate>Mon, 19 Jan 2026 05:47:02 +0000</pubDate>
    </item>
    <item>
      <title><![CDATA[Voor hen die het donker helpen dragen]]></title>
      <description><![CDATA[<p>Toen ik afgelopen weekend mijn schaatsen onderbond om maar eens boodschappen te gaan doen, kwam ik een oude kennis tegen. „Alles goed?”, vroeg ik blij. „Mwoa”, antwoordde hij. Na wat aandringen vertelde hij dat het even niet zo lekker ging met zijn vrouw. Haar beste vriendin was begin oktober geheel onverwacht overleden. „Ze groeiden samen op, hadden samen gestudeerd, belden elke dag”, zuchtte hij, „en opeens was ze er niet meer.” Hij voegde eraan toe dat zijn vrouw door het verlies in zo’n zware depressie belandde, dat ze eind december toch maar was begonnen met medicatie. Helaas kan je je tijdens zo’n inwerkperiode soms nog beroerder voelen dan ervoor. „De kinderen passen deze ochtend even op haar”, mompelde hij, „zodat ik naar de supermarkt kan.” Ik maakte uit de rest van zijn verhaal op dat hij al maanden het complete huishouden deed, en voelde met hem mee. Wanneer je aan een woord als mantelzorg denkt, komt misschien eerder de zorg voor een heel oud of lichamelijk ernstig ziek persoon op, in plaats van voor iemand met wie het mentaal niet goed gaat. En dat terwijl bij zware depressie sommigen ook niet in staat zijn om voor zichzelf te zorgen. Ik ken mensen bij wie het zwart zo in het hoofd was gekropen, dat ze niet eens meer zelfstandig konden douchen. Soms denk ik dat er wat meer mag worden stilgestaan bij hen die zorg dragen voor iemand met deze ziekte. Wat een depressie in zowel emotionele als praktische zin vraagt van de omgeving. Boodschappen doen, koken, kleintjes van school halen, de hond uitlaten en tegelijkertijd zorgen dat het huis niet in een vuilstort verandert. Mijn kennis is niet de enige, er zijn tallozen zoals hij. Mensen die zichzelf op de tweede plaats zetten en zo hun eigen behoeftes en dromen uitstellen. Die hun telefoon, wanneer ze van huis zijn, continu in de gaten houden. Die tegen de zieke niet uitweiden over hoe het met hén gaat, omdat ze de ander niet nog meer willen belasten. „Ik moet gaan”, zei mijn kennis. „Ik heb nog een hele takenlijst voor vandaag.” Ik keek toe hoe hij in de mist verdween. Dacht aan hoe een depressie niet alleen de enkeling, maar ook diens omgeving tijdelijk uitwist. En even was er het grote verlangen om aan hen allemaal een knuffel te geven. Een kleine ovatie van lichaamswarmte, voor iedereen die het eigen licht heeft gedimd, om het donker van een ander te dragen.</p>]]></description>
      <guid>https://nrc.nl/nieuws/2026/01/12/voor-hen-die-het-donker-helpen-dragen-a4917470</guid>
      <pubDate>Mon, 12 Jan 2026 05:47:02 +0000</pubDate>
    </item>
    <item>
      <title><![CDATA[Wat je mist als vrouw]]></title>
      <description><![CDATA[<p>In de winter wandel ik ’s nachts graag door de stad. Geen mens op de been, zeker als het glad is, en als vrouw voel je je dan, ongetwijfeld ten onrechte, net iets veiliger dan tijdens een zomeravond in het donker. Zo banjerde ik zondagnacht door de besneeuwde straten, tot er een zwart bestelbusje naast me stopte. Meteen greep ik naar mijn mobiel om een mogelijke belager mee te verblinden. Toen het raampje omlaagging, bleek het een jonge vrouw. Ze vroeg waar nummer zus en zo in deze straat zat, haar telefoon had het begeven. Pas daarna merkte ze mijn gespannen houding op. ,,Oh sorry”, zei ze. „Ik wilde je niet laten schrikken.” Ik had willen brullen dat wanneer je ’s nachts in een zwart busje rondtuft, je niet zomaar moet stoppen bij een eenzame vrouw op straat want voor je het weet heeft die een paniekaanval en jij een liter pepperspray in je gezicht, maar aan haar gezicht te zien was die boodschap al overgekomen. Ik legde uit waar nummer zus en zo was. Ze reed weg, terwijl mijn slapen nabonkten van de adrenaline. Ik moest denken aan een gesprek dat ik een tijdje terug had met een kennis. Hij fietste afgelopen zomer naar een feestje buiten de stad en was de tijd vergeten, waardoor hij diep in de nacht terug moest. Hij besloot tot een kleine omweg door de bossen van het Twiske. ,,Het was magisch”, vertelde hij. „Toen mijn ogen aan het donker gewend waren zag ik alle kleuren die de natuur in duisternis kan hebben, zoals donkerlavendelblauw, ik wist niet dat dat bestond, en een heel koel groen dat naar zwart neeg. Het zomerbos rook naar wierook en op een gegeven moment hield ik stil op een open plek, en zag ik konijntjes spelen in het hoge gras. Ik voelde me even de enige mens op aarde, het was een van de meest bijzondere ervaringen die ik ooit heb gehad.” Ik was blij voor hem, en ook een beetje jaloers. Zo’n idyllische tocht door het zomerdonker zou ik zelf nooit zonder het gezelschap van een ander mens of rottweiler aandurven. Een vrouw heeft ’s nachts alleen in een bos nou eenmaal meer kans op PTSS dan op de ziekte van Lyme, in tegenstelling tot een man. Maar dat is hoe het is, zelfs in deze zogenaamd veilige en beschaafde uithoek van de wereld. Ik trok verder de witte nacht in. Druppels vielen van takken en maakten doopvontjes in de sneeuw, terwijl mijn vingers zich om mijn voordeursleutels klemden.</p>]]></description>
      <guid>https://nrc.nl/nieuws/2026/01/05/wat-je-mist-als-vrouw-a4916880</guid>
      <pubDate>Mon, 5 Jan 2026 05:47:03 +0000</pubDate>
    </item>
    <item>
      <title><![CDATA[2026 kan meevallen]]></title>
      <description><![CDATA[<p>Meestal vind ik de periode tussen Kerst en Nieuwjaar heerlijk. Ik spaar zoveel mogelijk vrije dagen op om in die liminale laatste week niets nuttigs te doen en me er zo aan te herinneren dat je ook mag bestaan als je even geen concreet doel voor ogen hebt. Helaas steken juist dan allerlei weggedrukte gedachtes de kop op, alsof ze al die tijd stonden te popelen in de wachtkamers van het onderbewuste. En op een zeker moment kan je dan niet meer aan een eigen eindejaarsbeschouwing ontkomen. Er is al veel gezegd over 2025, waarschijnlijk gaat het als een kanteljaar de geschiedenisboeken in (verondersteld dat er zoiets als geschiedenis blijft bestaan). Het internationale recht is failliet, het internet definitief kapot, de bullebakken hebben vrij spel en de paradijselijke wereld die Henriëtte Roland Holst ooit bezong, een waarin „de zachte krachten” zeker zullen winnen, lijkt verder weg dan ooit. En dan was er ook nog iets met het klimaat. Net toen ik over dit alles lag te panikeren, belde mijn beste vriendin. Ik vertelde haar waar ik mee zat en tot mijn verbazing moest ze lachen. ,,Ik zat mezelf hier deze week ook over op te vreten”, vertelde ze, „tot ik besefte dat we er nog steeds zijn. Ondanks alle ellende van de afgelopen twaalf maanden. En net zoals we afgelopen jaarwisseling ook geen idee hadden wat het komende jaar ons zou brengen, weten we nu ook niets. Wie weet welke toevalligheden in ons voordeel zullen zijn. Zoals een windvlaag die het toestel van Trump, Vance of de top van het Kremlin laat neerstorten, een aardbeving die heel Silicon Valley opslokt of een grote revolutie in China, India of Israël waardoor de autocraten van hun troon worden gestoten.” ,,Maar je gaat niet uit van de feiten”, mompelde ik. ,,Feiten? Wat zijn feiten?”, grinnikte ze. „De wereld komt altijd selectief tot ons, je weet niet wat er op de achtergrond al speelt, welke natuurrampen, pandemieën of hackerscollectieven de kaarten straks opnieuw zullen schudden. Welke geheime operaties er al in gang zijn gezet door diverse lidstaten, welke zetten Europa straks gaat doen wanneer ze opeens beseft wél een wereldspeler te zijn.” Nadat we hadden opgehangen staarde ik even voor me uit. Ik was niet helemaal gerustgesteld door haar optimisme. Haar geloof in een goede afloop hing te veel van externe factoren af en veranderde weinig aan de machteloosheid van een enkeling. En toch. Als een zon die op een grauwe winterdag onverwachts doorbreekt, kwam me een dichtregel van Gabriël Smit (1910-1981) voor de geest: ,,Er is meer dan zekerheid, er is hoop.” Buiten vielen de laatste buien van december op koude aarde, binnen hing ik voorzichtig een kalender voor 2026 op.</p>]]></description>
      <guid>https://nrc.nl/nieuws/2025/12/29/2026-kan-meevallen-a4916399</guid>
      <pubDate>Mon, 29 Dec 2025 05:47:03 +0000</pubDate>
    </item>
    <item>
      <title><![CDATA[De waarheid]]></title>
      <description><![CDATA[<p>Omdat ik veel verschillende opdrachtgevers heb, puilt mijn agenda in december uit van de kerstborrels en zo bevond ik me afgelopen vrijdag op het eindejaarsfeest van een instelling die zich bekommert om het welzijn van de mens. Om de een of andere reden hadden ze het dit jaar drukker dan ooit gehad en daarom pakten ze nu groots uit: een hele gymzaal was geregeld om, zo zei de afdelingsleider, ,,iets leuks” te gaan doen. Ondanks de vele smeekbeden zag men toch van apenkooien af (omwille van een groot project in januari waarbij het niet zou helpen als dan de helft van de werknemers nog in het gips zat) en was de keuze op zaalvoetbal gevallen, want dat was enerverend maar, en ik citeer, niet levensgevaarlijk. Nu valt over dat laatste te twijfelen, want iedereen die er ooit aan heeft moeten geloven weet dat zaalvoetbal sociaal darwinisme op gympen is. Op de middelbare school konden de sterken met een welgemikte duw of tackle wraak nemen op de goedgebekte maar motorisch wat minder begaafde klasgenoten die hen tijdens de debatlessen in het stof lieten bijten. Er was veel minder afstand, geen zacht gras, de wanden weerkaatsten al het kabaal, wat ooit bedoeld was als gymzaal bleek in de praktijk een martelcontainer. Zaalvoetbal, althans het soort dat ik als tiener leerde spelen, was oorlog. Nou waren alle aanwezigen ongetwijfeld weldenkende en vredelievende volwassenen, maar toen de teams eenmaal tot stand gekomen waren en het eerste potje begon, was het aan. De manager werd aan de lopende band onderuit geschoffeld zonder dat zijn eigen team ook maar protesteerde (sterker nog, sommigen grijnsden). Niemand speelde de bal door naar de roostermaker terwijl die als een soort Jesse Klaver de hele tijd met zijn armen zwaaide en smeekte om ook mee te mogen doen. Degenen die het afgelopen jaar het zwaarste werk hadden opgeknapt speelden als maniakken. De oproepkrachten, de klachtenafhandelaars en de secretaresse streden met zo’n vuur dat het een wonder is dat er geen gewonden zijn gevallen. Twaalf maanden aan onderwaardering en overwerk kwamen er vol agressie uit, een van de bestuurders werd bijna buiten westen geknald. ,,Nu zie je pas wat er onder al het decorum schuilgaat”, gniffelde de penningmeester, die vanwege zijn broze nagels niet mee kon doen. Ik, die vanwege een broos gemoed ook maar van deelname had afgezien, gniffelde. ,,Wanneer er geen ruimte voor woorden is, spreken de daden”, humde de bedrijfsjurist. ,,En komt de waarheid naar boven.” ,,Inderdaad”, mompelde de penningmeester. ,,En je weet wat ze zeggen over de waarheid.” ,,Wat, wat zeggen ze dan”, vroeg ik (want niemand vertelt mij ooit wat). ,,De waarheid”, neuriede hij, ,,is een contactsport.”</p>]]></description>
      <guid>https://nrc.nl/nieuws/2025/12/15/de-waarheid-a4915388</guid>
      <pubDate>Mon, 15 Dec 2025 05:47:04 +0000</pubDate>
    </item>
    <item>
      <title><![CDATA[Waarom ‘Zomergasten’ moet blijven]]></title>
      <description><![CDATA[<p>Toen ik opgroeide had ik het gevoel dat de regels voor het leven waren uitgedeeld terwijl ik even op de wc zat. Al mijn leeftijdsgenootjes leken precies te weten wat ze moesten doen, en ik modderde maar wat aan. Aan mijn lieve ouders had ik niet veel, ook zij waren volwassen geworden na de Tweede Wereldoorlog, in een tijd waarin het oude gezag was verdwenen. Er was een overschot aan mogelijkheden maar een gebrek aan mentoren en zo was er ruimte voor verlammende vertwijfeling en leegte. Het was puzzelen, zei mijn vader laatst nog, zeker wanneer je iets anders van het leven wilde dan de generaties voor je. Vallen en opstaan. Mijn moeder vond het al helemaal ingewikkeld. Enerzijds was er de emancipatie, anderzijds de oude maatschappelijke krachten die maar op de vrouw bleven inbeuken. En dan was er ook nog een groot tekort aan mensen die wél wisten hoe je met al die mogelijkheden om kon gaan, hoe je niet kopje-onder ging in een tijd waarin je schijnbaar alles zelf moest beslissen. Mijn ouders vonden hun heil in literatuur en biografieën, en keken zo de kunst van het leven bij anderen af. Ik dook eveneens de boeken in, maar er was op de Nederlandse televisie ook een programma dat in mijn vormende jaren een grote steun vormde, dat een stijlwaaier aan invalshoeken bood hoe je naar het leven kon kijken: Zomergasten. Het bood altijd stof tot nadenken, niet alleen door de soms openlijk uitgevochten machtsstrijd tussen presentator en gast, maar ook dankzij de fragmenten en de keuzefilm. Het vormde een jaarlijkse steroïdeninjectie voor de geest, en niet alleen voor mij. Vorig jaar, enkele weken nadat advocaat en hoogleraar Liesbeth Zegveld Zomergast was geweest, gaf ik aan een 4 havo een workshop poëzie. Na afloop bleef een groepje meiden nakletsen. Wat bleek: ze hadden allemaal de aflevering met Zegveld gezien, en het was voor hen een openbaring geweest. „Ik wist niet dat je ook zó een vrouw kon zijn”, fluisterde de jongste. Dat is misschien wel de allergrootste meerwaarde van dit programma. Lang en diep ingaan op hoe je je bestaan invult, hoe je omgaat met de kaarten die je gekregen hebt. En daarom brak mijn hart een beetje toen ik las dat het stopt. Gewaardeerde collega Peter van der Ploeg noemde het programma eerder in deze krant iconisch en dat kan ik alleen maar beamen. Wat resteert is een leegte, die akelig bekend voorkomt.</p>]]></description>
      <guid>https://nrc.nl/nieuws/2025/12/08/waarom-zomergasten-moet-blijven-a4914789</guid>
      <pubDate>Mon, 8 Dec 2025 05:47:04 +0000</pubDate>
    </item>
  </channel>
</rss>
