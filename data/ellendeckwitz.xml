<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Veiligheid op de lange termijn]]></title>
      <description><![CDATA[<p>In de familie-app ging het de afgelopen dagen onophoudelijk over dat de politie melding had gedaan bij Veilig Thuis, vanwege de vele minderjarigen die afgelopen zaterdag met hun ouders deelnamen aan de klimaatdemonstratie van Extinction Rebellion.  „Je reinste larie”, gromde mijn nicht die daar met haar zoons van twaalf en veertien was. „Het is gewoon pesten. En je zadelt die mensen van Veilig Thuis bovendien met extra werk op. Alsof zij niets beters te doen hebben.” Iedereen viel haar bij. Zelf was ik er niet zo zeker van of dit alleen demonstrantje treiteren betrof. Een bevriende agent vertelde me dat hij echt wel snapte waarom er op de A12  hele gezinnen aanwezig waren, dat iedereen zich zorgen maakt over het klimaat, maar dat het zijn werk is om alle burgers te beschermen, in het bijzonder de kwetsbare. Je wilt echt niet dat er in alle tumult opeens een kind gewond raakt, of erger. „Onze taak is het waarborgen van orde en veiligheid”, zei hij. „Ja, maar ergens is zo’n standpunt ook wel gemakzuchtig”, antwoordde ik, „want je kijkt nu alleen maar naar orde en veiligheid op de korte baan. Alle chaos en gevaar die op de lange termijn ontstaan door klimaatontwrichting laat je buiten beschouwing.” De agent kaatste terug dat hij niet over de lange termijn ging, dat was aan de politiek. Hij had natuurlijk gelijk, maar ik moest ook denken aan wat Pieter Omtzigt ooit zei tijdens de toeslagenverhoren, dat je in dit land als ambtenaar een probleem hebt opgelost wanneer je kan uitleggen dat je niet verantwoordelijk bent voor de oplossing ervan. Het probleem is er weliswaar dan nog wel, maar hee, jij hebt je netjes aan je functieprofiel gehouden.  De grote ellende is natuurlijk dat het doorsubsidiëren van de fossiele industrie íéders probleem is. Als dit zo doorgaat is het slechts een kwestie van tijd tot er in dit land zwaardere overstromingen plaatsvinden dan die van juli 2021. Toen ik hierover met mijn nicht sprak, knikte ze. „Die meldingen bij Veilig Thuis zijn een voorbeeld van zeer beperkte betrokkenheid. Het kijkt naar het welzijn van kinderen op de korte termijn, niet naar de lange, zoals het hebben van een leefbare planeet. Dan kan je als handhaving wel melding doen van mishandeling omdat de jonkies op zo’n demonstratie mogelijk gevaar lopen, maar je hebt ook de taak om naar schade op de lange termijn te kijken.” „Maar ja”, zei ik, „dat valt niet onder hun protocol.” Ze zuchtte diep. „Weet je wanneer er pas weinig orde en veiligheid is? Als de helft van ons land straks onder de zeespiegel ligt, terwijl de andere helft in vlammen opgaat.”</p>]]></description>
      <guid>https://nrc.nl/nieuws/2023/09/13/veiligheid-op-de-lange-termijn-a4174365</guid>
      <pubDate>Wed, 13 Sep 2023 05:29:00 +00:00</pubDate>
    </item>
    <item>
      <title><![CDATA[Leer toch falen]]></title>
      <description><![CDATA[<p>Vorige week mocht ik aan de Rijksuniversiteit Groningen een lezing houden over de mogelijkheden van kunstmatige intelligentie. Na afloop kwam er een oud-studiegenoot op me af die tegenwoordig aan de pabo doceert. Ze verzuchtte dat haar studenten sinds de lancering van ChatGPT massaal teksten inleveren die duidelijk door de chatbot geschreven zijn.  „Hoe kan ik ze er in hemelsnaam van overtuigen dat het in hun eigen belang is om zélf te leren schrijven?”, vroeg ze.  Ik antwoordde dat schrijven natuurlijk helpt om beter te leren denken. Iedereen die ooit langer dan een week een dagboek heeft bijgehouden, weet dat je er al pennende vaak pas achter komt wat je écht vindt, welke verlangens je hebt, en welke grenzen. Je leert je gedachten te ordenen en als het meezit ook nog eens zin van onzin te onderscheiden.  Maar gaandeweg daagde ook een ander besef. Ik sta zelf al jaren voor de klas en van het vmbo  tot aan de universiteit zie ik een grote angst om te beginnen met een tekst. Wanneer ik de klas of collegezaal vertel dat zelfs ervaren auteurs daar last van hebben, ontspannen ze een beetje, maar een zekere mate van faalangst blijft, waardoor sommigen soms niet eens iets durven inleveren. En dat is doodzonde, want een van de grote meerwaardes van goed leren schrijven is dat je leert om jezelf teleur te stellen. Geen enkele eerste versie is volmaakt. Het is juist de kunst om na een belabberde start door te ploeteren en zo je onzekerheid aan te gaan. Veel van mijn leerlingen en studenten hebben een optimalisatiefetisj. Ze willen alles zo goed en zo snel mogelijk goed doen, en vergeten dan dat iets soms ook tijd moet kosten, omdat je er anders niets van opsteekt. Applicaties als ChatGPT zijn reuzehandig, maar als je er te veel gebruik van maakt, raak je niet alleen afhankelijk van een externe bron om je uit te drukken, maar loop je ook een kans mis om in te zien dat het niet erg is als iets niet meteen lukt.  Schrijven gaat niet alleen om het eindresultaat, maar ook om het proces. In tijden waarin het verleidelijk is om bij alles meteen naar kunstmatige intelligentie te grijpen, zou je haast vergeten dat de omweg meer kan opleveren dan de uitbesteding. Dat snel resultaat niet automatisch goed resultaat is. En dat wie falen een kans geeft, zichzelf uiteindelijk leert om te leren.</p>]]></description>
      <guid>https://nrc.nl/nieuws/2023/09/11/leer-toch-falen-a4174115</guid>
      <pubDate>Mon, 11 Sep 2023 05:29:00 +00:00</pubDate>
    </item>
    <item>
      <title><![CDATA[Organische letteren!]]></title>
      <description><![CDATA[<p>De meeste auteurs die ik ken zijn moedige mensen (wat wel moet met zo’n onzeker beroep) maar toen ChatGPT werd gelanceerd, werd een flink deel toch pips rond de neus. „Dit is het einde van ons vak”, stamelde een schrijver. Zelf werd ik ook wat zenuwachtig, vooral nadat ik het programma als opdracht ‘Stel een synopsis van een proefschrift op in de stijl van Tolkien’ gaf. Het resultaat luidde: ‘In het diepste weefsel van het aarde-rijk, waar wortels zich omhelzen en schimmels als stille hoeders heersen, onthult het proefschrift ‘De Verborgen Rijken der Champignons: Een Epische Verkenning’ een weergaloze saga van het microscopische koninkrijk der champignons.’ Verontrust nam ik contact op met een bevriende computerlinguïst. „Ik zou me geen zorgen maken”, grijnsde ze. „Programma’s als ChatGPT zijn getraind met behulp van gigantische hoeveelheden tekst om zich taalkundige patronen eigen te maken. Ze hebben geen idee van inhoud, ze proberen alleen maar te voorspellen welke woorden op elkaar volgen na een opdracht.” „Wacht even”, zei ik. „Ze zijn dus bezig met het geven van iets dat lijkt op een antwoord, in plaats van een correct antwoord?” „Ja joh. Ze weten niet eens wat de woorden die ze genereren betekenen. Ze zoeken waarschijnlijkheden. Daarom zitten er in dat Tolkien-champignonstuk van jou begrippen als ‘episch’ en ‘aarde-rijk’ en ‘hoeders’, omdat dat soort termen vaak voorkomt in zowel het oeuvre van Tolkien als in stukken over hem. Ik heb zelf nog geen kunstmatig gegenereerd verhaal gezien dat me verraste of raakte.” Ik ook niet. Echt waardevolle literatuur treedt buiten de gebaande paden. Ik moest even denken aan wat recensent Thomas de Veen afgelopen voorjaar in NRC schreef, naar aanleiding van een nogal stroeve en opsommerige passage uit de laatste roman van Ilja Leonard  Pfeijffer: „Wat ís dit? Het resultaat van het verzoek aan ChatGPT om de troepenbewegingen te beschrijven van de Atheners, Perzen en Spartanen rond Knidos in 411 voor Christus – vooral kloppend? Waar is het gevoel voor stijl gebleven, waar is de romancier?” Inderdaad. Als je het breder trekt, zou je zelfs kunnen zeggen dat de letteren juist geholpen zijn met het bestaan van chatbots, want er zal door zowel makers als lezers nu nog kritischer worden gekeken naar te nette, te onbezielde, te ronde teksten. Te perfect wordt verdacht, net zoals met plastische chirurgie. Mijn computerlinguïste moest lachen toen ik dit met haar deelde. „Wie weet wordt er straks wel op de flaptekst gezet dat dit werk ‘natuurlijk’ tot stand is gekomen, zonder kunstmatige ingrepen. En worden spelfouten straks een teken van biologische oorsprong en dus kwaliteit!” „Organische letteren”, grinnikte ik. De toekomst zag er opeens stukken leuker uit.</p>]]></description>
      <guid>https://nrc.nl/nieuws/2023/09/06/organische-letteren-a4173695</guid>
      <pubDate>Wed, 6 Sep 2023 05:29:00 +00:00</pubDate>
    </item>
    <item>
      <title><![CDATA[Denken, denken, denken]]></title>
      <description><![CDATA[<p>Afgelopen zaterdagmiddag lag ik met de oudste zoon van mijn zus, inmiddels een potige twintiger, in het park, een beetje te klagen over de politiek (hij), over rugpijn (ik), en over wat een gedoe het toch is om anno 2023 nog een beetje monter in het leven te staan (wij). „Het lukt me de laatste tijd wel steeds beter om me minder van de dingen aan te trekken”, zei mijn neef. „Welke dingen?” „Dat de wereld affikt, dat Europa in geopolitiek opzicht de kneus van de klas aan het worden is, dat onze overheid deals met dictators sluit waardoor er mensen omkomen in de woestijn.” „Oh, die dingen”, mompelde ik. „Wat mij enorm helpt is om er gewoon niet meer van uit te gaan dat denken je überhaupt helpt. Ik bedoel, de meesten denken hun hele leven lang, en niemand die er echt beter van lijkt te worden.” Hij krabde aan zijn wenkbrauw, waar ooit een piercing zat. „Ik heb zelf zo lang gezocht naar een filosofie”, vervolgde hij. „Hoe ik het beste kon leven, naar het grote inzicht waardoor ik met alles vrede kon hebben, maar het kwam maar niet. Vervolgens hoopte ik op onverschilligheid, maar dat moet je ook weer niet willen, want voor je het weet ben je kneiterdepressief.” „En nu?” „Nu heb ik me er maar bij neergelegd dat het niet helpt om je alles aan te trekken. Je moet ook nog energie overhouden om te kunnen functioneren.” Langzaam koelde het af en merkte je dat ondanks de zon de herfst toch al om de hoek wachtte. Onder de geur van warm gras en bladeren rook je ook al wat vleugjes najaarsrot. „Denken, denken, denken”, zei mijn neef. „Het is natuurlijk heel goed geweest, die constante zoektocht van de mensheid naar die ene verlossende wijsheid om de boel voor eens en altijd dragelijk te houden. Al malende maakten onze hersens allerlei nieuwe verbindingen aan, waardoor we al dan niet per ongeluk op verfrissende inzichten stuitten zoals het altruïsme of op het idee kwamen om bijvoorbeeld de wasmachine of de orthodontist uit te vinden. Dat verloste ons natuurlijk niet van ons eeuwige gepieker maar onze kleren ruiken dankzij al dat gemaal tenminste wél fris.” „En onze tanden staan er prachtig bij.” „Dat ook, dat ook”, peinsde hij voor zich uit, terwijl een konijntje over het veld schoot en onder een afvalbak verdween. „Misschien moeten we het daar gewoon voor doen.” Hij gniffelde. „Tot er eindelijk écht een goed idee voorbijkomt.”</p>]]></description>
      <guid>https://nrc.nl/nieuws/2023/09/05/denken-denken-denken-a4173485</guid>
      <pubDate>Tue, 5 Sep 2023 05:29:01 +00:00</pubDate>
    </item>
    <item>
      <title><![CDATA[Niet verplegen]]></title>
      <description><![CDATA[<p>Het enige kind van mijn jeugdvriend M. is gaan studeren en bivakkeert sinds vorige week voor een schandalig bedrag in een Groningse keukenla. Getuige de foto’s beleeft de jongen de tijd van zijn leven, maar zijn vader heeft het er maar zwaar mee. Dinsdag bezocht ik M. Sip toonde hij me de oude kamer van zijn zoon. Het bed was weg, er stond alleen nog een klein bureautje en een plastic krat met wat lego, zwemdiploma’s, een hoodie en enkele Men’s Health-tijdschriften erin.  „Ach, Bertje, die is hij vergeten mee te nemen”, zei M., en pakte een afgekloven stuk pluche, waarvan het onduidelijk was wat het ooit had moeten voorstellen, op van het bureau. „Wat ga je met zijn kamer doen nu hij de deur uit is?” „Misschien laat ik de boel wel gewoon zo. Om nog even te kunnen doen alsof.” „Om te kunnen doen alsof wat?” „Weet ik veel. Dat de tijd niet bestaat ofzo.” „Hij is niet dood hè”, zei ik en sleepte hem de kamer uit. Waar andere mensen een gat in de lucht zouden springen wanneer ze het huis weer voor zichzelf hebben, had M. binnen zes dagen een fikse post-partumdepressie te pakken.  Beneden aan de keukentafel maakten we een plan: we zouden de oude kamer van zijn zoon in een studeervertrek veranderen, altijd handig als hij een weekendje thuis kwam. We fietsten naar de bouwmarkt voor verf en rollers, dekten het meubilair af en begonnen het behang, dat er al sinds 2004 hing, van de muur te scheuren. ‘Hier!” riep M., terwijl hij strook na strook eraf rukte. „En daar!” Nou ja, dacht ik, terwijl hij de muur te lijf ging, hij kon zich tenminste even afreageren. Ik begreep hem ook wel, het is ook verwarrend dat we in een wereld leven waarin de ene na de andere dag spoorloos lijkt op te lossen in het niets. Waarin wat gisteren nog een witblond jochie was met handjes als zeesterretjes, je nu de ene na de andere foto van zichzelf appt met een bierhelm op. Steeds harder trok M. het behang van de muur. Hij had alweer wat kleur op zijn neus. Op een gegeven moment stopte hij even en keek me aan. Zijn ogen glommen. Aan zijn voeten lagen stapels behang, alsof hij net was verveld. „Ik moet door”, zei hij. „Jep”, zei ik. „Bepaalde delen van het verleden moet je ook niet eindeloos gaan verplegen”, zei hij, en scheurde driftig verder.</p>]]></description>
      <guid>https://nrc.nl/nieuws/2023/08/30/niet-verplegen-a4173145</guid>
      <pubDate>Wed, 30 Aug 2023 05:29:01 +00:00</pubDate>
    </item>
    <item>
      <title><![CDATA[Een dienst bewijzen]]></title>
      <description><![CDATA[<p>Twee oudooms en een oudtante werden afgelopen  week samen 250 jaar en zaterdag vierden we dat met de hele familie. In de tuin van het oudste feestvarken kwam meer dan vijftig man bijeen om te barbecueën, te drinken en om de feestvarkens te feliciteren met hun onverwoestbaarheid. De feestelijkheden eindigden, zoals eigenlijk altijd, in een urenlange polonaise en al hossende besefte ik op een zeker moment dat ik de jarigen al een tijdje niet meer gezien had. Ik verliet de dansvloer, keek om me heen en zag rollatorsporen die leidden naar het schuurtje achterin de tuin. „Betrapt!” riep ik toen ik de drie ontdekte onder het afdakje. Oudoom P. (84) liet van schrik meteen de sigaret vallen.  „Ik dacht dat jullie niet meer rookten!” riep ik uit.  „We zijn járig”,  stotterde zijn zus, mijn oudtante M. (86). „Een paar hijsjes kan best, dan nemen we vanavond wel een extra betablokker.”  „Bovendien bewijzen we jullie een dienst”, zei oudoom B. (80) terwijl hij een nieuw pakje tevoorschijn haalde. „Hoe langer we doorleven, hoe meer we de samenleving kosten.”  Daar zat wat in, dus moedigde ik ze aan om er maar weer een op te steken. Tevreden lurkten ze aan de filters.  „Onze slechte gewoontes zijn ook nog eens goed voor jullie gezondheid”, zei oudoom P. „Wat de wetenschap wel niet opstak over hart- en vaatziekten omdat wij maar bleven doorroken.” Zijn broer en zus knikten trots mee, vergenoegd dat hun verslaving bijdroeg aan het heil der volkeren. Toch raakten ze na afloop aardig in paniek toen ze ontdekten dat niemand pepermunt bij zich had.  „Ga jij even mondwater halen”, zei mijn oudtante. „In de benedenbadkamer staat nog een hele fles.”  „Wat maakt het nou uit of jullie naar sigaretten stinken”, zei ik. „Het is feest, ze knijpen heus wel een neusgat toe hoor.” „Je wilt niet weten hoe erg ze zeuren over roken”, zuchtte oudoom B.  „Ik rijd je straks niet naar de longarts hoor”, imiteerde P. zijn dochter met een piepstem.  Ze keken zo smekend dat ik in het geniep mijn tas haalde waar nog wat mentholpapiertjes in zaten, van die vloeitjes die je moet laten smelten op je tong.  „Zo hee!” zei oudoom P. toen er een chemische mintwolk naar zijn gehemelte opsteeg. „Foei wat scherp!”  Ze begonnen te tranen van de menthol. „Nou ja”, zei mijn oudtante terwijl haar neus leegstroomde. „Alles om hen in onwetendheid te houden.” „Ja”, zei oudoom B. terwijl hij met een zakdoek zijn ogen bette. „Ons nageslacht hoeft niet te weten wat wij wel niet voor hen overhebben.”</p>]]></description>
      <guid>https://nrc.nl/nieuws/2023/08/29/een-dienst-bewijzen-a4172954</guid>
      <pubDate>Tue, 29 Aug 2023 05:29:01 +00:00</pubDate>
    </item>
    <item>
      <title><![CDATA[Weer mensen]]></title>
      <description><![CDATA[<p>Nadat zondag bekend werd dat Pieter Omtzigt met Nieuw Sociaal Contract deel zal nemen aan de verkiezingen, klonk er gejuich, maar ook gemor. Omtzigt had immers aangegeven dat hij, áls hij zou gaan formeren, dat niet wilde doen met PVV en FVD, simpelweg omdat die twee partijen niet voldoen aan de basisvoorwaarden van rechtsstatelijkheid – je kan je afvragen waarom hij dan ook niet meteen de VVD uitsloot, maar dat terzijde.  In de rechterhoek was er teleurstelling en woede over dit besluit, maar ook enkele zwevende kiezers uit mijn omgeving vonden het een bizarre zet. Ze leken even te zijn vergeten dat politiek meer is dan zoveel mogelijk mensen tevreden houden. Het is ook het maken van keuzes, en sommige Omtzigtfans vonden het maar moeilijk te verkroppen dat die tegen hun wensen ingingen. Om dit alles moest ik de afgelopen dagen denken aan een essay uit 2016, The hatred of poetry van de Amerikaanse schrijver Ben Lerner, dat de vraag probeert te beantwoorden waarom veel mensen poëzie haten. Volgens Lerner wekt ze te hoge verwachtingen. Poëzie moet én troosten, én redden én vervoeren en kan dus alleen maar teleurstellen. Dat is, zo betuigt de auteur, niet zozeer de schuld van de verskunst zelf. Er is nou eenmaal een eeuwige kloof tussen wat een goed gedicht zou moeten zijn (iets waarvan niemand overigens een vastomlijnde definitie heeft, een ideaal bestaat nou eenmaal bij de gratie van enige ongrijpbaarheid en dus vaagheid) en wat voor gedichten er in de praktijk worden geschreven, wat natuurlijk afhankelijk is van de mogelijkheden van de taal, maar vooral van haar grenzen. De grote les uit The hatred of poetry is dat je je verwachtingen moet bijstellen, en dat het helpt om daarbij wat welwillender te zijn naar de makers toe. Dat zijn ook maar mensen, die ook maar hun best proberen te doen. Een vergelijkbaar idee vind je in Omtzigts boek Een nieuw sociaal contract, waarin hij pleit voor herstel van vertrouwen tussen burgers en overheid. Den Haag moet zijn verantwoordelijkheid nemen en zaken repareren die spaak liepen, en de burger moet weer leren om open te staan voor de goede intenties van het landsbestuur. Er moet vertrouwen worden verdiend, maar óók geschonken. Dat is na het toeslagenschandaal en het Groninger gasdebacle nog niet zo makkelijk, maar nu de laatste kopstukken daarvan eindelijk de Kamer verlaten, is het misschien ook een kans om de nieuwe lichting politici het voordeel van de twijfel te gaan geven. Want hoewel doordrenkt van idealisme en hoge verwachtingen, blijft de politiek ook maar gewoon mensenwerk. Misschien biedt het volgende kabinet ons de kans om van zowel burgers áls politici weer mensen te maken. Eens kijken hoever we daarmee komen.</p>]]></description>
      <guid>https://nrc.nl/nieuws/2023/08/23/weer-mensen-a4172621</guid>
      <pubDate>Wed, 23 Aug 2023 05:29:02 +00:00</pubDate>
    </item>
    <item>
      <title><![CDATA[Nieuwe weg]]></title>
      <description><![CDATA[<p>Afgelopen weekend zat ik op het terras met een neuropsycholoog, soms moet dat gewoon even. Ik vertelde hem dat ik me regelmatig onrustig voel zonder te weten waarom, en dan krampachtig op zoek ga naar de oorzaak, vanuit de hoop (maar eigenlijk de misvatting) dat met het vinden van de bron ook de vloedgolf stopt. „Dat hoor je vaak bij mensen die gevoelig zijn voor angst”, zei de neuropsycholoog, „het is een vorm van obsessief-compulsief gedrag, en biedt slechts schijngrip. Ik raad hun aan om niet te kijken naar waar het gevaar vandaan komt, maar om, wanneer de onrust opspeelt, ervan uit te gaan dat het niet uitmaakt wat de aanleiding is. In negen van de tien gevallen ben je gewoon veilig.”  „Dat is makkelijker gezegd dan gedaan”, mompelde ik. „Klopt, een dwangneiging gaat diep. En toch moet je je cognitieve gewoontes veranderen, anders blijf je er last van hebben. Een alternatief is het afhakken van je hoofd, maar dat geeft ook weer zoveel gedoe.” Dat was ik met hem eens en bestelde nog een rondje. Toen ik naar huis ging was ik onrustig. Ik dacht dat dat kwam doordat ik te veel cola had gedronken en gaf mezelf meteen op mijn kop. Ik moest niet zoeken naar de oorzaak, ik moest gewoon tegen mezelf zeggen dat die onrust niet betekende dat er iets ergs aan de hand was.  Al herprogrammerende wandelde ik door de traag afkoelende avondstad. De duisternis lag als een branddeken over de daken. Het was benauwd, kleine sprietjes paniek staken de kop op en ik dacht van, rustig, je redt het wel, zong zacht de tekst van Radioheads mooie ‘There There’ voor me uit: “just ‘cause you feel it doesn’t mean it’s there.”  Ik kwam bij de voordeur aan, pakte mijn sleutels en ontdekte dat ze niet pasten. Na zeker een minuut proberen, draaien en twijfelen of dat de woningcorporatie de sloten had vervangen om meer huur te kunnen vragen, besefte ik dat ik voor mijn oude huis stond, anderhalve wijk verderop van mijn huidige stulp. Ik keek omhoog. Het was een plek waar ik lang had gewoond. Uiteindelijk ging ik er weg omdat ik me er niet meer fijn voelde.  Toch zat het in een stoffig hoekje van mijn hoofd nog steeds opgeslagen als thuis.  Ik liep weg. Sloffend door het zomerstof, mezelf voorhoudend dat alles oké was, op weg naar een betere plek, terwijl boven mij de nachtbomen op gedoofde kroonluchters begonnen te lijken, de onrust als vanouds weer door mijn aderen klaterde en ik steeds harder tegen mezelf zei dat ik veilig was, dat ik ieder moment thuis kon komen.</p>]]></description>
      <guid>https://nrc.nl/nieuws/2023/08/20/nieuwe-weg-a4172355</guid>
      <pubDate>Sun, 20 Aug 2023 05:29:02 +00:00</pubDate>
    </item>
    <item>
      <title><![CDATA[Ooit baalde je hoogstens van het weer. Ooit was erover praten een teken van oppervlakkigheid]]></title>
      <description><![CDATA[<p>Deze zomer zou ik anderhalve week gaan kamperen met mijn achternichtjes (10, 11 en 13) in de buurt van Groningen, maar na enkele dagen pakten we de tent alweer in. Te nat, te koud, het hele campingterrein was één groot modderbad. „Je brengt ze toch niet meteen weer terug”, hyperventileerde hun vader toen ik hem belde. Dat klonk hard, maar om drie tieners met ADHD veel eerder dan beloofd weer toe te vertrouwen aan een alleenstaande ouder die eindelijk net even kon bijkomen van diezelfde drie tieners met ADHD was gewoonweg wreed, en dus zetten we in mijn woonkamer de tent gewoon weer op en probeerden we er het beste van te maken. We bezochten de klimhal om de hoek, deden in de middag karaoke in de uitgestorven kroeg van een vriend en gingen twee keer naar de Barbie-film. Op de laatste dag waren er zulke stortregens dat ze niet eens meer naar buiten wílden. Om droog te blijven zou je lieslaarzen en een paraplu ter grootte van een joert nodig hebben, en dan was het nog maar de vraag of je niet alsnog doorweekt je bestemming bereikte.  „Nou ja”, zei de jongste, „regen is goed, dan wordt de lucht lekker gewassen.” Het was voor het eerst in tijden dat ik een minderjarige niet verontrust hoorde spreken over het weer. De jongeren in mijn familie lijken soms het raam niet meer uit durven te kijken. Schijnt de zon, dan zijn ze bang dat de boel elk moment in vlammen op zal gaan, regent het, dan vrezen ze dat alles onder zal lopen. Ooit baalde je hoogstens van het weer. Ooit was erover praten een teken van oppervlakkigheid. Dat is nu wel anders.            Ik wees naar de straat waar het water hard doorheen stroomde. „Net een horizontale waterval”, zei ik. „Een wildwaterbaan, maar dan in het wild!”, giechelde ze. In de psychologie kent men het fenomeen positief heretiketteren, waarbij je iets vervelends een nieuwe, leukere betekenis geeft, zodat je minder stress ervaart en misschien wat opgewekter naar de wereld kan kijken. Mijn achternichtje is hier inmiddels wereldkampioen in. „De regendruppels tikken op het raam, alsof ze gezellig bij ons op bezoek willen komen”, zei ze, en: „De druppels zijn één groot gordijn van glimmende kraaltjes!” Af en toe keek ze me een beetje onzeker aan, en dan glimlachte ik maar tot ze weer vrolijk verder ging met het plakken van etiketten. Ik beet op mijn tong. Al die pleisters om een lekke boot drijvende te houden, dacht ik. Al die labels om niet de hele tijd bang te zijn voor wat de hemel nog meer in petto heeft.</p>]]></description>
      <guid>https://nrc.nl/nieuws/2023/08/02/ooit-baalde-je-hoogstens-van-het-weer-ooit-was-erover-praten-een-teken-van-oppervlakkigheid-a4171104</guid>
      <pubDate>Wed, 2 Aug 2023 05:29:02 +00:00</pubDate>
    </item>
    <item>
      <title><![CDATA[ Je kan nooit zeker weten of wat je doet wel ergens op slaat]]></title>
      <description><![CDATA[<p>Afgelopen weekend was ik bij mijn ouders en in een onbewaakt moment glipte ik even naar mijn oude meisjeskamer. Ik scharrelde wat door vroegere spullen, vond een leeg pakje sigaretten waarop de prijs nog in guldens stond en stuitte ten slotte op iets wat ik al decennia kwijt was: het kleine notitieboekje dat ik op mijn vijftiende bijhield.  Indertijd had ik geen idee wat ik met mijn bestaan aanmoest. Daar durfde ik met niemand over te praten, iedereen van mijn leeftijd leek wel een doel of een plan of serotonine te hebben. Uiteindelijk stortte ik me maar op de literatuur, vanuit de niet uit te roeien misvatting dat schrijvers wél zouden weten hoe je moet leven. De uitspraken waar ik iets mee kon, schreef ik braaf over in het notitieboekje, dat zo gevuld raakte met citaten als: „Als je met je hoofd in de wolken loopt moet je je voeten stevig op de grond houden” (Harry Mulisch) of: „Om van vrijheid te kunnen genieten moeten we onszelf beheersen” (Virginia Woolf).  Ik had zo ongeveer de lokale bibliotheek uit toen ik bij het werk van Kurt Vonnegut kwam, wat een denkverschuiving teweegbracht. Van hem noteerde ik: „We weten zo weinig over het leven dat we nooit zeker kunnen weten wat het goede nieuws is, en wat het slechte.” Oftewel: je kan nooit zeker weten of wat je doet wel ergens op slaat. Ik had de uitspraak omkranst met talloze uitroeptekens.   Daarna hielden de notities op. Ik ben altijd veel blijven lezen, maar deed het sindsdien voor mijn plezier en niet meer om een soort Steen van Rosetta te vinden, de ultieme vertaalsleutel die alle onzin om me heen opeens wél logisch zou maken. Terwijl ik door de laatste lege pagina’s bladerde, viel er een boodschappenlijstje uit, geschreven op een treinkaartje uit december 1999. Er stond op dat ik deodorant moest halen, paracetamol, vitaminepillen en pizza. En daaronder: „Op tijd naar bed!” en „Geloof niet al die gevoelens!”     Ik sloeg het boekje langzaam dicht. De kaften leken terwijl ze naar elkaar toe bewogen op schouders die werden opgehaald. Heel even flakkerde het wit van de pagina’s nog op, als een oog dat even naar me knipoogde, vlak voordat het voor altijd weer zou sluiten.  „Geloof niet je gevoelens”, dacht ik. En: „Ik heb zin in pizza.” Op kousenvoeten, om niet nog meer dingen te wekken, sloop ik richting de oven.</p>]]></description>
      <guid>https://nrc.nl/nieuws/2023/08/01/je-kan-nooit-zeker-weten-of-wat-je-doet-wel-ergens-op-slaat-a4170921</guid>
      <pubDate>Tue, 1 Aug 2023 05:29:03 +00:00</pubDate>
    </item>
  </channel>
</rss>
