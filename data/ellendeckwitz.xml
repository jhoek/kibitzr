<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Sculpturen]]></title>
      <description><![CDATA[<p>Momenteel zit ik voor werk in Jakarta en zaterdagavond was mijn hotellobby gevuld met alleen maar opgedofte mensen, zelfs de kleuters droegen rouge. Ik vroeg aan de receptioniste of er misschien een bruiloft werd gehouden en ze antwoordde dat dit weekend de nationale schoonheidskampioenschappen waren voor zowel mannen, vrouwen als kinderen. Na slechts twintig minuten zeuren liet de organisatie me aanschuiven. Ik keek mijn ogen uit. De deelnemers toonden hun dansvaardigheid en paradeerden rond in Kardashianstrakke kleding. Ze hielden betogen voor wereldvrede en vonden dat er meer aandacht moest komen voor de kunsten omdat er, en ik verzin dit niet, veel geld mee kon worden verdiend. Er was vrij weinig aan de hand tot de jury de zaal verliet om te overleggen. Als pauze-act werden twee grote projectieschermen uitgerold om een film over de hoofdsponsor te tonen. Er kwam een arts in beeld die vertelde hoe trots hij was dat hij de boel mocht financieren. Hij bleek de bekendste plastisch chirurg van Indonesië te zijn en leidde de kijkers rond in zijn enorme kliniek terwijl hij vertelde over vet afzuigen, ooglidcorrecties en bilvergotingen. Een zwaar opgemaakte deelneemster van een jaar of acht reageerde even enthousiast op hem als Nederlandse leeftijdgenootjes op Sinterklaas. Aan mijn tafel begonnen de jongedames opgewonden te kletsen, en ik mengde me in het gesprek. „Kennen jullie hem?” Een aanzienlijk deel van de meisjes dankte haar gezicht of figuur aan hem. Mijn buurvrouw trok voorzichtig haar mondkapje naar beneden. Haar onderkaak was blauwpaars en behoorlijk gezwollen. „Nieuwe kin!” zei ze trots. „Van hem!” Ze wees diverse kandidaten aan die ook bij de sponsor onder het mes waren geweest. „Is dat niet een beetje vals spelen?” vroeg ik voorzichtig. „Dan is je haar verven ook valsspelen”, zei ze lachend (dat vond ik toch wat ingewikkeld, want tenzij je een erg hardhandige kapper hebt, hoef je voor een nieuwe haarkleur niet onder narcose). „Een deel van deze wedstrijd”, verduidelijkte een ander, „is ook hoe mooi je jezelf wílt laten maken. Net zoals bij een” – ze zocht even naar het woord – „patung”. Een sculptuur. De volgende ronde begon. Ik zag geen mensen meer maar beeldhouwwerken van vlees, kraakbeen en siliconen. In de meest acceptabele vorm gesneden, gehecht en afgelakt. Mijn buurvrouw stootte me aan. Of ze misschien wat van mijn water mocht. Haar nieuwe kin begon weer pijn te doen, ze moest haar pijnstillers en antibiotica voor vandaag nog innemen.</p>]]></description>
      <guid>https://www.nrc.nl/nieuws/2022/11/28/sculpturen-a4149727</guid>
      <pubDate>Mon, 28 Nov 2022 00:00:00 +00:00</pubDate>
    </item>
    <item>
      <title><![CDATA[Vergeefs verheugd]]></title>
      <description><![CDATA[<p>Als ik echt moest kiezen, zou ik liever niet helderziend zijn omdat het leven dan één lange spoiler wordt, maar er zijn momenten waarop ik wel had willen weten wat de toekomst bracht, zoals vorige week. Er stond een diner op de agenda, zo chic dat ik er een pak voor had gekocht en zo leuk dat ik de dag erna had vrijgehouden. Helaas zorgde een verdwaald norovirus ervoor dat het stel waarmee ik op pad zou gaan een uur van tevoren afbelde (aan de galm te horen deden ze die mededeling vanaf het toilet).  Dus daar stond ik in mijn woonkamer, in mijn gloednieuwe pak met mijn gloednieuwe wimpers. Nu ben ik er in de loop der tijd redelijk goed in geworden om tijd met mezelf door te brengen dus pakte ik er maar een boek bij, maar er bleef een leegte. Ik dacht nog steeds constant dat er iets leuks te gebeuren stond en moest mezelf er dus ook constant aan herinneren dat dat leuks was geannuleerd.   „God ja”, zei mijn beste vriendin toen ik haar belde, „je hebt je vergeefs verheugd. Ik heb dat met dates. Ik heb mijn benen zo vaak zinloos geschoren.” „Eigenlijk”, zei ik, „zou er een soort noodcentrale moeten bestaan, waar mensen wier afspraak niet doorgaat aan elkaar worden gekoppeld. Dan kun je alsnog uit eten of op date.” Ze moest lachen, maar ik vond het een topplan. Ik zou er een app voor kunnen ontwikkelen. Voor iedereen die werd afgezegd terwijl de kinderen en/of huisdieren al uit logeren waren gedaan of de boel al was onthaard. Je vulde een paar voorkeuren in (glutenvrij, liefst geen strafblad) en bam, het algoritme deed de rest. Wie weet wat voor vriendschappen of relaties eruit zouden ontstaan!  Ik enthousiast mijn moeder bellen. „Totale vreemden”, zei ze. „Nou niet echt vreemd”, probeerde ik. „Want ze zitten in hetzelfde schuitje, dus dan zijn het toch geen...” „Totale vreemden”, zei ze. Oké, de mens heeft zijn reputatie een beetje tegen, maar een deel valt best mee. De rest van de avond dacht ik na over de menigtes die ik met elkaar in contact kon brengen. Iedereen die nu nog op zijn paasbest met een overschot aan vrije uren op de bank zat, snakkend naar gezelschap. Ik keek uit over de stad. O, dacht ik. Al die mensen, al die mogelijkheden. Al die kansen om samen toch nog iets van het leven te maken.</p>]]></description>
      <guid>https://www.nrc.nl/nieuws/2022/11/17/vergeefs-verheugd-a4148507</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Ze heette Jantine]]></title>
      <description><![CDATA[<p>Er zijn zaken die je misschien niet vernietigen maar die het leven nou ook weer geen feest maken; zoals de hik, een tandenstoker die afbreekt tussen de kiezen of een stom liedje in je hoofd. Iets van vergelijkbare vervelendheid overkwam me dit weekend. Ik dacht terug aan een leuke oud-studiegenoot. Ik zag haar voor me, hoe ze klonk, herinnerde me zelfs welke vakken we samen volgden. Alles wist ik nog – behalve hoe ze heette. En bam, daar begon de ellende. De laatste keer dat ik niet op een naam kon komen, duurde het hooguit een paar uur voor hij me weer te binnen schoot en ik in een volle tram „Nana Mouskouri!” kon roepen, maar dit keer was er na een hele dag nog steeds geen verlossing. Ik pakte Bernlefs  Hersenschimmen  erbij en legde hem weer weg, ik begon een beetje op en neer te springen in de hoop dat de rommelzolder van het hoofd opgeschud zou worden, waardoor de juiste archiefdoos boven zou komen te liggen. Ik probeerde met iets anders bezig te gaan maar bleef tot diep in de nacht op, alle 4.244 contacten op Facebook doorploegend, razend langs Instagram-profielen. Ik herlas dagboeken en appte oud-studiegenoten – die geen idee hadden wie ik bedoelde. Ik dacht aan alle eerdere keren dat ik een naam vergat en er later vanzelf weer op was gekomen. Ik probeerde me voor te houden dat het niet erg was dat ik even niet meer wist hoe ze heette. Het was niet alsof ik nog geld of een nier van haar kreeg, en ze was nou ook weer niet mijn schoonzus of leidinggevende, eigenlijk was er helemaal niets aan de hand, maar toch, maar toch! Ondertussen kwamen talloze andere namen even ongevraagd als moeiteloos op. Van de kantinejuffrouw van mijn faculteit (Bertha!) tot de echtgenote van Ramses de Tweede (Nefertari!). Het geheugen was een blije labrador die van alles apporteerde, behalve waar ik om had gevraagd. Twee dagen later kwam de naam me eindelijk voor de geest. Wat volgde was geen bevrediging, laat staan triomf. Ik was alleen maar boos. Op mijn vermogen om dagenlang bezig te zijn met zoiets futiels. Ik vreesde de onrust voor de volgende keer als ik ergens niet op kon komen. Hoe ik dan, bij voorbaat al doodop, weer in de leegte moest turen. Veroordeeld tot de moerassen van de herinnering en de asfaltgrauwe bossen van zelftwijfel, die onwrikbare pilaren van een persoonlijkheid.</p>]]></description>
      <guid>https://www.nrc.nl/nieuws/2022/11/15/jantine-a4148221</guid>
      <pubDate>Tue, 15 Nov 2022 00:00:00 +00:00</pubDate>
    </item>
    <item>
      <title><![CDATA[Compensatie]]></title>
      <description><![CDATA[<p>Gisteravond vierden we de verjaardag van oom H. en bij binnenkomst belandde ik meteen in een debat over de klimaattop in Sharm-el-Sheikh, waar de familieleden die ooit in de fossiele industrie zaten een even stevige als voorspelbare mening over hadden. Zo vond een oom het bijvoorbeeld belachelijk dat het Westen zou gaan betalen voor klimaatschade in de Derde Wereld.  „Je kan toch nooit aantonen dat al die overstromingen door onze industrie komen?” sputterde hij. „Weersextremen zijn van alle tijden, neem de Sint-Elisabethsvloed van 1421!” Niemand ging daarop in wat me weer erg voor mijn familie innam. De discussie stopte echter niet. „Je kan nooit bewijzen wie waarvoor verantwoordelijk is”, riep een nicht, „en bovendien is een deel van de aansprakelijken allang dood.” „Het is net zo zinloos als compenseren voor de VOC-tijd”, zei haar broer. De Sint-Elisabethsvloed-oom voegde eraan toe dat hij het inderdaad idioot vond dat er in Den Haag een plan ligt om 200 miljoen euro uit te trekken voor een betere bewustwording van het slavernijverleden. „Al die nazaten zijn gewoon in vrijheid opgegroeid, die hebben dezelfde kansen als de rest”, zei hij. Een paar jongere neven en nichten riepen iets over de invloed van slavernij op institutioneel racisme en hoe mishandeling en armoede intergenerationele trauma’s en dus behoorlijk maatschappelijke achterstanden in families kunnen veroorzaken, maar zij werden helaas overstemd door de aanwezigen die het met de oom eens waren. Ik besloot om even met mijn oudtante M. naar buiten te gaan, zodat zij even een sigaret kon roken. ‘Ik vind het een goed idee”, zei ze. „Zowel het vergoeden van klimaatschade als die van de slavernijtijd. Niet alleen neem je daardoor verantwoordelijkheid en erken je leed, het zorgt er ook voor dat je beter gaat letten op wat je in de toekomst onderneemt.” Ze giechelde. „Maar ja, daar binnen zijn ze bang dat als we eenmaal beginnen met betalen, het hek van de dam is. Dan zullen er steeds meer onderdrukte of benadeelde partijen geld willen. Wie weet eisen vrouwen dan opeens ook vergoedingen.” „Waarvoor?” „Wel, vrouwen hebben millennia lang onbetaalde arbeid verricht. Tot op de dag van vandaag is het nog steeds normaal om vrouwen minder te betalen dan mannen. Bovendien vindt men het nog steeds gewoon dat moeders in hun vrije tijd het merendeel van het huishouden en de opvoeding voor hun rekening nemen. En dat allemaal gratis.” Ze liet de rook langs haar mondhoeken stromen. „Maar ja, dan heb je het wél over de helft van de wereldbevolking, dus daar is geen beginnen aan. En hoe reken je dat soort gederfde inkomsten door? Daar zijn geen cijfers voor”, zei ze, terwijl de rook langzaam oploste in de lucht, „laat staan woorden.”</p>]]></description>
      <guid>https://www.nrc.nl/nieuws/2022/11/09/compensatie-a4147816</guid>
      <pubDate>Wed, 9 Nov 2022 00:00:00 +00:00</pubDate>
    </item>
    <item>
      <title><![CDATA[The Crown]]></title>
      <description><![CDATA[<p>Woensdag begint het vijfde seizoen van  The Crown , de veelgeprezen dramaserie over koningin Elizabeth II, en ditmaal zal de kijker vooraf worden gewaarschuwd dat het fictie betreft. Nogal wiedes bij een dramaserie zou je zeggen, maar die toevoeging blijkt noodzakelijk na het afgelopen seizoen, waarin het noodlottige huwelijk van Charles en Diana aan bod kwam. Actrice Emma Corrin zette een onvergetelijke Princess of Wales neer, waar ze niet alleen een Golden Globe en een Emmynominatie aan overhield, maar waardoor er bovendien stapels Dianafans bijkwamen. De kersverse idolaten lieten vervolgens duizenden haatberichten achter op de Twitter- en Instagram-accounts van de echte Charles en Camilla. Het liep zo de spuigaten uit dat Netflix de kijker nu van tevoren schijnt te gaan attenderen op het feit dat de  The Crown  historische fictie is en geen documentaire. Tja.  Vlak na het overlijden van Elizabeth II had Charles een woedeaanval. Hij moest een document ondertekenen maar zijn pen weigerde dienst. De monarch liep boos weg en het filmpje ervan ging viral. Zie je wel, zei men, wat een onmogelijke en verwende man is het toch, net zoals in  The Crown . Koning Charles werd beoordeeld als het personage Charles, in plaats van als de mens. Men leek er niet bij stil te willen staan dat het zwaar moest zijn om in de voetsporen van iemand als Elizabeth II te moeten treden. Niemand opperde de mogelijkheid dat Charles’ uitbarsting misschien ook wel het gevolg was van het feit dat hij net zijn moeder had verloren.  Natuurlijk, ik ken de beste man (nog) niet, en ik kan niet weten waarom hij reageerde zoals hij deed. Misschien weet zelfs hij dat niet. Maar hij is ook maar een mens, en daarom lijkt mij  een fictiedisclaimer van Netflix voor het nieuwe seizoen van  The Crown  op zijn plaats. Ook al weten we heus wel dat een monarchie, net zoals een serie, een geregisseerd verhaal is, waar hele pr-afdelingen dag en nacht mee bezig zijn. Ook al weten we, eveneens,  dat er in zowel series als monarchieën behoorlijk wat geld omgaat.  The Crown  brengt miljoenen op, in het huis Windsor gaan vergelijkbare bedragen om, de toekomst van beide wordt bepaald door de bereidheid van derden om mee te gaan in het verhaal dat hun wordt voorgeschoteld. Allebei maken ze, als je er sec naar kijkt, deel uit van de entertainmentindustrie. Met dan wel het verschil dat bij een Netflixshow de kijker zich, al dan niet met behulp van een waarschuwing vooraf, ervan bewust is dat er achter het personage een persoon van vlees en bloed schuilgaat.  En dat is een welwillendheid die tot dusver met betrekking tot de échte Charles, en ook zijn echtgenote, vooralsnog ontbreekt.</p>]]></description>
      <guid>https://www.nrc.nl/nieuws/2022/11/07/the-crown-a4147512</guid>
      <pubDate>Mon, 7 Nov 2022 00:00:00 +00:00</pubDate>
    </item>
    <item>
      <title><![CDATA[Hide your love away]]></title>
      <description><![CDATA[<p>„Nee, je zat zeker toevallig aan mijn borsten”, riep ze, waarop haar vriendinnen erbij kwamen. Hoe meer hij zich probeerde te verdedigen, hoe harder de meiden begonnen te roepen. Hij was een viespeuk, een ranzig ventje. Toen een van de meisjes hem bij zijn bovenarm pakte, haalde mijn jeugdvriend diep adem en zette hij in. „ Here I stand, head in hand, turn my face to the wall ”, zong hij op zo’n volume dat iedereen geschrokken omkeek (hij is geen onverdienstelijke bariton). Hij galmde verder, mensen stootten elkaar aan, iemand begon te filmen. Het meisje liet de jongen los, haar vriendinnen giechelden om deze rare volwassene. Bij de volgende halte glipte de jongen de tram uit. De meisjes gingen er niet achteraan. Mijn jeugdvriend zong de laatste tonen en maakte een buiging voor zijn medepassagiers, enkelen klapten. „Leuke afleidingsmanoeuvre”, fluisterde ik. „Muziek helpt altijd”, zei hij. „Volgens mij denkt de hele tram nu wel dat je gek bent.” „Beter dat dan dat de hele tram met elkaar op de vuist gaat.” Eenmaal thuis zette ik de Beatles op. Ik was vergeten wat een mooi nummer ‘You’ve got to hide your love away’ eigenlijk is. John Lennon zingt het begin zo ingetogen, je voelt de schaamte haast. Pas in het refrein komt er wroeging bij, een frustratie over een buitenwereld die wil dat de zanger zijn emoties voor zichzelf houdt. Ik dacht aan mijn recente tram- en treinreizen. Misschien ligt het aan mij, maar er lijken de laatste tijd meer opstootjes. Grote mond tegen conducteurs, groepjes die ruzie zoeken. Ik kom uit een familie waar de meesten een kort lontje hebben, en ik herinner me hoe mijn grootmoeder ons daar altijd voor waarschuwde. Ze was van mening dat je niets aan woede hebt. „Zelfs niet als iemand je onrecht aandoet?” briesten wij dan. „Nee”, zei ze. „Je moet in dat geval júíst je hoofd koel houden, zodat je het onrecht ongedaan kan maken. Boosheid veroorzaakt alleen maar meer gedoe.” Ik dacht aan het lied waarmee mijn jeugdvriend de gemoederen in de tram tot bedaren bracht: „ I can never win, hearing them, seeing them, in the state I’m in .” „Hey”, dacht ik, „ you’ve got to hide your rage away .”  Hide that rage away .</p>]]></description>
      <guid>https://www.nrc.nl/nieuws/2022/11/03/hide-your-love-away-a4147114</guid>
      <pubDate>Thu, 3 Nov 2022 00:00:00 +00:00</pubDate>
    </item>
    <item>
      <title><![CDATA[Paraatheid]]></title>
      <description><![CDATA[<p>Ik heb een goed bestaan, met leuke mensen, acceptabele huisdieren plus geweldig werk en toch is er al mijn hele leven lang een onrust. Na een fijne avond met vrienden vraag ik me steeds af of ik iets verkeerds heb gezegd, na een geslaagd optreden of een gezellig samenzijn met familie kan ik alleen maar denken dat dit de laatste keer was. Het gepieker heeft niet alleen zijn weerslag op de geest, maar ook op het lichaam. ’s Ochtends masseer ik mijn kaken zodat ze minder strak staan van de spanning, elk uur maak ik mijn schouders los en kneed ik mijn nek, aan het eind van de dag leg ik een warme kruik op mijn buik tegen de kramp. Bij ieder taakje waar ook maar een beetje concentratie voor nodig is, moet ik op mijn adem letten, dat ik hem niet de hele tijd inhoud, alsof het klusje een tocht door een diepe ondergrondse watergang is. En hoezeer ik mijn best ook doe om ontspannen door de dagen te gaan, er hoeft maar iets onverwachts te gebeuren of poef, de boel verbuigt alweer, als een paraplubalein na een windstoot. Jarenlang heb ik me afgevraagd waar dit eeuwige schrapzetten, deze constante staat van paraatheid, vandaan komt. Sommige therapeuten denken dat het zijn oorsprong heeft in mijn familiegeschiedenis en de rol die de Tweede Wereldoorlog daarin speelt, anderen vermoeden dat het is omdat ik een mondige vrouw ben en er op die soort nou eenmaal al duizenden jaren jacht wordt gemaakt. Een kennis zag er weer de overblijfselen in van een geloofstraditie waarbij godsvrees (oftewel: tot hoeveel angst je geest in staat is) generaties lang werd geprezen en aangemoedigd. Iedereen is het er in ieder geval over eens dat het door de Mens en het Verleden komt.  Maar goed, wat de oorzaak ook is, geen enkele verklaring maakt de stijfheid en het ongemak ongedaan. Mijn lichaam blijft in de startblokken staan, klaar om ieder moment zichzelf te verdedigen, zichzelf te beschermen of om gewoon keihard weg te rennen. En zo strijk ik iedere dag maar weer de spieren glad. Probeer ik mijn door geschiedenissen kromgetrokken rug te rechten. Poog ik het lichaam-zoals-het-is te veranderen in het lichaam-dat-het-had-kunnen-zijn. In iets dat rechtop staat. In iets dat soepel door de dagen gaat. Wanneer mensen de afgelopen millennia iets aardiger tegen elkaar waren geweest. Ze zich iets minder met elkaar hadden bemoeid. Ze elkaar gewoon iets meer met rust hadden gelaten.</p>]]></description>
      <guid>https://www.nrc.nl/nieuws/2022/10/31/paraatheid-a4146829</guid>
      <pubDate>Mon, 31 Oct 2022 00:00:00 +00:00</pubDate>
    </item>
    <item>
      <title><![CDATA[Het laatste seizoen]]></title>
      <description><![CDATA[<p>Mijn truc om het leven vol te houden (naast eten, drinken, werken en antidepressiva) is naar dingen uitzien. Naar de feestdagen bijvoorbeeld, of, lang geleden, naar sigaretten. Naar festivals, naar boeken, naar vrienden en familie. Mijn zenmeester gaf me voor deze lifehack altijd vreselijk op mijn kop.  „Het gaat om het hier-en-nu!”, gilde hij dan. „Naar iets uitzien zorgt voor begeerte en dus voor gehechtheid en dus voor leed!”  Inmiddels heb ik geleerd om met mate te hunkeren. Zolang ik het lijden dat erdoor ontstaat kan verdragen en mijn begeerte anderen geen schade berokkent, is er weinig aan de hand. Als je je verlangen maar niet richt op iets wat er nooit zal komen, zoals wereldvrede of een rechtvaardige overheid, vallen de teleurstellingen meestal wel te behappen. Tot gisteren. Want de afgelopen maanden keek ik uit naar de HBO-serie  House of the Dragon . Maandag zond de streamingdienst de laatste aflevering van het eerste seizoen uit.  „Ik ben er echt sip van”, zei ik gisterochtend tegen een kennis die ook helemaal fan is. „Ik mis de personages nu al, net als alle leuke dingen eromheen, zoals de memes, recensies en podcasts. Maar ik las gelukkig dat men begin 2023 weer gaat filmen en dat het tweede seizoen ergens in 2024 te zien zal zijn.” ‘Hm”, zei ze, „ik weet niet hoor. Er komen hele rare tijden aan, sterker nog, het zijn al rare tijden. Bijna alle opnames van het eerste seizoen van House of the Dragon vonden plaats in Europa. Het is maar de vraag of het hier de komende jaren nog wel rustig genoeg blijft. En of er straks nog wel genoeg geld is om zo’n dure productie voort te zetten. Je hoort nu zulke enge berichten over hyperinflatie enzo. Straks heeft dat nog zijn weerslag op series.” Ik wist even niet hoe ik hierop moest reageren. De buurvrouw zuchtte. „Ik ben doorgaans best optimistisch”, zei ze. „Maar het huidige geopolitieke gedoe kan zelfs zijn weerslag op series gaan krijgen. Ik vind het een griezelige gedachte dat helemaal niets meer zeker is. Dat de gehele toekomst, en inmiddels ook die van de verbeelding, op losse schroeven is komen te staan.” De rest van de dag dacht ik daaraan. Hoe steeds meer zekerheden wegvallen. Hoe er daardoor steeds minder is waar je naar uit durft te zien. Ik dacht aan het stoppen van werelden.  Ik dacht aan het eindigen van seizoenen.</p>]]></description>
      <guid>https://www.nrc.nl/nieuws/2022/10/27/het-laatste-seizoen-a4146447</guid>
      <pubDate>Thu, 27 Oct 2022 00:00:00 +00:00</pubDate>
    </item>
    <item>
      <title><![CDATA[Dus dit is alleen zijn]]></title>
      <description><![CDATA[<p>In mijn gebouw is het op zaterdagen altijd onrustig. In de gangen klinkt geklos, ouders haasten zich met kinderen van voetbal naar verjaardag, stelletjes gaan van sportschool naar diner, alleenstaanden van dierenarts naar date. Ik herken hun gejaagdheid, zaterdagen zijn immers de momenten waarop de meesten hun tijd zelf mogen invullen, wat overigens niet hetzelfde is als doen wat ze willen (maar daar moet je niet te lang bij stilstaan, want dan wordt het bestaan enigszins ondraaglijk). Zaterdagmiddag krioelden mijn gebouwgenoten met sporttassen, boodschappen en vuilniszakken door de hal. Men knikte naar elkaar met koortsige ogen, stond zwaarbepakt in de lift, vastbesloten om het uiterste te halen uit de vrije uren. Zelf heb ik jarenlang mijn zaterdagen volgepland met feestjes, etentjes en tripjes met vrienden. Op zich leuk, maar ik deed het om de verkeerde reden. Niet om te ontspannen, de zinnen te verzetten of om fijne mensen te zien, maar omdat ik, zodra ik alleen was en niet hoefde te werken, geen idee meer had van wat ik met mezelf aan moest. Er was geen afleiding, er waren geen anderen om, wanneer paniek weer eens opkwam als de hik, me gerust te stellen. Er waren geen taakjes om me af te leiden van het gepieker dat me al sinds mijn kindertijd teistert. En dus puilde mijn weekendagenda altijd uit. Tot er jaren geleden opeens een zaterdag aanbrak waarop iedereen afzegde: mijn sportmaatje, mijn lunchafspraak en mijn feestgangers. Iedereen had griep. Ik werd enorm onrustig nu ik opeens een hele vrije dag met mezelf moest doorbrengen. Terwijl vrienden en geliefden ijlden, ijsbeerde ik radeloos door mijn huis.  Na een half uur stopte ik met lopen. Dus dit was alleen zijn, dacht ik. Het was zo erg nog niet. Ik had het volgens mijn stappenteller al twee kilometer lang overleefd. Ik keek de eenzaamheid, die al jaren met gesperde kaken boven me hing, in de muil. Ik zag een grauw gehemelte, ontstoken amandelen, wat bedorven kiezen. Ze kon me niet eens verzwelgen zonder zelf kapot te gaan. De eenzaamheid was een rot baldakijn, altijd aanwezig, niet per se comfortabel of esthetisch verantwoord, maar ook ongevaarlijk. Het gaat te ver om te zeggen dat ik toen een vriendschap met haar sloot, maar we houden elkaar sindsdien gezelschap. Om het maar met Emily Dickinson te zeggen:  „It would be lonelier without the loneliness.”  Zo zitten we op zaterdagen soms naast elkaar, terwijl ik denk aan die andere versie van mezelf, die zichzelf nog steeds naar anderen haast, druk om aan zichzelf te ontkomen, en dat vrije tijd noemt.</p>]]></description>
      <guid>https://www.nrc.nl/nieuws/2022/10/25/vrije-tijd-a4146152</guid>
      <pubDate>Tue, 25 Oct 2022 00:00:00 +00:00</pubDate>
    </item>
    <item>
      <title><![CDATA[Een zelf]]></title>
      <description><![CDATA[<p>Al struinend over het internet stuitte ik op het lichaam van Elon Musk, dat onlangs een sensatie veroorzaakte omdat het tegenwoordig zo dun is. In juli was Musk nog een stuk voller, waar hij online flink om werd gefatshamed, maar nu zat hij opeens strak in het vel. Op Twitter werd hem gevraagd hoe hij dit voor elkaar had gekregen. Musk antwoordde dat het vooral door vasten kwam. En, oh ja, ook door Wegovy, een medicijn dat voor obesitas en diabetes wordt gebruikt en dat onder andere de eetlust onderdrukt en de bloedsuikerspiegel stabiliseert. Meteen ontstond er zo’n grote vraag naar dit middel, dat er inmiddels tekorten zijn. Jammer voor hen die het om medische redenen nodig hebben, maar ja, dan had het maar niet zo’n makkelijke weg naar schoonheid, ik bedoel slankheid, moeten zijn. Inmiddels gaat het gerucht ook dat Kim Kardashian vergelijkbare medicatie gebruikt om probleem- en vooral moeiteloos af te vallen. Je zou niet meer van zoiets moeten opkijken: beroemdheden laten al decennia vet wegzuigen, hun maag verkleinen en ribben verwijderen om hun figuur te verbeteren. Als ze nu hun toevlucht zoeken in farmacie in plaats van chirurgie vloeit er tenminste geen bloed meer. Desondanks bleef het me dwarszitten en belde ik uiteindelijk een vriendin die jarenlang boulimia had. „Het gaat er helemaal niet om dat er een nieuwe manier is gevonden om aan je gewicht te sleutelen”, zei ze, „en ook niet dat invloedrijke figuren zo het gebruik van medicatie – met mogelijke bijwerkingen – voor esthetische doeleinden normaliseren.” „Waar gaat het dan wel om?” „Dat ze een gietkanaal hebben voor onrust. Het draait hier niet om kilo’s maar om controle.”  Hm. Als twintiger heb ik een tijdlang te fanatiek gesport. Ik hield mezelf voor dat ik dat deed voor mijn mentale welzijn, maar ik was op een zeker moment zo druk bezig met trainingsschema’s en afgepaste maaltijden dat het niet meer om gemoed ging, maar om grip. Hoe meer mijn omvang afnam, hoe meer ik het gevoel had dat ik er echt mocht zijn. Omdat ik discipline had. Omdat ik mijn lichaam mijn wil had opgelegd. Gelukkig wist ik, met veel moeite, het tij te keren. Ik zag in dat ik niet bezig was met het aanmaken van endorfines maar met het beteugelen van onmacht. De Amerikaanse dichteres en Nobelprijswinnaar Louise Glück leed als jonge vrouw jarenlang aan anorexia. Naderhand schreef ze dat het bij eetstoornissen niet gaat om zelfdestructie, maar juist om zelfcónstructie: „Om een plausibel zelf te maken.” Een zelf dat haar driften en omvang onder controle heeft, dacht ik, terwijl ik nog meer foto’s van Elon Musk bekeek. Een zelf waar je eindelijk mee wilt leven.</p>]]></description>
      <guid>https://www.nrc.nl/nieuws/2022/10/20/een-zelf-a4145726</guid>
      <pubDate>Thu, 20 Oct 2022 00:00:00 +00:00</pubDate>
    </item>
  </channel>
</rss>
