<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Er zijn]]></title>
      <description><![CDATA[<p>Momenteel zit ik in Parijs om te werken aan een essay over Louis Couperus. Ooit leefde hij een tijdje in deze stad, maar hij had het er niet makkelijk. Zo schreef hij: „Parijs neemt mij niet op; ik blijf altijd op visite in Parijs als bij een heel hooge, heel elegante, heel genadige vorstin, die glimlachend vaag over mij neêr blikt.” Zelf heb ik die vorstin dit keer nog geeneens gezien, dankzij de bergen toeristen. Natuurlijk, de lichtstad werd altijd al flink bezocht, ik kom er zelf ieder jaar, maar zo druk als nu had ik het nog nooit meegemaakt. Je moest continu opletten om niet onder de voet te worden gelopen of om tegen mensen op te botsen die midden op straat halt hielden om een foto te nemen. Moedeloos slalomde ik langs de hordes door een van de mooiste steden ter wereld, zonder haar te kunnen bewonderen, druk als ik was met het ontwijken van selfiesticks, dronken jongeren en verdwaalde pensionado’s. Het voelde alsof ik een sprinkhaan was in het midden van een enorme sprinkhanenwolk. Ik zag alleen nog maar soortgenoten in plaats van omgeving. Ik moest denken aan andere steden, waar ik in vergelijkbare menigtes terecht was gekomen en daardoor ook niets meer meekreeg van architectuur, kunst of sfeer.  Op een gegeven moment was ik het zat en vluchtte ik de dichtstbijzijnde ondergrondse in om de metro te nemen naar een rustiger deel van de stad. Ah, dacht ik toen ik weer boven kwam en de hele straat voor mezelf bleek te hebben, eindelijk de rust en ruimte om eens goed om me heen te kijken. Zalig! Het was alleen jammer dat er op deze plek vrij weinig te bekijken viel. Alleen wat nicotinegele flatgebouwen, enkele leproze duiven en een fonteintje dat het zo te zien al jaren moeilijk had. Ik bevond me weliswaar nog steeds in Parijs, maar niet in het Parijs waarop ik me had verheugd. Het had een willekeurige wijk kunnen zijn in een willekeurige stad in Frankrijk. Zelfs in een willekeurig Europees land. En dus, in een laatste poging toch nog iets te bezichtigen dat me het gevoel gaf er wél te zijn, slofte ik weer richting het centrum. Algauw werd het drukker en begonnen groepen me weer het zicht te ontnemen. Ik sloot mijn ogen. Wat restte was een onophoudelijk geroezemoes, alsof ik me in een bijenkorf bevond, met meer angels dan honing.</p>]]></description>
      <guid>https://nrc.nl/nieuws/2023/04/20/er-zijn-a4162545</guid>
      <pubDate>Thu, 20 Apr 2023 05:28:48 +00:00</pubDate>
    </item>
    <item>
      <title><![CDATA[Uitzicht]]></title>
      <description><![CDATA[<p>Vanwege de plannen voor het verhogen van de pensioenleeftijd was het de afgelopen weken flink onrustig in Frankrijk. Vrienden die de hoofdstad bezochten stuurden filmpjes van rellen, brandende afvalbergen en traangasgordijnen. Omdat ik de vijftiende af zou reizen naar Parijs, hield mijn moeder haar hart vast. Ze zag zo’n ME-hond mijn enkels al afkluiven. „Je bevalling duurde 37 uur”, appte ze me vrijdagochtend, zodat ik extra mijn best zou doen om in leven te blijven. Vrijdagavond bleek dat de pensioenhervormingen er inderdaad zouden komen. Vijftien uur later arriveerde ik ietwat gespannen op Gare du Nord, maar nergens een woedende menigte. Het afval was opgehaald, de brandhaarden geruimd en de scherven opgeveegd. Op 1 mei, zo hadden de vakbonden al aangekondigd, zouden de protesten worden hervat, wat restte was een interbellum waarin de zon scheen en de vogeltjes floten. Parijs was gewoon weer even Parijs, dat oude vertrouwde openluchtmuseum vol spetterende feestverlichting, omkranst door wijken waar de politie al jarenlang niet meer durft te handhaven. Ik dwaalde door het centrum en pas na enkele kilometers begon het me op te vallen dat de straten en boulevards wel erg weids leken. Waren er gebouwen gesloopt of het trottoir verbreed? Pas toen zag ik dat de talloze reclameborden die de stoep van de rijbaan scheidden, kapot waren. Alleen de lijsten stonden er nog. Je kon erdoorheen kijken, als door gebroken spiegels. Hoe meer ik er tegenkwam, hoe meer ik eraan wende dat mijn zicht niet meer om de zoveel meter werd geblokkeerd door een schreeuwerige mededeling. Ik besefte ook hoe vreemd het eigenlijk is dat we er klakkeloos mee akkoord gaan dat we in de publieke ruimte onophoudelijk worden bestookt met advertenties. Commerciële berichten die je gewoonlijk maar probeert te negeren zoals je de weeffouten in vriendschappen of relaties negeert om pas later, als de verstandhouding verleden tijd is, te beseffen dat er over je grenzen heen werd gegaan. Reclame is per definitie opdringerig. Om te werken moét ze opvallen, en zo bezet ze de geest, leidt ze af, veroorzaakt ze ruis. Dan kan je wel proberen om weg te kijken, maar dat wordt lastig als tien stappen verderop de volgende ongevraagde boodschap zich alweer aandient. De afwezigheid van advertenties was een verademing. Natuurlijk klonk er nog steeds kabaal van auto’s en rumoer van uitgelaten toeristen, maar in visueel opzicht was de stad een stuk rustiger geworden. Opeens werd mijn uitzicht niet meer om de haverklap onderbroken door ongewilde input. Opeens kon ik vrijer staren, vrijer denken. Vrolijk vervolgde ik mijn weg langs de reclamegeraamtes. Met iedere stap nam het afzien af, het uitzien toe.</p>]]></description>
      <guid>https://nrc.nl/nieuws/2023/04/17/uitzicht-a4162304</guid>
      <pubDate>Mon, 17 Apr 2023 05:28:48 +00:00</pubDate>
    </item>
    <item>
      <title><![CDATA[Halverwege]]></title>
      <description><![CDATA[<p>De fitste persoon die ik ken is een Dante-expert van 63. Ik ontmoette haar vijftien jaar geleden na een lezing waar ze zo ongeveer de hele Vita Nuova uit haar hoofd opdreunde terwijl ze dronk als een vis en de ene na de andere sigaret wegpafte. We raakten in gesprek, haalden nog een bak patat en op een zeker moment waren we zo dik bevriend dat ze me belde toen ze ’s nachts niet meer uit bed kon komen. „Het is drie uur”, kreunde ik. „Je hóéft nog helemaal niet uit bed.” „Ik moet plassen”, zei ze, „en mijn linkerbeen is helemaal verkrampt.” Gelukkig had ik een sleutel. Even later zat ik haar linkerbeen te masseren, tot hij weer kon buigen en zij weer zelfstandig naar de wc kon. De volgende dag stopte ze met roken en drinken en nam ze een sportschoolabonnement. Inmiddels heeft ze een betere conditie dan ik. „Je staat scheef”, zei ze toen ik gisteren langskwam. „Ik heb een beetje last van mijn rug”, mompelde ik. Ze greep haar telefoon en maakte zowel direct als ongevraagd een afspraak voor me bij haar fysiotherapeut. „Echt een topwijf, behandelt alleen maar basketballers.” „Maar ik ben helemaal geen basketballer.” „Wees zuinig op je lijf”, zei ze streng. „Toen mijn been op slot ging, was dat een bericht van mijn lichaam aan mij, zo van, nu is het uit, nu ga je je maar eens gedragen. Ik moest denken aan de beginscène van de Goddelijke Komedie, waarin Dante door een duister woud loopt, beseft dat hij halverwege zijn levenspad is en niet meer weet wat hij moet doen.  Terwijl ik met dat verkrampte been in mijn donkere slaapkamer lag, stormden die regels door mijn hoofd. In tegenstelling tot Dante wist ik gelukkig precies hoe ik uit déze hel kon komen. De volgende dag heb ik bij de huisarts een totale gezondheidscheck laten doen. Mijn bloeddruk was bedroevend, mijn longinhoud van bonsaiomvang, mijn conditie om te janken. Ik bleek helemaal niet halverwege mijn levenspad, maar halverwege het graf.” „En toen gooide je de boel om.” „Ik moest er helaas wel enkele favoriete hobby’s als drinken, roken en bankhangen voor opgeven. Gelukkig bleek lezen niet slecht voor de gezondheid, anders was ik allang uit het raam gesprongen. Maar het was wel even afkicken. Gelukkig heb ik ze weten te vervangen met een nieuwe verslaving.” „Sporten? Proteïneshakes?”  „Tijd”, zei ze, terwijl ze met haar ondertanden wat velletjes van haar bovenlip af schraapte. „Mijn nieuwe genotsmiddel is tijd.”  Ze stond even aarzelend in de woonkamer, alsof ze niet meer wist wat ze met zichzelf aan moest. Toen zei ze dat ze nog maar een tweede bak eikeltjeskoffie ging zetten. En of ik ook wilde. Het was immers goed voor je.</p>]]></description>
      <guid>https://nrc.nl/nieuws/2023/04/12/halverwege-a4161938</guid>
      <pubDate>Wed, 12 Apr 2023 05:28:49 +00:00</pubDate>
    </item>
    <item>
      <title><![CDATA[Plek voor hem]]></title>
      <description><![CDATA[<p>Met een van mijn beste vrienden, H., luister ik graag muziek. Dan liggen we op onze rug naar het plafond te staren terwijl het ene na het andere stuk de oren flost. Praten doen we weinig, we nemen de tonen in ons op zoals anderen schilderijen of dans. Gisteravond mocht hij de playlist samenstellen, wat altijd leidt tot uren Debussy.  „Oeh”, zei hij, toen alweer de vierde versie van La fille aux cheveux de lin voorbij kwam. „Dit is een hele interessante, let op de versnellingen.”  Met zijn wijsvinger volgde hij de maat. „En dan te bedenken dat ik muziek ooit haatte.”  H. komt uit een gezin waar zijn moeder, als ze thuis was, aan de lopende band platen draaide. Ze had een geweldige smaak (denk Jethro Tull en Led Zeppelin) maar was helaas ook wat hardhorend waardoor het volume altijd op standje gehoorbeschadiging stond. En zo zat H. meestal op zijn kamer waar de bastonen het tapijt deden daveren, maar hij er tenminste geen hoofdpijn meer van kreeg. „Achteraf snap ik het ook wel”, zei hij, „Ze had een enorm drukke baan, moest mij praktisch in haar eentje opvoeden, het was gewoon een soort verdovend middel. Maar langzamerhand begon ik muziek te beschouwen als iets waarmee ik werd buitengesloten.” En dus was H. de enige van onze vriendengroep die liever niet meeging naar concerten of festivals. Met hem lag je meestal in het gras de hemel aan te gapen. „Ah, heerlijk” zei hij dan, „helemaal niets!” Zijn oren verlaten balzalen.  Pas jaren nadat hij uit huis was begon hij interesse te krijgen in muziek. Er ontstond een voorkeur voor componisten die niet iedere seconde hoefden op te vullen met klank of geluid. Het begon met Satie en eindigde in een levenslange liefde voor Debussy. Inmiddels kan hij zelfs de wat drukkere stukken aan, zoals Arabesque nummer 1 waar de tonen als een milde zomerregen op de trommelvliezen klateren (het wat wildere Arabesque nummer twee is hem nog iets te heftig, maar hij werkt eraan). „De lievelingsnummers van mijn moeder waren bombastisch, ze dwongen in al hun hevigheid een sfeer af”, zei H., „Misschien dat ik daarom zo lang niet tegen muziek kon. Ik vond het opdringerig. Ga weg, dacht ik dan, laat me met rust, dwing me niet een stemming in.”  „En toen kwam Debussy.” „Hij zei eens dat muziek de stilte tussen de noten is”, zei H. „In die stiltes vond ik kleine nissen.” H. schoof een extra kussen onder zijn hoofd. „Eindelijk was er plek voor mij.”</p>]]></description>
      <guid>https://nrc.nl/nieuws/2023/04/11/plek-voor-hem-a4161694</guid>
      <pubDate>Tue, 11 Apr 2023 05:28:49 +00:00</pubDate>
    </item>
    <item>
      <title><![CDATA['Doorgaans totaal stabiele mensen liggen opeens krankjorem van de paniek onder hun keukentafel']]></title>
      <description><![CDATA[<p>Onlangs tweette de BBC over een onderzoek dat beweerde dat de geestelijke gezondheid van de mensheid amper beïnvloed was door Covid. Het regende meteen woedende reacties, niet alleen omdat de conclusies bleken te zijn gebaseerd op studies die zich alleen maar op rijke landen hadden gericht, maar ook omdat er niet was gekeken naar kinderen, jongeren, en mensen die van nature al mentaal of fysiek kwetsbaar zijn.  Zelf merk ik de gevolgen van corona regelmatig, zowel voor de klas – de concentratiespanne maar ook het gemoed van leerlingen is sinds de pandemie compleet door de war geschopt – als persoonlijk. Ik heb het in totaal viermaal gehad. De eerste twee keer in 2020 en 2021 waren vervelend, maar ik herstelde en ondervond geen schade op de lange termijn. In 2022 kreeg ik in korte tijd twee keer achter elkaar omikron, dat aanvankelijk slechts een mildere variant leek, tot er paniekaanvallen opkwamen van een duur en intensiteit die ik nog nooit had meegemaakt. Vanuit het niets stormden plotseling ieder uur hete stressgolven door mijn lijf. Nu heb ik van nature aanleg voor somberte en onrust, maar paniek van deze aard, bovendien zonder enige aanleiding, was nieuw. Maandenlang had ik er last van, en op een zeker moment belde ik wanhopig een bevriende huisarts. „Meid, houd op”, zei ze. „Sinds omikron de dominante soort is, regent het telefoontjes. Doorgaans totaal stabiele mensen liggen opeens krankjorem van de paniek, of volslagen depressief, onder hun keukentafel.” ‘Maar hoe dan?” „Ik las ergens dat deze mutatie de productie van cortisol, noradrenalines en andere hormonen overhoop kan gooien, maar er is nog veel onzeker. Het enige dat je ertegen kan doen is de buien uitzitten. En proberen om nooit meer corona op te lopen, ha ha ha.” Makkelijker gezegd dan gedaan, want niemand die anno 2023 nog bij een besmetting thuisblijft, geen hond die bij een kriebel nog in zijn elleboog hoest. Alle maatregelen zijn losgelaten. Als een virus zulke gevolgen kan hebben voor de geest, kan je je afvragen of we met zijn allen misschien toch een beetje beter op zouden moeten passen, ik weet niet, ook leuk voor de samenleving en zo. „Ik snap niet dat hier niet meer over wordt gesproken”, mompelde ik. „Nou ja, men is zo klaar met corona dat ze er niet meer aan willen worden herinnerd, en daarom doen velen maar alsof het virus helemaal niet meer gevaarlijk is. Het sluit bovendien lekker aan op het aloude gebruik om het maar gewoon niet over mentale problemen te hebben.” Ze zuchtte diep en zei toen: „Men steekt nog steeds liever de kop in het zand, dan dat men de kop serieus neemt.”</p>]]></description>
      <guid>https://nrc.nl/nieuws/2023/04/05/de-kop-a4161426</guid>
      <pubDate>Wed, 5 Apr 2023 05:28:49 +00:00</pubDate>
    </item>
    <item>
      <title><![CDATA[Wat je echt sloopt]]></title>
      <description><![CDATA[<p>Vorige week liep ik, in een poging om een plas te ontwijken, bijna een kleuter omver. Mijn broer trok me net op tijd aan de kant. „Kan je niet uitkijken?” zei hij boos. „Mijn linkerzool is lek”, zei ik. Hij keek omlaag naar mijn compleet afgetrapte schoeisel. „Sinds wanneer heb je die?” „Zomer 2021?” „Meekomen jij”, zei hij, en sleepte me mee naar de dichtstbijzijnde schoenenwinkel. „40,5, brede wreef en ongetwijfeld een doorgezakt voetbed”, brulde hij tegen de verkoper.   Een halfuur later stond ik buiten op verse sneakers. „Ik snap niet waarom je altijd zo lang wacht met vervangen”, bromde mijn broer. „Je verpest je voeten.” „Ik was gehecht aan mijn oude paar. En ik houd gewoon niet van inlopen, het is gedoe, ik voel nu al waar ik morgen stijf zal zijn.” „Ontstoken peesbladen en een hernia, dat is pas gedoe”, mopperde hij. „Weet je nog die voeten van Özcan?” Oeh, ja. Een vriend groeide op in een gezin dat het niet breed had, waardoor hij de schoenen van zijn oudere broers moest aflopen. Tegen de tijd dat hij ze doorgeschoven kreeg, was de zool al dunner dan een vloeitje. Om het nog erger te maken, groeiden zijn voeten keihard, waardoor ze maandenlang opgesloten zaten in veel te krap schoeisel. Het resulteerde in scheve wreven met taps toelopende hamertenen, likdoorns, littekens van ingegroeide nagels en een absurd bolle voetholte. Inmiddels heeft hij een Tesla, woont hij in een monumentaal pand met daarin meer dan tweehonderd paar designergympen, maar met zijn voeten komt het nooit meer helemaal goed. Hij zal de rest van zijn leven afhankelijk blijven van steunzolen, fysiotherapie en pijnstillers. „Özcan zou een moord voor jouw voeten doen”, zei mijn broer streng. „Ga ze nou niet verpesten.” De volgende dag had ik overal spierpijn omdat mijn knieën en onderrug weer moesten wennen aan een correcte lichaamshouding. Mijn buitenste teentjes hadden barokparels aan blaren, mijn middenvoetsbeentjes voelden verkrampt. Een week later waren de schoenen ingelopen en was alle pijn verdwenen. „Fijn om te horen”, zei mijn broer toen ik hem dankte voor zijn assertiviteit. „Voor je het weet waren je voeten niet meer te repareren.” „En toch mis ik mijn oude paar schoenen nog een beetje, ze zaten zo vertrouwd”, mompelde ik. „Maar dat is juist het probleem”, zei hij en schopte een steentje aan de kant. „Het vertrouwde zal ons, als we niet uitkijken, helemaal slopen.”</p>]]></description>
      <guid>https://nrc.nl/nieuws/2023/04/04/wat-je-echt-sloopt-a4161168</guid>
      <pubDate>Tue, 4 Apr 2023 05:28:50 +00:00</pubDate>
    </item>
    <item>
      <title><![CDATA[Wat als]]></title>
      <description><![CDATA[<p>Een van de leuke bijkomstigheden van voor de klas staan is zien hoe modes veranderen. Tot een paar jaar geleden was er onder scholieren een soort zelfverkozen schooluniform in zwang, bestaande uit een hoodie boven een spijkerbroek of joggingbroek en gympen, maar sinds corona is het opeens helemaal in om je als alto te kleden. Tegenwoordig sta ik voor brugklassers met blauw haar, meisjes in zwarte fluwelen jurken en rammelen er weer kettingen aan skatebroeken. En worden er volop T-shirts van bands gedragen. „Kijk nou”, zei de dichter met wie ik vorige week naar het lokaal liep voor een workshop poëzie. „Shirts met Radiohead, Tupac en The Beatles! Alsof ik zelf weer op de middelbare zit!” „Katoenen contactadvertenties”, mompelde ik. „Niet alleen voor verkering maar ook voor vriendschap. Je ziet elkaars muzieksmaak en weet meteen of je een beetje bij elkaar past.” „Het was vroeger ook een handige manier om je af te zetten”, grinnikte de dichter. „Op mijn christelijke school was rondlopen met een longsleeve van Cradle of Filth een oorlogsverklaring aan de ouderraad. Soms wou ik dat literatuur een even groot deel uitmaakte van jongerencultuur als muziek.”  ‘Ja”, giechelde ik, „dan heb je opeens tieners die stiekem teksten van Vasalis of Lieke Marsman op hun tafeltjes kalken. Shirts met Kopland erop.” „Fans van Patricia De Martelaere die worden uitgedaagd door fans van Renate Rubinstein. Vechtpartij in de kantine over wie nu de échte grote drie zijn.” „Leerlingen aan het begin van de les smeken om dat luisterboek af te zetten.”  „De studie Nederlands zo populair dat er een numerus fixus moet worden ingesteld.” Terwijl we langs vitrines met opgezette dieren wandelden, dacht ik aan modes. Wie weet zou literatuur ooit nog écht populair worden onder minderjarigen. Er waren natuurlijk wat nadelen, schrijvers en poëten zijn net als rocksterren lang niet altijd rolmodellen, sommigen verwekken een kind bij hun halfzus (Lord Byron), of schieten hun  hospita dood (Achterberg) en velen proberen zichzelf toch een dagdeel de bewusteloosheid in te helpen via drank en pillen, maar goed, welke volwassene is los van Arie Boomsma nou wél een goed voorbeeld (en daar zijn meerderjarigen trouwens ook helemaal niet voor gemaakt, het goede voorbeeld geven, van dat idee moeten we ook eindelijk eens af). „Wat komen jullie hier doen?” vroeg een meisje van een jaar of vijftien toen we eindelijk bij het lokaal waren aangekomen. „Workshop gedichten!” straalden wij in koor. „Getver, poëzie”, mopperde ze en strompelde naar binnen, langs onze goede bedoelingen, onze grote en vergeefse liefde voor het kleine, onze versplinterde dromen.</p>]]></description>
      <guid>https://nrc.nl/nieuws/2023/03/30/wat-als-a4160814</guid>
      <pubDate>Thu, 30 Mar 2023 05:28:50 +00:00</pubDate>
    </item>
    <item>
      <title><![CDATA[Overleven]]></title>
      <description><![CDATA[<p>Zondagmiddag was ik gezond en had ik bij mijn weten geen acute problemen en toch voelde ik me vanuit het niets opeens heel erg verdrietig. Dat overkomt iedereen weleens, maar in plaats van de bui even uit te zitten of iets nuttigs te gaan doen zoals opruimen of sporten of mijn belastingaangifte, begon ik te graven. Waar kwam dit gevoel vandaan? Speelde er iets dat ik nog niet besefte maar al wel voelde? Ik ging na wat ik afgelopen week allemaal had meegemaakt, liet de momenten als Rolodex-kaartjes door mijn vingers gaan maar vond geen enkele overtuigende aanleiding voor de sipte. Toen ging godzijdank de telefoon. „Ik heb een nieuw gehoortoestel waarmee ik nu met bluetooth kan telefoneren!” brulde oudoom Karel (Extreem Oud) in mijn oor. „Hoe is het daar?”  Toen ik hem uitlegde dat ik leed onder het niet kunnen herleiden van een emotie, lachte hij me uit. „Seneca!” tetterde hij. „Die schreef eens iets heel interessants over het verschil tussen de Romeinen en de Etrusken, aan de hand van hoe zij naar de bliksem keken. De Romeinen geloofden dat die ontstond doordat twee wolken toevallig op elkaar knalden, de Etrusken dachten juist dat de goden de wolken op elkaar lieten botsen zodat het daaropvolgende weerlicht de mensheid iets aan het verstand kon peuteren. Met andere woorden: de Romeinen geloofden dat er soms dingen gebeuren die verder niets betekenen, terwijl de Etrusken in alles een teken der voorzienigheid zagen. Jij gaat ervan uit dat je je sip voelt omdat er iets aan de hand is, maar voor hetzelfde geld is het gewoon een stemming die vanuit het niets komt en ook gewoon weer overwaait. Ik zou niet al te Etruskisch naar je humeur kijken. De Etrusken zijn immers niet de winnaars van de geschiedenis.” Die gedachte hielp me bijna de dag door, tot er, eenmaal in bed, tot me doordrong dat ook de Romeinse beschaving uiteindelijk op een niet al te feestelijke manier ten onder ging. Nou ja, dacht ik, wat maakt het allemaal ook uit. Het vinden van een aanleiding verklaart je gevoelens weliswaar maar maakt ze niet ongedaan, je moet er alsnog doorheen. Ik staarde naar het plafond en dacht aan wat mijn oude biologieleraar altijd zei, dat evolutie niet draait om het gelukkiger maken van de soorten, maar om het overleven ervan. En zo lag ik veilig en mild chagrijnig onder de dekens. Zie mij eens gaan, dacht ik, met trillende lippen. Zie mij eens overleven.</p>]]></description>
      <guid>https://nrc.nl/nieuws/2023/03/28/overleven-a4160603</guid>
      <pubDate>Tue, 28 Mar 2023 05:28:50 +00:00</pubDate>
    </item>
    <item>
      <title><![CDATA[Het allergezondste woord]]></title>
      <description><![CDATA[<p>Onlangs liep ik een onterfde tegen het lijf: een oud-studiegenoot die uit een schatrijke familie komt. Thuis waren de champagne, scheldkannonades en vuistslagen altijd overvloedig aanwezig en toen hij een tijdje terug zijn vader eindelijk eens op die laatste twee aansprak, werd hij meteen uit het testament gekieperd. „De waarheid aankaarten kostte me een fortuin”, grinnikte hij dit weekend, „maar ik voelde me verlost. En dan te bedenken dat ik dat allemaal aan slechts één woord te danken heb!” „En dat is?” „Eigenlijk.” Ik proestte het uit. De taalkundigen in mijn familie hebben een hekel aan dit woord. Niet om wat het betekent en ook niet omdat het veel te vaak verkeerd of onnodig wordt ingezet, maar omdat de meeste mensen het vooral gebruiken om de eigen behoeftes mee af te zwakken. Neem bijvoorbeeld de zin ‘Eigenlijk kijk ik liever niet naar een documentairereeks over naakte molratten’. Je geeft hierbij je wensen aan maar legt door ‘eigenlijk’ de macht van het vervullen ervan bij de ander neer (zodat die dan weer kan zeggen  ‘geen probleem, dan zet ik wel een programma op over Siberische grondeekhoorns!’, terwijl jij überhaupt fobisch bent voor knaagdieren). ‘Eigenlijk is fantastisch”, zei mijn studiegenoot nadat ik was uitgelachen. „Ik dank er mijn vrijheid aan. Een tijdje terug zat ik bij het zoveelste familiefeest, zag mijn pa mijn twee kleine nichtjes tegen elkaar ophitsen en opeens dacht ik, eigenlijk is mijn vader helemaal geen leuke man. Als ik vroeger iets slechts over hem dacht begon ik mezelf meteen te corrigeren, maar nu was er door dat ‘eigenlijk’ opeens de ruimte om de dingen te denken die ik eerder niet durfde. Kon ik heel voorzichtig aan mezelf toegeven dat er iets niet klopte en kwamen er vervolgens zoveel herinneringen naar boven dat ik niet langer kon zwijgen.” „Ik vond ‘eigenlijk’ heel lang het ‘ja maar’ van de angstigen.” „Dat is het soms ook”, zei hij, „en ik weet dat velen ‘eigenlijk’ vooral als een leeg stopwoord zien, maar het heeft mij geholpen om eerlijk tegen mezelf te worden.” „Voor jou is het dus helemaal geen afzwakking?” „Het is een krik. Om alle eufemismen, smoesjes en vaagheden op te tillen waarmee ik de waarheid heb bedolven. Om te zien wat er nu echt aan de hand is.” Hij hief zijn glas op naar de zon. „Eigenlijk is het allergezondste woord van de Nederlandse taal.”</p>]]></description>
      <guid>https://nrc.nl/nieuws/2023/03/23/het-allergezondste-woord-a4160232</guid>
      <pubDate>Thu, 23 Mar 2023 05:28:51 +00:00</pubDate>
    </item>
    <item>
      <title><![CDATA[Coping mechanisme]]></title>
      <description><![CDATA[<p>Een goede vriendin is op. We zeiden al jaren dat ze te veel hooi op haar vork nam maar ze wuifde onze zorgen altijd weg. Ze hield van haar werk als freelancer in de fintech, ging van prestigieus project naar prestigieus project en zat op het laatst twaalf uur per dag (!) achter de computer. Gisterochtend bracht ik bètablokkers.  „Mijn moeder begrijpt er niets van dat ik overwerkt ben”, zei mijn vriendin toen ze er eentje wegkauwde, „omdat ik zo vaak op vakantie ga.” Ze is minstens vier keer per jaar de hort op, in een poging om te ontstressen. De ene keer is het veertien dagen yoga op een afgelegen eiland, dan weer een meditatieretraite in de bergen van Turkije, of een midweek vasten in de Pyreneeën waar je de halve dag in een infraroodcabine ligt terwijl een countertenor kabbala-citaten zingt.  En om het weekend ging ze naar een spa of hing ze een hele zaterdag in de sauna. „Als ik dan weer helemaal zen terugkwam, dacht ik van, goh, dit moet ik vaker doen, dus dan nam ik nog maar meer opdrachten aan, zodat ik me al die uitstapjes kon blijven permitteren.” „Dus indirect heb je een burn-out gekregen vanwege je behoefte aan ontspanning”, zei ik. „Het was een overlevingsstrategie”, mompelde ze. „Maar helaas niet echt efficiënt op de lange termijn.” Gelukkig kan ze het met het geld dat ze voor al die reizen apart heeft gezet voorlopig wel even uitzingen, zelfs met de huidige inflatie. Terwijl ik haar vaatwasser uitruimde dacht ik na over coping mechanismes. Mijn vriendin compenseerde een slopende baan met talloze tripjes en kalmerende behandelingen om weer op krachten te kunnen komen, maar ze was tegen het einde alleen maar bezig met geld verdienen zodat ze kon uitrusten van het geld verdienen.  Toen ik dit met haar deelde, haalde ze haar schouders op. „Nou ja, we krijgen van kindsbeen af aan ingeprent dat consumeren ons gelukkig maakt. In de wellness-industrie gaan niet voor niets miljarden om. Ik zie dat ook mijn minder gefortuneerde vrienden hun spadagjes, streamingdiensten, whiskeys of festivalletjes hard nodig hebben om maar bij te kunnen komen van de arbeid.” Ze wreef met haar vingers over haar slapen. „Soms denk ik weleens dat ik alleen maar werkte om te kunnen herstellen van het werken.” Ze maakte haar haren los. „En uiteindelijk bleek de remedie schadelijker dan de kwaal, omdat vanwege de remedie de kwaal in stand moest blijven.”</p>]]></description>
      <guid>https://nrc.nl/nieuws/2023/03/21/coping-mechanisme-a4160001</guid>
      <pubDate>Tue, 21 Mar 2023 05:28:51 +00:00</pubDate>
    </item>
  </channel>
</rss>
