<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Ontkomen aan de winnaar]]></title>
      <description><![CDATA[<p>Onlangs maakte ik een strandwandeling met P., die ooit marinier was maar tegenwoordig binnenvaartschipper is. Het woei flink en het strand was uitgestorven en dus stelde ik voor om een duik te nemen in zee. Wim Hof is misschien inmiddels gecanceld maar zwemmen in koud water blijft voor mij een van de beste manieren om herfstsomberte op afstand te houden. P., die vroeger in de zomermaanden bijkluste bij de reddingsbrigade, taxeerde de golven. „Ik weet niet hoor”, peinsde hij, „het is eb en er staat echt een heftige wind.” „Jij kan toch wel tegen een beetje kou?”, plaagde ik. „Kou wel, maar je moet ook rekening houden met de muistromen.” „Oh, eh, ja”, mompelde ik, „Die verdraaide muistromen, inderdaad.” „Die kunnen je de zee inzuigen zoals een mond een spaghettisliert”, verduidelijkte hij, grinnikend om mijn bluf. „Je verdrinkt niet direct maar kan ook niet tegen de stroming in zwemmen, je komt alleen nog met een omweg terug op het strand. En met deze temperaturen en wind ben je in een mum van tijd uitgeput en onderkoeld.” We keken naar het donkere water, de golven die als woedende monden naar het land hapten. „Daarom vind ik ook dat kinderen zwemles moeten krijgen in zee, ook al is dat in de praktijk natuurlijk onhaalbaar”, vervolgde P, „het zwembad is slechts gedomesticeerd water, je leert erin zwemmen onder de best mogelijke van de best mogelijke omstandigheden. Het bereidt je amper voor op de psychopaat die de zee kan zijn.” „Toch heb je haar als zwemmer keer op keer bedwongen.” „Bedwongen?” grijnsde hij, „ze valt helemaal niet te bedwingen joh, daarvoor is ze te enorm en te grillig. De allerbeste zwemmers en schippers zijn juist degenen die doodsbang zijn voor het water en precies weten waartoe ze in staat is. De zee wint altijd.” „Dus eigenlijk”, zei ik, „is het een kwestie om keer op keer zo goed mogelijk aan de winnaar te ontkomen.” „Nou ja, op rustige dagen is het natuurlijk geen probleem om een duik te nemen, maar je kan daardoor ook gaan denken dat de zee nooit een bedreiging vormt. Ik ben toen ik nog jong en stom was een keer met fikse wind en kou het water ingegaan en dat heb ik bijna met mijn leven moeten bekopen.” De zee trok zich ondertussen verder terug van het strand. Het was hypnotiserend, alleen door ernaar te kijken werd je er al naartoe gezogen. „Indrukwekkend hè”, zei P., „En net zoals met alle enorme dingen is uitstel van verlies het beste wat je kan behalen.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/10/ontkomen-aan-de-winnaar-a4912244</guid>
      <pubDate>Mon, 10 Nov 2025 05:33:27 +0000</pubDate>
    </item>
    <item>
      <title><![CDATA[Geen talent voor de toekomst]]></title>
      <description><![CDATA[<p>Terwijl Jetten woensdagavond als een soort Stach uit Koning van Katoren over het podium stuiterde en jubelde dat het wél kon, bevond ik me op de verjaardag van mijn oudoom. Neef F., overtuigd SP’er, bekeek de exitpolls en was boos dat rechts zoveel stemmen had gekregen. „Waar moet het heen met dit land als men steeds maar weer kiest voor partijen die de sterkeren laten kannibaliseren op de zwakkeren?!” bulderde hij, waarop het rechter deel van de familie meteen op haar achterste poten stond en ik maar wegsloop naar de keuken. Daar trof ik de jarige, die net zijn dagelijkse portie pillen uit de medicijnverdeler pulkte. „Ze zullen me straks nog gescheiden moeten verwerken”, mompelde mijn oudoom (81) terwijl hij staarde naar de capsules in zijn hand. „Soms denk ik dat ik ze maar niet meer slik, ik ben mijn dochters al zo tot last.” Mijn achternichten zorgen goed voor hem. Ze doen boodschappen, helpen hem met douchen, maken schoon, gaan mee naar de dokter als hij zich niet lekker voelt. En dat alles naast hun drukke banen en eigen gezinnen. In de woonkamer werd geroepen over de woningcrisis, de oplopende staatsschuld en de remmende invloed van Europa. En net zoals bij de voorafgaande verkiezingen had ook dit keer niemand het over die ándere ongemakkelijke waarheid: hoe de vergrijzing de komende jaren nog een veel groter beroep zal doen op families, zeker nu steeds meer wijkverpleegkundigen vanwege overbelasting omvallen en het aantal bejaarden maar blijft toenemen. Daar komt nog iets anders bij. Doorgaans wordt mantelzorg gezien als een privékwestie, iets dat je binnen de familie regelt. Uit een recent onderzoek van het CBS bleek dat de mantelzorg in dit land veel vaker op het bord van vrouwelijke familieleden dan op dat van mannelijke komt. Hoe bejaarder of zieker de (schoon)ouders, hoe meer tijd ze kwijt zijn, en dat allemaal goeddeels onbezoldigd, op uiteraard de incidentele cadeaubon van de gemeente na. „Ja” zei mijn oudoom toen ik dit deelde, „Maar in de politiek gaat het hier amper over. Geen gezellig onderwerp. Ze hebben het in de kamer trouwens niet alleen te weinig over deze specifieke kloof tussen mannen en vrouwen, maar ook zien ze niet dat er voor de komende jaren qua ouderenzorg überhaupt nog veel te weinig op poten staat.” „Drie keer raden wie daar straks het meeste last van gaan hebben”, mompelde ik. Mijn oudoom knikte en speelde wat met zijn medicijnverdeler. „Veel politici lijken überhaupt geen enkel talent voor de toekomst te hebben”, zei hij ten slotte. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/03/geen-talent-voor-de-toekomst-a4911698</guid>
      <pubDate>Mon, 3 Nov 2025 05:33:28 +0000</pubDate>
    </item>
    <item>
      <title><![CDATA[Wat te doen bij wakker liggen?]]></title>
      <description><![CDATA[<p>Toen ik afgelopen week aanschoof bij de buurtleesclub wreef de organisatrice, een vriendelijke dame van ergens in de zeventig, zich in de ogen. „Hoe is het?” vroeg ik. „Slecht geslapen”, zei ze, „Ik pieker teveel.” „Waarover?” „Over zichzelf”, riep haar dochter meteen. De organisatrice verzuchtte dat ze altijd denkt dat ze iets verkeerds heeft gezegd. Ik was verbaasd dat een van de meest sociaal vaardige mensen die ik ken, wakker ligt omdat ze vreest dat ze te kortaf is geweest tegen de bakker, buurman of pakketbezorger. „Ik heb vannacht ter afleiding maar de telefoon erbij gepakt”, vertelde ze, „en voor ik het wist zat ik een half uur op een pagina over wat je nodig hebt wanneer je een eend in huis neemt.” „Ah”, zei ik, „Eenden schijnen hele leuk en attente dieren te-„ „Ik wil helemaal geen eend.” „Pardon”, zei een van de leesclubleden, een beminnelijke advocaat van ergens in de veertig, „ik heb ook lang last gehad van wakker liggen doordat je denkt dat je weer eens raar hebt gedaan. Tot ik er eens bij stil stond wie daarvan profiteren.” „Profiteren?” vroegen we in koor. „Ja joh”, zei de advocaat, „wie hebben er baat bij als jij niet op je scherpst bent?” „Niemand”, mompelde de organisatrice, „Of nou ja, ik was vanwege een korte nacht laatst wel bijna gezwicht voor iemand die belde en om mijn pincode vroeg.” „Dat bedoel ik”, zei hij, „Piekeren vreet energie waardoor, als je niet uitkijkt, je een gevaar wordt voor jezelf. Als ik tegenwoordig merk dat ik tob, vraag ik mezelf hardop af wie er profijt van hebben wanneer ík niet uitgerust ben, zoals bijvoorbeeld een vervelende collega, mijn puber of zo’n telemarketeer. Werkt als een tierelier.” „Dat is een goede” zei de dochter tegen haar moeder, „En als het geen crimineel is, dan is het wel iemand van de bridgeclub die misschien niet zo goed is, maar alsnog wint dankzij jouw slaapgebrek.” „Els”, knarste de moeder. „Zoveel mensen”, zei de advocaat, „krijgen door dominante ouders, vrienden of partners aangepraat dat ze het altijd verkeerd doen. Want dan ben je makkelijker onder de duim te houden. Beter is het om je je voor te stellen wie er baat bij heeft wanneer jij jezelf de hele tijd voor nietigheden op de kop geeft en zo bekaf opstaat.” De rest van de leesclub druppelde binnen. „Wanneer ik het nachtlampje uitknip, zet ik ook mijn gepieker op zwart”, besloot de advocaat, „Een goede nachtrust blijft nou eenmaal de beste verdediging tegen de grote gekke mensheid die we dagelijks maar weer moeten zien te overleven.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/27/wat-te-doen-bij-wakker-liggen-a4910878</guid>
      <pubDate>Mon, 27 Oct 2025 05:33:28 +0000</pubDate>
    </item>
    <item>
      <title><![CDATA[Over eenzaamheid]]></title>
      <description><![CDATA[<p>Onlangs was ik weer eens op pad voor De bagage van onze voorouders, de podcast die ik voor de jongste gelederen van mijn familie maak en waarin ik de hoogbejaarden van onze clan interview. Dit keer schoof ik aan bij achternicht C. (96) die een halve legende is omdat ze als tiener verzetskrantjes smokkelde. „De bezetting was vreselijk, maar voor een bakvis als ik ook wel echt een avontuur hoor”, glunderde ze, „Voor mij begon met de vrede pas de echte ellende. Waarmee ik natuurlijk mijn echtgenoot bedoel.” Ook hij was in onze familie een soort legende. Een knappe, charmante man die zich na het tekenen van de huwelijksakte ontpopte als tiran. „Hij had nogal vastomlijnde ideeën over hoe een echtgenote zich diende te gedragen”, humde C., „dienstbaar, zichzelf wegcijferend, zwijgzaam. Hij stak er de nodige moeite in om ervoor te zorgen dat ik dat soort gedrag ging vertonen.” „Moeite” was een eufemisme voor grof geweld. Haar familie heeft haar uiteindelijk bij hem weggehaald. Er gaat het verhaal dat haar oudste broer op zijn beurt weer de nodige moeite in die echtgenoot heeft gestoken om hem ervan te overtuigen bij zijn zus uit de buurt te blijven. Wat daar precies van waar is weet niemand (de broer begon als we ernaar vroegen altijd iets van de Beegees te fluiten), maar C. is daarna nooit meer lastig gevallen door haar ex. „Het opmerkelijke is dat ik pas brak toen ik bij hem weg was”, mompelde ze, „ik trok weer bij mijn ouders in en durfde een jaar lang mijn kamer niet uit. Ik was zo bang geworden, ik schaamde me zo voor wat me was overkomen, ik vertrouwde niemand meer.” „Hoe kwam je die kamer weer uit?” „Stapje voor stapje, dankzij mijn familie en een paar lieve mensen van de gemeente. Zo ben ik ook aan die baan gekomen bij de GGZ, waar ik op mijn beurt anderen hielp om hún isolement te verbreken.” Ze schonk me nog wat ranja bij. „Over kluizenaars bestaat het vooroordeel dat ze niet sociaal zijn”, peinsde ze, „Maar ik ontdekte dat sommigen zich juist terugtrokken doordat ze anderen in hun leven hadden toégelaten. We kennen allemaal wel de dame die alleen met haar kat leeft. Sommigen maken hen belachelijk, noemen hen oude vrijsters, denken dat ze eenzaam zijn doordat geen man hen wou. Maar ik ben zoveel vrouwen tegengekomen die geïsoleerd raakten doordát een man hen wou.” Ze humde. „Eenzaamheid ontstaat soms ook doordat sommigen doodsbang zijn geworden voor hun medemens. Maar daar hoor je dan weer niemand over.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/20/over-eenzaamheid-a4910144</guid>
      <pubDate>Mon, 20 Oct 2025 05:33:28 +0000</pubDate>
    </item>
    <item>
      <title><![CDATA[De verdrietigere kant van diagnoses]]></title>
      <description><![CDATA[<p>Afgelopen week bevond ik me op een verjaardag waar de gesprekken voor de verandering eens niet gingen over fastsoenlijk Hollandse onderwerpen als hypotheekrenteaftrek of blowende kinderen. „ADD”, zei het nichtje van de gastvrouw, „Daardoor kan ik door onverwacht nieuws erg van slag zijn.” „Dat heb ik ook”, reageerde de jongen naast me, „maar bij mij komt het doordat ik hoogfunctionerend autistisch ben.” „Ik moet bij tegenslag soms heel erg huilen”, vertelde zijn buurvrouw „Mijn coach denkt dat ik angstig gehecht ben.” Na elke term knikte de groep begripvol. Hun openhartigheid raakte me en toen ik twee dagen later op de bank hing bij mijn zus-de-psycholoog stak ik dan ook de loftrompet over hen af. „Laat me raden”, humde de zus, „Dat label verklaarde vooral hun mogelijke gevoeligheden of onaangepastheden?” „Eh ja?” zei ik. „En verder ging het zeker niet over de gevoelens of angsten die aan dat gedrag ten grondslag lagen.” „Ze gebruikten die diagnoses hoofdzakelijk om zichzelf mee te verklaren, zoals anderen doen aan de hand van een sterrenbeeld of enneagram.” „Dat dacht ik al”, mompelde ze, „En waarschijnlijk ben je ook niets te weten gekomen over wat er bij hen écht van binnen leeft.” Ik knikte beschaamd. Wat ik had aangezien voor openhartigheid bleek schijnintimiteit. Diagnoses werden gedeeld maar het gesprek kwam niet voorbij het opsommen van typische kenmerken. Het ging over de labels, niet over de persoon erachter. „Ik ben helemaal voor openheid, zeker bij neurodiversiteit”, zuchtte mijn zus, „maar als je niet uitkijkt zet men een diagnose ook in als een schild. Ik zie zelf hoe mijn cliënten het soms gebruiken als een waarschuwing bij een intake, zo van hey, ik kan misschien wat vreemd doen of overkomen maar dat ligt dus aan het hokje waarin ik val, niet aan mezelf. Alsof een mens de hele tijd 100 procent normaal kan zijn, wat dat dan ook is.” Ze stopte een pluk haar achter haar oor. „Ik ben voor diagnoses hoor, het kan mensen enorm helpen. Maar het bevordert soms de openheid juist niét. Sterker nog, het kan je op een bepaalde manier zelfs remmen om kritisch te blijven kijken.” „Naar wat?” „Naar wat buiten schot blijft door dat etiket. Zoals een samenleving die onherroepelijk tot bepaalde gedragingen of emoties leidt. En dat iemands klachten ook kunnen komen door een cultuur en niet alleen door een persoonlijkheidsstoornis hoeven te worden veroorzaakt. Plus de vraag waarom velen het makkelijker vinden om akkoord te gaan met een label dan zich te verzetten tegen een wereld waarvan ze steeds banger en onrustiger worden.” Ze nam een slok thee. „Woorden kunnen je blik verruimen. Maar vaker vormen ze een deksel voor de doofpot.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/13/de-verdrietiger-kant-van-diagnoses-a4909407</guid>
      <pubDate>Mon, 13 Oct 2025 05:33:28 +0000</pubDate>
    </item>
    <item>
      <title><![CDATA[Met elke schrik is hij er weer]]></title>
      <description><![CDATA[<p>Als tiener zocht ik ooit een baantje met zoveel mogelijk frisse lucht en zo min mogelijk mensen en zo belandde ik op de plaatselijke begraafplaats. De laatste zomer van de twintigste eeuw bracht ik, gewapend met hark en grasmaaier, door tussen doden. Ik weet niet of het daardoor komt maar sindsdien moet ik altijd mee als een van mijn vrienden een graf gaat bezoeken en zo bevond ik me afgelopen week weer eens op de Nieuwe Ooster in Amsterdam, om samen met vriendin J. de laatste rustplaats van haar vader op te knappen. Terwijl we lustig mos schraapten klonk er in de verte ineens een harde knal. J. kromp meteen ineen. „Rustig maar”, zei ik. „Het kwam van ver, het was vast een fietser met een klapband ofzo.” J. knikte maar bleef rillen. Ik ken niemand die zo van onverwachts geluid kan schrikken als zij, wat ook niet zo gek is met een pa als de hare: een man die heel lief en zorgzaam kon zijn maar ook een tik had meegekregen van een jeugd in een internaat. Hij kon keihard met deuren slaan, opeens zijn stem verheffen en vanuit het niets met dingen gooien. Voor J. vormde een onverwachte knal of schreeuw vroeger vaak het begin van ellende. „Vervelend dat je hier nog steeds zo’n last van hebt.” „Eigenlijk is het maf”, mompelde ze, „mijn vader is al bijna vijf jaar dood maar met elk schrikmoment is hij er weer. En dat terwijl ik, toen hij stierf, ook stiekem dacht van hè hè, van al die onrust ben ik tenminste af. Niet dus.” Even kwam het gedicht Immortality van de Amerikaanse dichter Clare Harner me voor de geest, dat begint met de beroemde regels ‘Do not stand by my grave and weep/ I am not there, I do not sleep’. De gestorvene sust de achterblijvers met de suggestie dat ze nog aanwezig is in zonlicht, de wind, of de zachte herfstregen. Een troostende gedachte, maar helaas voor J. keert haar vader telkens terug in wat minder harmonieuze verschijningsvormen: in een knalpijp, een schreeuwende man op straat of een balkondeur die door een windvlaag wordt dicht geramd. Haar vader zit niet in het fluiten van vogeltjes of het glinsteren van sneeuw, maar bevindt zich in al het kabaal dat de wereld aan de lopende band produceert, waardoor J.’s lichaam een soort spookhuis is geworden: de geest van haar vader sluimert nog in iedere vezel en schiet bij onvoorzien lawaai direct als een bliksemschicht door haar zenuwstelsel. J. glimlachte wrang toen ik deze gedachte met haar deelde. „Ergens leeft hij nog”, zei ze zacht, „Maar ik had niet gedacht dat dat zo naar zou zijn.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/07/met-elke-schrik-is-hij-er-weer-a4908622</guid>
      <pubDate>Tue, 7 Oct 2025 05:33:29 +0000</pubDate>
    </item>
    <item>
      <title><![CDATA[Je kan nooit meer terug]]></title>
      <description><![CDATA[<p>Zaterdagavond woonde ik in Utrecht de jaarlijkse Belle van Zuylenlezing bij, die dit keer werd gehouden door de Vietnamees-Amerikaanse schrijver en dichter Ocean Vuong. Tijdens het nagesprek vroeg moderator Roos van Rijswijk naar het Amerika waarin hij tegenwoordig leeft: als migrant én queer is hij immers een dubbele schietschijf voor de Trumpisten. Hoe hield hij het vol? „Door te praten”, antwoordde Vuong. „Mijn huis werd het afgelopen jaar verbouwd en een deel van de werklieden bleek een aanhanger van MAGA te zijn. Ik vroeg hun naar die tweede A, Again. Naar wat voor soort Verenigde Staten wilden ze precies terug? De meesten schetsten dan het land van voor hun tienerjaren. Dat bleken behoorlijk verschillende Amerika’s te zijn, aangezien de mensen die ik sprak qua leeftijd enorm uiteenliepen.” Ah, dacht ik, dus een Amerikaan die opgroeide in de jaren zeventig verlangde naar iets anders dan een landgenoot die kind was tijdens de Irakoorlog. De mensen die Vuong sprak wilden niet zozeer terug naar een bepaald verleden als wel naar een specifieke toestand: de kindertijd. De periode waarin de meesten van ons toch een versimpelde en gecensureerde versie van de wereld mee krijgen, nog niet weten hoe complex, onbeschut en onvoorspelbaar het leven voor volwassenen is. Tijdens de naborrel deelde ik deze gedachte met een vriendin die in de internationale betrekkingen zit. „Zouden de reactionairen gewoon weer kind willen zijn, toen alles veel eenvoudiger en homogener leek?”, vroeg ik haar. „Ik weet het niet”, zei ze na er een tijdje over te hebben nagedacht. „Het kan, zeker als je kijkt naar de handvol etters die de wereld momenteel aan het verpesten is. Trump groeide op in een tijd waarin Amerika floreerde en de sterke man het voor het zeggen had. Tijdens de eerste tien levensjaren van Xi vond in China de Grote Sprong Voorwaarts plaats en later werd hij zelf een van de drijvende krachten achter de vierde Industriële revolutie. En van Poetin is het overduidelijk dat hij terug wil naar de Sovjet-Unie van zijn jeugd. Misschien heeft Vuong een punt. Maar ik vind het eerlijk gezegd interessanter dat hij met al die MAGA-aanhangers het gesprek blijft aangaan. Dát is volwassen gedrag. Accepteren dat er mensen zijn die anders over de dingen denken, kijken of je hen kan begrijpen terwijl je ondertussen met zijn allen aan een huis bouwt.” Ze nam een slok cola. „Wellicht kan je zo ook over een van de grootste menselijke drama’s heenkomen”, mompelde ze. „Namelijk?” „Dat wat je ook doet, de wereld waarin je opgroeide voor altijd in het verleden ligt.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/29/je-kan-nooit-meer-terug-a4907841</guid>
      <pubDate>Mon, 29 Sep 2025 05:33:29 +0000</pubDate>
    </item>
    <item>
      <title><![CDATA[Wie redt ons?]]></title>
      <description><![CDATA[<p>Ik had al jaren niet meer aan de Griekse staatsschuldencrisis gedacht, tot ik afgelopen week te gast was op een poëziefestival vlakbij Athene. Een bejaarde dichter beklom het podium. „Dit gedicht gaat over de ramp van 2010”, kondigde hij in gebrekkig Engels aan. Hij was niet de eerste die zou voordragen over de schuldencrisis, ik had gedurende het festival al meer van zijn landgenoten over deze traumatiserende periode gehoord: hele klaagzangen over de toenmalige lakse regering en de onredelijk strenge Europese Unie. Ik zette me dus schrap voor wat, zo dacht ik dan, de zoveelste tirade zou zijn. Maar toen schraapte de oude dichter zijn keel. „We stonden voor het parlementsgebouw”, begon hij het gedicht, „Met onze monden vol as.” Tot mijn verbazing volgde er geen jeremiade maar een elegie. De man verhaalde over het verdriet dat je overspoelt wanneer je inziet dat de toekomst waar je ooit van droomde, niet zal aanbreken. Over de teleurstelling dat je vertrouwde op een overheid die, zo ontdekten miljoenen Grieken pas in mei 2010, jarenlang de financiële cijfers bleek te hebben vervalst. Toch was het vers geen dis. Het draaide niet om oorzaken of schuldigen, maar om gevolgen. Voor vaders, moeders, kinderen, vrienden, families. Het trillen van de stress, het wakker liggen van de zorgen. En het onophoudelijke gepieker, waarom men zijn veiligheid had durven toevertrouwen aan derden, politici die het achteraf bezien belangrijker hadden gevonden om de eigen positie te behouden dan om op tijd openheid van zaken te geven. Die ondanks het oplopende begrotingstekort maar mooi weer bleven spelen en gouden bergen beloofden, tot alles ineenstortte. Ik dacht aan het nieuws dat ik de laatste tijd voorbij had zien komen. Demonstraties in Frankrijk vanwege de aangekondigde bezuinigingen. Opiniestukken dat de Europese overheidstekorten nog best wat verder mogen oplopen zolang men maar investeert in defensie. Ten slotte een griezelig artikel in de Groene Amsterdammer over de vraag wie, nu de VS niet meer kan worden vertrouwd, bij een volgende economische crisis nog de hoeder is van het financiële systeem. „We bleken zo klein”, sprak de dichter ondertussen vanaf het podium, „En niemand die ons kwam redden.” Ik rilde en zag het voor me, de gezamenlijke val de afgrond in. Hoe ook wij een speelbal konden worden van gebeurtenissen die door geen enkele instantie meer werden overzien, laat staan beteugeld. „Daar stonden we”, besloot de oude man zijn gedicht, „monden vol as, pleinen nat van angst.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/23/wie-redt-ons-a4907042</guid>
      <pubDate>Tue, 23 Sep 2025 05:33:29 +0000</pubDate>
    </item>
    <item>
      <title><![CDATA[Het is maar een momentopname]]></title>
      <description><![CDATA[<p>Ik heb me ooit laten vertellen dat in het oude Sparta jongens werden achtergelaten in een van roofdieren vergeven plek (ik stelde me daarbij een soort Veluwe voor maar dan met olijfbomen en feta) om ze te testen. Wanneer ze er levend vandaan kwamen, waren ze een stap dichter bij volwassenheid. In onze huidige tijd hebben we andere uitdagingen aan de hand waarvan we onze gehardheid kunnen toetsen, zoals het maken van een nieuwe pasfoto. „Oh jee”, zei de oudere man die voor mij aan de beurt was en op het scherm het resultaat zag. „Ik wist niet dat het zó erg was.” Hij keek zo verdrietig dat de assistent voorstelde om het nog eens te proberen. Er werd een nieuwe foto genomen, en toen die niet door de ballotage kwam nóg een, en daarna nóg een, tot de fotografe voorzichtig zei dat het er echt niet beter op zou worden. „U moet deze foto gewoon zien als de ergst mogelijke die van u kan worden genomen”, zei ze. „Daar kunt u verder ook helemaal niets aan doen.” Ik was aangenaam verrast door deze drogreden (maar was het dat echt?) en de man leek er aanzienlijk door opgebeurd. „In werkelijkheid ziet u er veel beter uit”, viel de assistent haar bij. Helemaal blij hupste de man naar de kassa en kon ik plaatsnemen op het krukje. Het licht was fel genoeg voor een operatiekamer, ik hoorde de fotonen in mijn rimpels galmen, de flits was nucleair en het resultaat even verwoestend: ik leek op de ingedroogde versie van hoe ik dácht dat ik eruit zag. „Het is maar een momentopname”, zei de assistent nog voor ik om commentaar had gevraagd. „Frontaal is voor sommigen gewoon niet de beste hoek”, voegde de fotograaf er even ongevraagd aan toe. Eenmaal buiten bekeek ik de afbeelding nogmaals. Was het nou mijn ijdelheid dat ik om zo’n slechte foto meteen behoefte had aan EMDR, of was het toch verontrusting vanwege ouder worden? Om beeldbewijs te hebben van hoe de dood al kneepjes in mijn wangen gaf en, nu hij toch bezig was, ook alvast even al het resterende collageen uitperste, dat scheelde straks weer tijdens het ontbinden? Toch was het niet het einde van de wereld. Dit is het dan, mompelde ik. In de verte klonk nog een citaat van Marcus Aurelius, dat wanneer iets je gemoed verstoort, je dat moet opvatten als een oefening. Zodra je die verstoring leert verdragen, ben je weer een stapje dichter bij geluk. Ik stapte op mijn fiets. Warm herfstlicht stroomde over de schouders, mijn chromen stuur blonk in de zon. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/16/het-is-maar-een-momentopname-a4906206</guid>
      <pubDate>Tue, 16 Sep 2025 05:33:30 +0000</pubDate>
    </item>
    <item>
      <title><![CDATA[Tegen de orde van de dag]]></title>
      <description><![CDATA[<p>Toen ik opgroeide was een van de grootste filosofische twistpunten thuis het levensmotto van mijn vader, dat je op een gegeven moment „gewoon” over moet gaan tot de orde van de dag. Stop met nadenken, terug naar de regelmaat, op naar de vaat. Al zijn nakomelingen kreunden wanneer hij weer eens aankwam met deze dooddoener, vooral wanneer we niet wisten wat we met de wereld aan moesten waarin we – overigens dankzij hem – ongevraagd waren beland. Dan hadden we misschien liever gewoon een luisterend oor gehad. Helaas zou hij wettelijk gezien tot onze achttiende de baas zijn, en zo duwde hij ons bij iedere existentiële twijfel een schoffel in de handen en stonden we menig zaterdagmiddag in de Bornse klei te hakken, een spoor van ontheemde kevertjes en regenwormen met dwarslaesies achterlatend want hey, zo hield je de orde van de dag in stand. Op een zeker moment, ik zal een jaar of vijftien zijn geweest, kwam mijn vader opeens aanzetten met Zonder vaandel, de biografie van Belle van Zuylen van Pierre en Simone Dubois. „Lees dit”, zei hij. „Dit is iemand die vindt dat tuinieren het beste medicijn is tegen kopzorgen.” Ik zou pas tegen het einde van de 853 pagina’s tellende baksteen ontdekken dat die uitspraak helemaal niet van Van Zuylen was maar van Voltaire (die hem ook nog eens deed in een van sarcasme druipende novelle). Maar dat maakte niets uit, want al lezende stuitte ik op een brief waarin Belle verzucht dat ze het niet kan uitstaan wanneer mensen zeggen dat je gewoon bezig moet blijven om het bezig zijn. Je moet, zo stelt ze, nou eenmaal ook tijd vrijmaken om te reflecteren; ze schrijft dat „[…] de tuinman de tijd moet hebben om over het kweken van zijn planten na te denken en niet altijd met het kweken bezig moet zijn”. Het leven is niet alleen gebaat bij harde actie, maar ook bij bezinning: „Wat is verstandig te denken? Dat is wat je je soms moet afvragen; op die manier ga je nooit te ver of zonder het te weten een teleurstellende of gevaarlijke kant uit.” Triomfantelijk las ik het citaat aan mijn vader voor en bracht als gevolg daarvan de rest van de namiddag door met het wieden van onkruid. Maar er was de niet meer uit te roeien gedachte dat het gevaarlijk is om klakkeloos te accepteren dat de orde van alledag bij voorbaat heilzaam is. Aldus wiedde ik door en zat ik de tijd tot ik eindelijk stemrecht had uit. Verwijderde jonge aanwas met wortels en al, maar liet de boterbloemen met rust, want die waren het bewijs dat je zelfs op de schraalste grond nog bloeien kon. Ellen Deckwitz schrijft elke week op deze plek een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/20/tegen-de-orde-van-de-dag-a4903555</guid>
      <pubDate>Wed, 20 Aug 2025 05:33:30 +0000</pubDate>
    </item>
  </channel>
</rss>
