<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Een soort instemming]]></title>
      <description><![CDATA[<p>En dan bevind je je opeens in het niemandsland tussen Kerst en Nieuwjaar, dat zou moeten draaien om licht en gezelligheid maar in de praktijk bij velen vaak het tegenovergestelde oproept. Gistermiddag ging ik dus maar even langs bij vriendin I. (67) die in maart haar grote liefde A. verloor, de vrouw met wie ze bijna 46 jaar samen was. „Ik heb helemaal geen zin in de jaarwisseling”, zei I., terwijl ze een pan glühwein opzette. „Je kan Oud en Nieuw bij mij vieren.” „Nee, dank je”, glimlachte ze. „Ik krijg al bezoek. Ik zie er vooral tegenop dat er op 1 januari een jaar begint zonder haar. 2023 was zwaar, maar ergens voelde het toch alsof ze er nog was, omdat ze dit voorjaar nog in leven was.” Ze roerde een beetje in de drank, brak een kaneelstokje in tweeën, gooide er wat kruidnagels bij. Ik legde mijn hand op haar schouder, ze schudde hem af. „Het is oké”, humde ze. „Ik heb me erbij neergelegd.” „Rouw is niet leuk”, mompelde ik. „Nee, maar rouw is ook een keuze.” „Hoe bedoel je?” „Nou ja, je kan ook van een brug of een gebouw springen.” Ze lachte om mijn verschrikte blik. „Geen zorgen”, zei ze snel. „Ik ga niets engs doen. Maar mijn oma zei altijd dat rouw ook iets moois heeft, omdat je als nabestaande uiteindelijk toch voor het leven kiest. Het alternatief is immers sterven.” ‘Ik ken er genoeg die na een zwaar verlies al een beetje dood zijn hoor.” „Ik ben dat soms ook even”, peinsde I., „maar ik weiger om me daarbij neer te leggen.” Ze keek even zo verdrietig dat ik haar niet helemaal kon geloven, maar ze klonk dapper en, toegegeven, het had iets heroïsch om er zo naar te kijken. Dat je besluit om te blijven, hoe zwaar het ook is. „Ik zie deze grauwe tijd”, vervolgde I., terwijl ze het gas laag zette, „als iets waar ik een ja-woord aan heb gegeven. Met elke slok en elke hap zeg ik ja tegen bestaan. Met elke bloedverdunner die ik inneem en met elke huilbui die me overvalt kies ik ervoor om door te gaan. Het is een vorm van instemming.” Ze schepte een glas vol met drank. Een zoete, volle geur steeg op uit de donkere vloeistof. „Ik heb tenminste gekozen”, zei ze ten slotte. „Weliswaar niet voor de dood, maar wel voor het leven dat erop moet volgen.”</p>]]></description>
      <guid>https://nrc.nl/nieuws/2023/12/28/een-soort-instemming-a4185393</guid>
      <pubDate>Thu, 28 Dec 2023 05:30:12 +00:00</pubDate>
    </item>
    <item>
      <title><![CDATA[Altijd weer opnieuw]]></title>
      <description><![CDATA[<p>Gisteren was het rennen voor de tram, en eenmaal gehaald bleek het ding ook nog eens uit te puilen. Ik wurmde me naar een staplaats halverwege het gangpad, naast drie jongens van een jaar of dertien. Ze giechelden onderling, blikten om zich heen, zeiden „doe dan, doe dan” en uiteindelijk haalde er eentje een vaper tevoorschijn waar ze om de beurt aan begonnen te lurken. Nergens een conducteur, de gastjes keken triomfantelijk na elke hijs, omstanders waren geschokt maar durfden er niets van te zeggen, tot ten slotte de enorme man die achter de jongelui stond zich vooroverboog en hen vriendelijk verzocht de dampstaf weer op te bergen. Ze maten hem op, zagen dat ze geen kans maakten (en dat de rest van de coupé hen inmiddels ronduit moordlustig aanstaarde) en stopten het ding weg. Bij de volgende halte stapten ze snel uit. Ik wilde de man bedanken voor zijn assertiviteit, maar de oudere heer naast me was me voor. „Die rotjochies altijd”, begon hij. „Ik ben er he-le-maal klaar mee!” Hij keek onze verlosser aan in de hoop op bijval, maar die glimlachte slechts. „Er zullen altijd rotjochies zijn”, zei de enorme man. „Ik was er vroeger zelf ook een. We moeten soms gewoon even kijken hoever we kunnen gaan en af en toe een correctie krijgen van een onbekende. De meesten worden daarna vanzelf volwassen.” De oudere heer mompelde dat hij na tachtig jaar op deze planeet zijn portie terrortieners inmiddels wel had gehad. „Ach”, zei de enorme man, „terrortieners zullen er altijd zijn. Beter leer je ermee omgaan, want er komen elke dag nieuwe bij.” Ik vertelde hem dat mijn beste vriendin op de middelbare school een enorme etter was. Die trok struikjes met wortel en al uit het plantsoen en bekladde met watervaste stift elk bushokje in Almelo. Dankzij een Halt-straf en vooral een vader die zei dat hij zich doodschaamde, kreeg ze eindelijk door dat ze niet alleen op de wereld was. Nu is zij het die lawaaierige bakvissen in de trein vraagt of het iets zachter kan. „De mensheid begint elke dag, op een bepaalde manier, weer van voren af aan”, zei de enorme man. „En iedereen maakt dezelfde opstartfouten. Net als de een eindelijk verantwoordelijk wordt, belandt de ander weer in de puberteit. Alles breekt altijd weer opnieuw aan.” Alles breekt altijd opnieuw op. Problemen ontstaan en verdwijnen weer en keren in een andere vorm weer terug, die ook weer tijdelijk is. De aso-adolescent transformeert in een volwassene die op zijn beurt de volgende generatie weer opvoedt. De rest van de dag leek opeens toch een stuk minder nat en kil.</p>]]></description>
      <guid>https://nrc.nl/nieuws/2023/12/21/altijd-weer-opnieuw-a4184936</guid>
      <pubDate>Thu, 21 Dec 2023 05:30:12 +00:00</pubDate>
    </item>
    <item>
      <title><![CDATA[Het grootste obstakel voor  goede nachtrust]]></title>
      <description><![CDATA[<p>Zaterdagavond werd ik wakker op de bank. Het laatste wat ik me herinnerde was dat ik tegen een uur of acht mijn ogen heel even sloot en poef, opeens was er drie kwartier verstreken. Suf kroop ik in bed, om elf uur later te ontwaken. Voor het eerst in tijden had ik een volle nacht slaap gepakt zonder er ook maar iets voor te hebben gedaan. Gewoonlijk komt de rem-fase pas na een heel ritueel: scheut valeriaanthee erin, oogbollen masseren, zakdoek met lavendelolie erbij, oordoppen in, slaapmasker op en driemaal de 4-7-8-ademhalingsoefening. Met een beetje mazzel haalde ik dan nét de zes uur. Nu had ik zonder enige voorbereiding, ziekte of oververmoeidheid, een half etmaal geslapen. Verontrust belde ik mijn zus, die me als psycholoog vast wel kon uitleggen wat er mis was. „Niks aan de hand”, zei ze. „Je hebt gewoon lekker geslapen.” „Maar ik deed jarenlang allemaal dingen om in slaap te komen, terwijl ik het blijkbaar ook prima zonder kan!?!” „Nou ja”, zei ze, „veel mensen hebben een hele reeks gebruiken om de slaap te lokken: yoga, meditatie, mantra’s, het slikken van allerlei homeopathische onzin. En ondertussen missen ze het punt.” „En dat is?” ‘Dat slecht slapen meestal een teken is. Dat je te veel stress hebt, te lang op je mobiel zit of bepaalde waarheden maar niet onder ogen wilt komen. Of dat er fysiek iets speelt waarvoor je naar de dokter moet. Dan kan je wel allemaal supplementen of rustgevende technieken inzetten, maar beter vat je de koe gewoon bij de horens.” „Dus”, zei ik, „dat ik opeens zonder zijwieltjes kan slapen wil zeggen dat ik alles op de rit heb?” Ik was daar zo blij mee dat ik niet meer luisterde naar wat ze verder nog zei. Die avond lag ik met een brede glimlach in bed. Ik zou elk moment in slaap kunnen vallen, dat móest wel, want ik had geen problemen, dat had mijn vorige coma immers bewezen. Uiteraard deed ik geen oog dicht. „Ik dacht dat het goed ging met mij!”, jammerde ik de volgende dag tegen mijn zus. „Nee, je bent een keertje zonder bezweringsrites in slaap gevallen”, mompelde ze. „Dat wil echt niet zeggen dat alles op orde is. Er is bij jou sowieso nog altijd één enorm obstakel waardoor de slaap nooit helemaal gegarandeerd is.” „En dat is”, vroeg ik angstig. „Je persoonlijkheid.” Oh, was dat het! Er viel een last van mijn schouders. Die nacht zeker drie uur geslapen als een os. En mezelf daarna tot aan het morgengloren aan één stuk door lopen vergeven, voor het feit dat ik nou eenmaal ben wie ik ben.</p>]]></description>
      <guid>https://nrc.nl/nieuws/2023/12/19/het-grootste-obstakel-voor-goede-nachtrust-a4184684</guid>
      <pubDate>Tue, 19 Dec 2023 05:30:12 +00:00</pubDate>
    </item>
    <item>
      <title><![CDATA[Nationaal Nestor Alarm]]></title>
      <description><![CDATA[<p>Een tijdje terug was mijn oudtante M. (83) bij mijn ouders op bezoek, of nou ja, mijn ouders hadden haar even opgehaald uit het verpleegtehuis, want M. is inmiddels behoorlijk dement. Op de bank zat de vrouw die vroeger één brok levendigheid was dof voor zich uit te staren. „Ik weet niet eens of ze doorheeft dat ze ergens anders is”, zei mijn moeder bezorgd. „Maar ja, wie weet doet de afwisseling haar toch goed.” Na enkele uren samen te hebben gezeten, brachten we haar terug. „Ah, we waren haar al kwijt”, zei een verpleegkundige. „U moet het wel melden als u haar meeneemt hoor.” „Hè”, zei mijn moeder, „maar dat heb ik gedaan, ik heb zelfs van tevoren gebeld! Jullie houden de overdracht toch bij?” Na wat zoeken bleek het inderdaad te zijn doorgegeven. „Sorry”, zei de verpleegkundige. „Soms gaat er door die onderbezetting wat langs je heen.” Eenmaal thuis was mijn moeder nog steeds van slag. „Wat nou als M. eens achter een bezoeker aan naar buiten loopt? Hoe lang voor ze haar vermissing opmerken, laat staan ze haar gaan zoeken?” Ik rilde. Afgelopen zomer sprak ik een vrouw die coördinator is bij een groot verpleeghuis. We hadden het over de uitdagingen die dat met zich meebracht, en ik opperde dat het personeelsgebrek wel de grootste zou zijn. ‘Tja”, zei ze, „dat helpt natuurlijk niet, maar het is ook geen feest dat sommige cliënten plotseling de hort op gaan. We hebben niet genoeg mankracht om ze de hele tijd in de gaten te houden. Soms zijn we tot diep in de nacht bezig met zoeken, want je wilt echt niet dat een verwarde bejaarde opeens besluit om de snelweg over te steken. Het is al eens voorgekomen dat we tot in de vroege ochtend beken en bermen stonden uit te kammen terwijl sommigen er al een dienst van tien uur op hadden zitten en eigenlijk gewoon naar bed moesten.” „Wat vreselijk.” „Ja”, zuchtte ze. „Je begint er weinig tegen. En we hebben helaas niet de middelen om iedereen zo’n gps-tracker om de hals te hangen. Ik zou soms willen dat Den Haag een Amber Alert voor verwarde senioren in het leven riep.” „Je bedoelt zoiets als een Nationaal Nestor Alarm?” „Ja. Dat zou ons erg helpen. En het zou goed zijn voor de bewustwording.” „Waarvan?” „Dat een vermiste oudere even erg is als een vermist kind.”</p>]]></description>
      <guid>https://nrc.nl/nieuws/2023/12/14/nationaal-nestor-alarm-a4184215</guid>
      <pubDate>Thu, 14 Dec 2023 05:30:13 +00:00</pubDate>
    </item>
    <item>
      <title><![CDATA[De gespreksoplichter]]></title>
      <description><![CDATA[<p>Onlangs ging ik, om toch eens een soort vrijmibo te hebben, met mijn beste vriendin mee naar een borrel van haar werk. Ik sprak er met iemand over het temperatuurverschil tussen Duitse en Nederlandse treinen terwijl zij de hele avond converseerde met een wat oudere vrouw. In de tram terug stootte ze me aan. „Keek ik verveeld toen ik met haar praatte?” „Een beetje”, zei ik. „Shit”, knarste ze. „Zij maakt de roosters voor mijn afdeling.” „Wat! Waarom ging je met zo’n levensgevaarlijk persoon in gesprek?!” „Zij sprak míj aan, ik moest wel leuk meedoen anders zit ik het komende jaar elke dag tot sluitingstijd op de zaak. Ik hoop maar dat ze niet doorhad hoe saai ik het vond.” Ik vertelde dat het ooit mijn levensdoel was om aardig gevonden te worden. Wanneer iemand een geestdodend verhaal tegen me afstak, hield ik me groot om de ander maar niet te ontstemmen. Na urenlang te hebben geglimlacht, geknikt en doorgevraagd, kwam het gepieker. Had ik wel geloofwaardig geluisterd? Spatte mijn desinteresse er niet van af? Was het niet duidelijk dat ik een gespreksoplichter van jewelste was? Op een zeker moment was ik daar zo klaar mee dat ik van mezelf het gesprek mocht verlaten als het me niet boeide, en sindsdien zie ik een stuk minder tegen sociale gelegenheden op. ‘Leuk dat jij als zelfstandige die vrijheid hebt”, mompelde de vriendin na deze monoloog. „Maar mensen met echt werk moeten toch heel wat gezeur incasseren.” Daar had ze me. En soms zit er niets anders op dan door de zure appel heen te bijten. Omdat je op een netwerkborrel bent en echt een klus nodig hebt. Of omdat degene die over de functioneringsgesprekken gaat helaas op hetzelfde moment als jij bij de koffiemachine aanmeert en begint over die ene partij waar jij nooit voor zou gaan. En dan is er nog de praatgrage bovenbuurvrouw die denkt dat jij alles wilt weten over haar, of de schoonouder (niet de mijne) die uren kan klagen over de jeugd van tegenwoordig, en wat je braaf doorstaat omdat je gewoon heel heel heel HEEL veel van je geliefde houdt. Over de hele planeet hebben er inmiddels triljoenen gesprekken plaatsgevonden die voor evenzovele mensen gewoon een kwestie van uitzitten waren. Het hoort er nou eenmaal bij dat je af en toe tot gespreksgenoot wordt gemaakt, maar zonder is het leven een stuk leuker. Ik keek uit het raam. Stel je voor, dacht ik, dat al die ongewenste gesprekken na afloop in sterren veranderen. Is het tenminste niet onopgemerkt gebleven. Boven mij vlamde de nachthemel op, stond de gehele decembernacht opeens in een grandioos lichterlaaie.</p>]]></description>
      <guid>https://nrc.nl/nieuws/2023/12/12/de-gespreksoplichter-a4183932</guid>
      <pubDate>Tue, 12 Dec 2023 05:30:13 +00:00</pubDate>
    </item>
    <item>
      <title><![CDATA[De echte stilte]]></title>
      <description><![CDATA[<p>De afgelopen weken gaf ik college op de universiteit in Depok, waar ik probeerde om de lokale studenten Nederlands (die daar, ongelooflijk maar waar, in indrukwekkende aantallen aanwezig zijn) te interesseren voor de poëzie. Ik had net Boem Paukeslag van Paul van Ostaijen voorgelezen toen een van de leerlingen haar hand opstak. „Waarom steunt jouw land eigenlijk Israël?” vroeg M., terwijl ze haar hoofddoek herschikte. Oei. Haastig legde ik uit dat het demissionaire kabinet niet de mening van het hele land verkondigde, en dat veel Nederlanders begaan zijn met het lot van de Palestijnen. M. leek niet geheel overtuigd. De oorlog leeft enorm in Indonesië, wat niet zo gek is aangezien het het grootste moslimland ter wereld is. Miljoenen namen deel aan pro-Palestijnse demonstraties, en zelfs bij de kleinste toko kom je nog mensen tegen die een speldje dragen met de Palestijnse vlag erop. Ook veel studenten leven mee. Ze zijn verbijsterd dat de wereld Netanyahu niet tegenhoudt en maar gewoon toe blijft kijken. „We zijn hier wel wat gewend”, vertelde haar klasgenote J., „maar dit is echt van een ander niveau. Ik dacht dat mensenrechten nog iets betekenden, maar de internationale gemeenschap is gewoon laf. Ze veroordeelt maar doet verder veel te weinig. Dan kan je wel afkeuren, maar woorden worden leeg wanneer ze niet tot daden leiden.” Ik knikte maar. Iedereen ontdekt vroeg of laat dat iets aankaarten of erover praten niet altijd tot iets leidt. Dat je moet accepteren dat je mening, hoe weloverwogen of hoe terecht ook, in bepaalde gevallen niets uitmaakt. Wat volgt is een les in onmacht, waarbij je beseft dat er grenzen zitten aan de redelijkheid en dus ook aan de mogelijkheden van de taal. „Eigenlijk zouden we niet meer moeten demonstreren”, zei M. terneergeslagen. „Een demonstratie is immers de massale verkondiging van een standpunt, en met het onze wordt niks gedaan. De stilte wint.” „Ah”, zei ik opgelucht. „Maar daar heb ik een toepasselijk gedicht over, van nota bene een Palestijnse poëet”, en snel pakte ik Stilte erbij, van de Palestijnse dichter Mourid Barghouti (1944-2021): „De waarheid heeft geen welsprekendheid nodig./ Na de dood van de ruiter/ Zegt het huiswaartsgaande paard/ Alles zonder iets te zeggen.” Ze dachten even na. „Maar het gaat bij Gaza niet om de waarheid an sich”, zei J. zacht. „Het gaat er om dat er niets mee wordt gedaan.” En toen kwam de echte stilte.</p>]]></description>
      <guid>https://nrc.nl/nieuws/2023/12/06/de-echte-stilte-a4183520</guid>
      <pubDate>Wed, 6 Dec 2023 05:30:13 +00:00</pubDate>
    </item>
    <item>
      <title><![CDATA[Waarachtig]]></title>
      <description><![CDATA[<p>Gistermiddag had ik een ziedende vriendin aan de lijn. Haar zoon van veertien bleek haar te hebben getrokken met lootjes. „Hij schreef een sinterklaasgedicht voor me”, begon ze woedend, „dat werkelijk fantastisch was.” „Echt? Maar wat is dan het probleem?” „Dat het zo geniaal is dat het onmogelijk van zijn hand kan zijn. Hij heeft het overduidelijk door zo’n stomme chatbot laten schrijven. Zo gemakzuchtig. Alsof ik niet wat moeite waard ben!” „Wat zegt hij er zelf over?” „Hij houdt bij hoog en laag vol dat hij het zelf heeft gemaakt, maar ik geloof er geen klap van. Vorig jaar had hij me ook getrokken en toen kreeg ik een versje van acht regels waarin hij ‘feedback’ liet rijmen op ‘slaapzak’.” Ik kreeg een beetje medelijden met de zoon in kwestie. Ik ken hem goed, vroeger paste ik weleens op, en ik neem hem tegenwoordig weleens mee naar concerten. Ik besloot hem maar even te bellen. Binnen vijf minuten bekende hij ChatGPT te hebben gebruikt. „Ik wilde iets goeds maken”, zei hij radeloos. „Zeker omdat ze er zo’n kutjaar op heeft zitten, maar ik heb gewoon echt geen talent voor poëzie. De vorige keer maakte ze aan de lopende band grapjes over hoe slecht mijn sinterklaasgedicht wel niet was. Ik wilde haar gewoon niet nog een keer teleurstellen.” Hij snoof. „Voor ik ChatGPT opende, heb ik echt geprobeerd om zelf iets te maken, maar ik liep compleet vast.” Soms kan liefde verlammen. De Engelse schilder William Morris (1834-1896) was verliefd op zijn model, Jane Burden. Hij wilde indruk maken door haar te portretteren als een middeleeuwse heldin, maar hoe hij ook schetste en kwastte, hij kreeg haar beeltenis maar niet goed op het doek. Uiteindelijk schreef hij op de achterkant van het canvas „I cannot paint you, but I love you”. Met andere woorden: als je je emoties niet goed weet uit te drukken, wil dat niet automatisch zeggen dat ze dan minder waarachtig zijn dan de gevoelens die je via een rake tekst of een geslaagd kunstwerk wél weet over te brengen. Met dat verhaal belde ik mijn vriendin. „Dus hij gebruikte een chatbot omdat hij zoveel van me houdt?” zei ze sceptisch. „Onder andere”, mompelde ik. „Waarom nog meer dan? Uit luiheid? Onverschilligheid?” Ik aarzelde, maar ze drong aan. „Uit angst”, zei ik ten slotte. Even was het stil aan de andere kant van de lijn. Toen zei ze dat ze moest ophangen, ze wilde kijken waar haar kind was.</p>]]></description>
      <guid>https://nrc.nl/nieuws/2023/12/05/waarachtig-a4183239</guid>
      <pubDate>Tue, 5 Dec 2023 05:30:13 +00:00</pubDate>
    </item>
    <item>
      <title><![CDATA[Na-woede: boos worden op jezelf omdat je te lang hebt gewacht met naar de dokter gaan]]></title>
      <description><![CDATA[<p>Onlangs ontving ik zo’n vreemde uitnodiging dat ik direct de afzender belde. „Volgens mij is je autocorrectie op hol geslagen”, zei ik tegen vriendin L., „want je hebt me uitgenodigd voor een diagnosefeestje.” „Klopt”, zei ze blij. „Kom je ook? Ik heb al dertig aanmeldingen!” Ah. Ze kwakkelde tijdens onze studententijd behoorlijk met haar gezondheid. Om de zoveel tijd had ze een aanval van buikpijn. Aanvankelijk wuifde ze alle zorgen weg, want op een periode van urenlang de wc bezetten, volgde steevast een tijd waarin er niets aan de hand leek. Pas afgelopen jaar, nadat er maandenlang geen verbetering was opgetreden en ze amper nog de deur uit durfde, besloot ze naar de dokter te gaan. Er volgde doorverwijzing op doorverwijzing en na tientallen onderzoeken bleek haar aandoening een naam te hebben én ook nog eens prima behandelbaar. De ziekte was weliswaar chronisch, maar met medicatie en een aangepast dieet waren de pijn en het ongemak snel verdwenen, en kon ze bovendien weer gaan en staan waar ze maar wilde. „Het is gewoon zo’n opluchting om te weten wat er aan de hand is”, zei L. „Waar een diagnose voor sommigen voelt als een oordeel, vormde het voor mij een verlossing. Weg waren de onzekerheid en het wakker liggen.” Ze haalde diep adem. ‘Natuurlijk was ik daarna wel even heel erg boos op mezelf”, zei ze. „Hè? Jij kon er toch niets aan doen dat je ziek was?” „Nee, maar ik had echt eerder naar de dokter moeten gaan. Dan was me behoorlijk wat ellende bespaard gebleven. Maar goed, volgens mijn arts zijn er patiënten die nog veel langer wachten. Mensen schamen zich snel als ze problemen hebben met hun darmen en lijden aanvankelijk liever in stilte dan dat ze in actie komen. En als ze dat dan ten slotte wél doen, worden ze weer pissig op zichzelf, omdat ze zo lang hebben gewacht.” Een soort na-woede dus, wat uiteindelijk neerkomt op rouw. Ik had daar ook last van toen ik na jaren aanmodderen besloot om mijn somberte en angst eindelijk eens serieus aan te pakken. Dankzij pillen en therapie verbeterde mijn gemoed zo enorm dat ik daar ook, alle geweldige antidepressiva ten spijt, een poos erg verdrietig van was. Al die verspilde jaren. Al die verspilde kansen. Toen ik dat aan L. vertelde, klakte ze met haar tong. „Die gevoelens van boosheid en verdriet achteraf zijn nog niet eens het moeilijkst. Het zwaarste komt pas daarna.” „En dat is?” „Jezelf vergeven.”</p>]]></description>
      <guid>https://nrc.nl/nieuws/2023/11/29/na-woede-a4182756</guid>
      <pubDate>Wed, 29 Nov 2023 05:30:14 +00:00</pubDate>
    </item>
    <item>
      <title><![CDATA[Waakzaamheid]]></title>
      <description><![CDATA[<p>Afgelopen week vertrok ik naar Indonesië om college te geven. Mooi, dacht ik, even wat afleiding van die bizarre verkiezingsuitslag. Het lukte me om er niet meer aan te denken tot ik gisteravond uit eten ging met een groep Indonesische journalisten en kunstenaars. „Gefeliciteerd met jullie nieuwe premier”, bulderde schrijver M., direct bij binnenkomst. „Ik hoorde dat hij een soort Netanyahu is, ook helemaal tegen de islam?” De rest van de avond ging het dus alleen nog maar over ‘Kierd Wielders’. „Hoe denkt hij over kunst en cultuur?” vroeg S., een acteur. Ik antwoordde dat de PVV alle subsidies plus de publieke omroep wilde afschaffen. „Natuurlijk”, verzuchtte ik, „wil dat niet zeggen dat dat ook daadwerkelijk zal gebeuren, maar ze lijken wel erg vastbesloten.” „Je vertelde net dat er waarschijnlijk een gedoogkabinet komt”, zei A., een journalist, zacht. „Zoiets gaat maar zelden goed. Wie weet zit er over een jaar wel een heel andere club.” Tja. In een jaar kan er alsnog veel kapot. Rutte I hief bij aantreden meteen het ministerie van Volkshuisvesting op, en met de puinhopen daarvan zitten we nog steeds. „Soms kan er ook iets beters voor terugkomen”, vervolgde A. „Na de val van Soeharto was er hier opeens ruimte. Kunstenaars en journalisten konden plotseling openlijk tegenmacht leveren.” ‘Maar dat was ook maar van tijdelijke aard”, mompelde haar man. „Want de boel is hier alweer aan het verschuiven. De huidige president heeft net de grondwet laten veranderen zodat zijn zoon hem kan opvolgen. Voor de verkiezingen in februari heeft de zeer conservatieve opperbevelhebber van het leger zich bovendien aan zijn kant geschaard.” Hij begon over het culturele centrum van een vriend waar afgelopen maand opeens een roedel agenten op de stoep stond. Zogenaamd omdat de vergunning voor het verkopen van drank (en dan niet van wodka maar van frísdrank) niet op orde was, maar in werkelijkheid was het natuurlijk gewoon intimidatie. Van pas op, houd je koest, zeker nu de verkiezingen er aankomen. „Met andere woorden”, zei ik somber, „na iets ergs kan eerst iets fijns komen, om vervolgens weer plaats te maken voor iets nog veel vervelenders. Lekker dan.” A. sloeg een arm om me heen. „Het komt vast wel weer goed”, zei ze. „Na een generatie of twee zal het vast wel weer beter gaan.” Dat was zo zwartgallig dat het hele gezelschap het uitproestte. Sommigen moesten zelfs even naar buiten om bij te komen. Zelf hield ik me jankend van het lachen vast aan de tafel. „En hierna nooit meer jullie waakzaamheid laten verslappen hè”, schaterde A. tegen me. Hikkend probeerde ik de tranen uit mijn ogen te vegen maar ze bleven stromen, er kwam werkelijk geen einde aan.</p>]]></description>
      <guid>https://nrc.nl/nieuws/2023/11/27/waakzaamheid-a4182434</guid>
      <pubDate>Mon, 27 Nov 2023 05:30:14 +00:00</pubDate>
    </item>
    <item>
      <title><![CDATA[Ondernemingsrisico]]></title>
      <description><![CDATA[<p>Gisteren nam ik deel aan een bijeenkomst voor zelfstandigen over zaken waar de meeste zzp’ers liever niet aan denken, zoals arbeidsongeschiktheid en werkloosheid. Op een zeker moment kwam het gesprek op het gruwelijkste onderwerp van allemaal: Het Pensioen. „Wie heeft er al wat geld voor later opzijgelegd?”, vroeg onze voorlichter opgewekt, waarop iedereen bleek wegtrok. Geld verdienen is als zelfstandige in dit soort rare tijden al moeilijk genoeg, een pensioen opbouwen voor de meesten complete sciencefiction. „Joh,” zei hij blij, „oud worden is het leukste ondernemingsrisico dat er is!” Hij bedoelde het ongetwijfeld lief, maar de combinatie ‘oud’ en ‘ondernemingsrisico’ veroorzaakte in de zaal complete kortsluiting. Je zag ze denken: nóg een risico! Nog iets dat geld kost! De vriendin die ik had meegesleurd fluisterde dat ze hoopte om nog voor haar pensioen te overlijden, dan hoefde ze er ook geen op te bouwen. Ik dacht aan een bevriende schrijver, een man van achter in de zeventig, die alleen AOW heeft en daarom nooit gestopt is met werken. „Ik zal nog een lezing moeten geven op mijn eigen uitvaart”, riep hij eens. „Anders kan ik hem niet eens betalen!” „Joh, we gaan tegen die tijd wel met een collectebus langs de leesclubs”, stelde ik hem gerust. „De meeste hebben er geen enkel probleem mee om onderling boeken en epubs uit te wisselen, waardoor een schrijver als jij toch zeker al duizenden euro’s is misgelopen. Ik zal wel even inspelen op hun schuldgevoel.” Daar moest hij om lachen. Terug naar de informatiemiddag. Mijn vriendin en ik zaten hem braaf uit, maakten aantekeningen en gaandeweg gloorde er, ongelofelijk maar waar, toch hoop, want er waren broodfondsen, levensverzekeringen en constructies waardoor we onze oude dag misschien toch niet onder een viaduct hoefden te door te brengen. Natuurlijk, als we in een teletijdmachine konden stappen hadden we onze jongere versies direct gedwongen om zich in te schrijven voor een studie rechten, bestuurskunde of Mandarijn, maar met de riemen die we nu hadden, bleek roeien ook best mogelijk. Opgelucht zeiden we tegen onze docent dat we de toekomst alweer wat rooskleuriger inzagen. „Fijn!”, zei hij. „Al is het natuurlijk wel spannend of het nieuwe kabinet de zelfstandigenaftrek nog verder verlaagt, en wat ze gaat doen met de AOW-leeftijd enzo!” En daar knapte de hoop alweer vrolijk uiteen, maar wat was het heerlijk geweest om heel even te hebben geloofd dat het goed zou komen. Dat in leven blijven iets was wat je kon afdekken, in plaats van vrezen.</p>]]></description>
      <guid>https://nrc.nl/nieuws/2023/11/23/ondernemingsrisico-a4181888</guid>
      <pubDate>Thu, 23 Nov 2023 05:30:14 +00:00</pubDate>
    </item>
  </channel>
</rss>
