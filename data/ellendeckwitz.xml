<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Plek voor hem]]></title>
      <description><![CDATA[<p>Met een van mijn beste vrienden, H., luister ik graag muziek. Dan liggen we op onze rug naar het plafond te staren terwijl het ene na het andere stuk de oren flost. Praten doen we weinig, we nemen de tonen in ons op zoals anderen schilderijen of dans. Gisteravond mocht hij de playlist samenstellen, wat altijd leidt tot uren Debussy.  „Oeh”, zei hij, toen alweer de vierde versie van Le fille aux cheveux de lin voorbij kwam. „Dit is een hele interessante, let op de versnellingen.”  Met zijn wijsvinger volgde hij de maat. „En dan te bedenken dat ik muziek ooit haatte.”  H. komt uit een gezin waar zijn moeder, als ze thuis was, aan de lopende band platen draaide. Ze had een geweldige smaak (denk Jethro Tull en Led Zeppelin) maar was helaas ook wat hardhorend waardoor het volume altijd op standje gehoorbeschadiging stond. En zo zat H. meestal op zijn kamer waar de bastonen het tapijt deden daveren, maar hij er tenminste geen hoofdpijn meer van kreeg. „Achteraf snap ik het ook wel”, zei hij, „Ze had een enorm drukke baan, moest mij praktisch in haar eentje opvoeden, het was gewoon een soort verdovend middel. Maar langzamerhand begon ik muziek te beschouwen als iets waarmee ik werd buitengesloten.” En dus was H. de enige van onze vriendengroep die liever niet meeging naar concerten of festivals. Met hem lag je meestal in het gras de hemel aan te gapen. „Ah, heerlijk” zei hij dan, „helemaal niets!” Zijn oren verlaten balzalen.  Pas jaren nadat hij uit huis was begon hij interesse te krijgen in muziek. Er ontstond een voorkeur voor componisten die niet iedere seconde hoefden op te vullen met klank of geluid. Het begon met Satie en eindigde in een levenslange liefde voor Debussy. Inmiddels kan hij zelfs de wat drukkere stukken aan, zoals Arabesque nummer 1 waar de tonen als een milde zomerregen op de trommelvliezen klateren (het wat wildere Arabesque nummer twee is hem nog iets te heftig, maar hij werkt eraan). „De lievelingsnummers van mijn moeder waren bombastisch, ze dwongen in al hun hevigheid een sfeer af”, zei H., „Misschien dat ik daarom zo lang niet tegen muziek kon. Ik vond het opdringerig. Ga weg, dacht ik dan, laat me met rust, dwing me niet een stemming in.”  „En toen kwam Debussy.” „Hij zei eens dat muziek de stilte tussen de noten is”, zei H. „In die stiltes vond ik kleine nissen.” H. schoof een extra kussen onder zijn hoofd. „Eindelijk was er plek voor mij.”</p>]]></description>
      <guid>https://nrc.nl/nieuws/2023/04/11/plek-voor-hem-a4161694</guid>
      <pubDate>Tue, 11 Apr 2023 05:28:43 +00:00</pubDate>
    </item>
    <item>
      <title><![CDATA['Doorgaans totaal stabiele mensen liggen opeens krankjorem van de paniek onder hun keukentafel']]></title>
      <description><![CDATA[<p>Onlangs tweette de BBC over een onderzoek dat beweerde dat de geestelijke gezondheid van de mensheid amper beïnvloed was door Covid. Het regende meteen woedende reacties, niet alleen omdat de conclusies bleken te zijn gebaseerd op studies die zich alleen maar op rijke landen hadden gericht, maar ook omdat er niet was gekeken naar kinderen, jongeren, en mensen die van nature al mentaal of fysiek kwetsbaar zijn.  Zelf merk ik de gevolgen van corona regelmatig, zowel voor de klas – de concentratiespanne maar ook het gemoed van leerlingen is sinds de pandemie compleet door de war geschopt – als persoonlijk. Ik heb het in totaal viermaal gehad. De eerste twee keer in 2020 en 2021 waren vervelend, maar ik herstelde en ondervond geen schade op de lange termijn. In 2022 kreeg ik in korte tijd twee keer achter elkaar omikron, dat aanvankelijk slechts een mildere variant leek, tot er paniekaanvallen opkwamen van een duur en intensiteit die ik nog nooit had meegemaakt. Vanuit het niets stormden plotseling ieder uur hete stressgolven door mijn lijf. Nu heb ik van nature aanleg voor somberte en onrust, maar paniek van deze aard, bovendien zonder enige aanleiding, was nieuw. Maandenlang had ik er last van, en op een zeker moment belde ik wanhopig een bevriende huisarts. „Meid, houd op”, zei ze. „Sinds omikron de dominante soort is, regent het telefoontjes. Doorgaans totaal stabiele mensen liggen opeens krankjorem van de paniek, of volslagen depressief, onder hun keukentafel.” ‘Maar hoe dan?” „Ik las ergens dat deze mutatie de productie van cortisol, noradrenalines en andere hormonen overhoop kan gooien, maar er is nog veel onzeker. Het enige dat je ertegen kan doen is de buien uitzitten. En proberen om nooit meer corona op te lopen, ha ha ha.” Makkelijker gezegd dan gedaan, want niemand die anno 2023 nog bij een besmetting thuisblijft, geen hond die bij een kriebel nog in zijn elleboog hoest. Alle maatregelen zijn losgelaten. Als een virus zulke gevolgen kan hebben voor de geest, kan je je afvragen of we met zijn allen misschien toch een beetje beter op zouden moeten passen, ik weet niet, ook leuk voor de samenleving en zo. „Ik snap niet dat hier niet meer over wordt gesproken”, mompelde ik. „Nou ja, men is zo klaar met corona dat ze er niet meer aan willen worden herinnerd, en daarom doen velen maar alsof het virus helemaal niet meer gevaarlijk is. Het sluit bovendien lekker aan op het aloude gebruik om het maar gewoon niet over mentale problemen te hebben.” Ze zuchtte diep en zei toen: „Men steekt nog steeds liever de kop in het zand, dan dat men de kop serieus neemt.”</p>]]></description>
      <guid>https://nrc.nl/nieuws/2023/04/05/de-kop-a4161426</guid>
      <pubDate>Wed, 5 Apr 2023 05:28:44 +00:00</pubDate>
    </item>
    <item>
      <title><![CDATA[Wat je echt sloopt]]></title>
      <description><![CDATA[<p>Vorige week liep ik, in een poging om een plas te ontwijken, bijna een kleuter omver. Mijn broer trok me net op tijd aan de kant. „Kan je niet uitkijken?” zei hij boos. „Mijn linkerzool is lek”, zei ik. Hij keek omlaag naar mijn compleet afgetrapte schoeisel. „Sinds wanneer heb je die?” „Zomer 2021?” „Meekomen jij”, zei hij, en sleepte me mee naar de dichtstbijzijnde schoenenwinkel. „40,5, brede wreef en ongetwijfeld een doorgezakt voetbed”, brulde hij tegen de verkoper.   Een halfuur later stond ik buiten op verse sneakers. „Ik snap niet waarom je altijd zo lang wacht met vervangen”, bromde mijn broer. „Je verpest je voeten.” „Ik was gehecht aan mijn oude paar. En ik houd gewoon niet van inlopen, het is gedoe, ik voel nu al waar ik morgen stijf zal zijn.” „Ontstoken peesbladen en een hernia, dat is pas gedoe”, mopperde hij. „Weet je nog die voeten van Özcan?” Oeh, ja. Een vriend groeide op in een gezin dat het niet breed had, waardoor hij de schoenen van zijn oudere broers moest aflopen. Tegen de tijd dat hij ze doorgeschoven kreeg, was de zool al dunner dan een vloeitje. Om het nog erger te maken, groeiden zijn voeten keihard, waardoor ze maandenlang opgesloten zaten in veel te krap schoeisel. Het resulteerde in scheve wreven met taps toelopende hamertenen, likdoorns, littekens van ingegroeide nagels en een absurd bolle voetholte. Inmiddels heeft hij een Tesla, woont hij in een monumentaal pand met daarin meer dan tweehonderd paar designergympen, maar met zijn voeten komt het nooit meer helemaal goed. Hij zal de rest van zijn leven afhankelijk blijven van steunzolen, fysiotherapie en pijnstillers. „Özcan zou een moord voor jouw voeten doen”, zei mijn broer streng. „Ga ze nou niet verpesten.” De volgende dag had ik overal spierpijn omdat mijn knieën en onderrug weer moesten wennen aan een correcte lichaamshouding. Mijn buitenste teentjes hadden barokparels aan blaren, mijn middenvoetsbeentjes voelden verkrampt. Een week later waren de schoenen ingelopen en was alle pijn verdwenen. „Fijn om te horen”, zei mijn broer toen ik hem dankte voor zijn assertiviteit. „Voor je het weet waren je voeten niet meer te repareren.” „En toch mis ik mijn oude paar schoenen nog een beetje, ze zaten zo vertrouwd”, mompelde ik. „Maar dat is juist het probleem”, zei hij en schopte een steentje aan de kant. „Het vertrouwde zal ons, als we niet uitkijken, helemaal slopen.”</p>]]></description>
      <guid>https://nrc.nl/nieuws/2023/04/04/wat-je-echt-sloopt-a4161168</guid>
      <pubDate>Tue, 4 Apr 2023 05:28:44 +00:00</pubDate>
    </item>
    <item>
      <title><![CDATA[Wat als]]></title>
      <description><![CDATA[<p>Een van de leuke bijkomstigheden van voor de klas staan is zien hoe modes veranderen. Tot een paar jaar geleden was er onder scholieren een soort zelfverkozen schooluniform in zwang, bestaande uit een hoodie boven een spijkerbroek of joggingbroek en gympen, maar sinds corona is het opeens helemaal in om je als alto te kleden. Tegenwoordig sta ik voor brugklassers met blauw haar, meisjes in zwarte fluwelen jurken en rammelen er weer kettingen aan skatebroeken. En worden er volop T-shirts van bands gedragen. „Kijk nou”, zei de dichter met wie ik vorige week naar het lokaal liep voor een workshop poëzie. „Shirts met Radiohead, Tupac en The Beatles! Alsof ik zelf weer op de middelbare zit!” „Katoenen contactadvertenties”, mompelde ik. „Niet alleen voor verkering maar ook voor vriendschap. Je ziet elkaars muzieksmaak en weet meteen of je een beetje bij elkaar past.” „Het was vroeger ook een handige manier om je af te zetten”, grinnikte de dichter. „Op mijn christelijke school was rondlopen met een longsleeve van Cradle of Filth een oorlogsverklaring aan de ouderraad. Soms wou ik dat literatuur een even groot deel uitmaakte van jongerencultuur als muziek.”  ‘Ja”, giechelde ik, „dan heb je opeens tieners die stiekem teksten van Vasalis of Lieke Marsman op hun tafeltjes kalken. Shirts met Kopland erop.” „Fans van Patricia De Martelaere die worden uitgedaagd door fans van Renate Rubinstein. Vechtpartij in de kantine over wie nu de échte grote drie zijn.” „Leerlingen aan het begin van de les smeken om dat luisterboek af te zetten.”  „De studie Nederlands zo populair dat er een numerus fixus moet worden ingesteld.” Terwijl we langs vitrines met opgezette dieren wandelden, dacht ik aan modes. Wie weet zou literatuur ooit nog écht populair worden onder minderjarigen. Er waren natuurlijk wat nadelen, schrijvers en poëten zijn net als rocksterren lang niet altijd rolmodellen, sommigen verwekken een kind bij hun halfzus (Lord Byron), of schieten hun  hospita dood (Achterberg) en velen proberen zichzelf toch een dagdeel de bewusteloosheid in te helpen via drank en pillen, maar goed, welke volwassene is los van Arie Boomsma nou wél een goed voorbeeld (en daar zijn meerderjarigen trouwens ook helemaal niet voor gemaakt, het goede voorbeeld geven, van dat idee moeten we ook eindelijk eens af). „Wat komen jullie hier doen?” vroeg een meisje van een jaar of vijftien toen we eindelijk bij het lokaal waren aangekomen. „Workshop gedichten!” straalden wij in koor. „Getver, poëzie”, mopperde ze en strompelde naar binnen, langs onze goede bedoelingen, onze grote en vergeefse liefde voor het kleine, onze versplinterde dromen.</p>]]></description>
      <guid>https://nrc.nl/nieuws/2023/03/30/wat-als-a4160814</guid>
      <pubDate>Thu, 30 Mar 2023 05:28:44 +00:00</pubDate>
    </item>
    <item>
      <title><![CDATA[Overleven]]></title>
      <description><![CDATA[<p>Zondagmiddag was ik gezond en had ik bij mijn weten geen acute problemen en toch voelde ik me vanuit het niets opeens heel erg verdrietig. Dat overkomt iedereen weleens, maar in plaats van de bui even uit te zitten of iets nuttigs te gaan doen zoals opruimen of sporten of mijn belastingaangifte, begon ik te graven. Waar kwam dit gevoel vandaan? Speelde er iets dat ik nog niet besefte maar al wel voelde? Ik ging na wat ik afgelopen week allemaal had meegemaakt, liet de momenten als Rolodex-kaartjes door mijn vingers gaan maar vond geen enkele overtuigende aanleiding voor de sipte. Toen ging godzijdank de telefoon. „Ik heb een nieuw gehoortoestel waarmee ik nu met bluetooth kan telefoneren!” brulde oudoom Karel (Extreem Oud) in mijn oor. „Hoe is het daar?”  Toen ik hem uitlegde dat ik leed onder het niet kunnen herleiden van een emotie, lachte hij me uit. „Seneca!” tetterde hij. „Die schreef eens iets heel interessants over het verschil tussen de Romeinen en de Etrusken, aan de hand van hoe zij naar de bliksem keken. De Romeinen geloofden dat die ontstond doordat twee wolken toevallig op elkaar knalden, de Etrusken dachten juist dat de goden de wolken op elkaar lieten botsen zodat het daaropvolgende weerlicht de mensheid iets aan het verstand kon peuteren. Met andere woorden: de Romeinen geloofden dat er soms dingen gebeuren die verder niets betekenen, terwijl de Etrusken in alles een teken der voorzienigheid zagen. Jij gaat ervan uit dat je je sip voelt omdat er iets aan de hand is, maar voor hetzelfde geld is het gewoon een stemming die vanuit het niets komt en ook gewoon weer overwaait. Ik zou niet al te Etruskisch naar je humeur kijken. De Etrusken zijn immers niet de winnaars van de geschiedenis.” Die gedachte hielp me bijna de dag door, tot er, eenmaal in bed, tot me doordrong dat ook de Romeinse beschaving uiteindelijk op een niet al te feestelijke manier ten onder ging. Nou ja, dacht ik, wat maakt het allemaal ook uit. Het vinden van een aanleiding verklaart je gevoelens weliswaar maar maakt ze niet ongedaan, je moet er alsnog doorheen. Ik staarde naar het plafond en dacht aan wat mijn oude biologieleraar altijd zei, dat evolutie niet draait om het gelukkiger maken van de soorten, maar om het overleven ervan. En zo lag ik veilig en mild chagrijnig onder de dekens. Zie mij eens gaan, dacht ik, met trillende lippen. Zie mij eens overleven.</p>]]></description>
      <guid>https://nrc.nl/nieuws/2023/03/28/overleven-a4160603</guid>
      <pubDate>Tue, 28 Mar 2023 05:28:45 +00:00</pubDate>
    </item>
    <item>
      <title><![CDATA[Het allergezondste woord]]></title>
      <description><![CDATA[<p>Onlangs liep ik een onterfde tegen het lijf: een oud-studiegenoot die uit een schatrijke familie komt. Thuis waren de champagne, scheldkannonades en vuistslagen altijd overvloedig aanwezig en toen hij een tijdje terug zijn vader eindelijk eens op die laatste twee aansprak, werd hij meteen uit het testament gekieperd. „De waarheid aankaarten kostte me een fortuin”, grinnikte hij dit weekend, „maar ik voelde me verlost. En dan te bedenken dat ik dat allemaal aan slechts één woord te danken heb!” „En dat is?” „Eigenlijk.” Ik proestte het uit. De taalkundigen in mijn familie hebben een hekel aan dit woord. Niet om wat het betekent en ook niet omdat het veel te vaak verkeerd of onnodig wordt ingezet, maar omdat de meeste mensen het vooral gebruiken om de eigen behoeftes mee af te zwakken. Neem bijvoorbeeld de zin ‘Eigenlijk kijk ik liever niet naar een documentairereeks over naakte molratten’. Je geeft hierbij je wensen aan maar legt door ‘eigenlijk’ de macht van het vervullen ervan bij de ander neer (zodat die dan weer kan zeggen  ‘geen probleem, dan zet ik wel een programma op over Siberische grondeekhoorns!’, terwijl jij überhaupt fobisch bent voor knaagdieren). ‘Eigenlijk is fantastisch”, zei mijn studiegenoot nadat ik was uitgelachen. „Ik dank er mijn vrijheid aan. Een tijdje terug zat ik bij het zoveelste familiefeest, zag mijn pa mijn twee kleine nichtjes tegen elkaar ophitsen en opeens dacht ik, eigenlijk is mijn vader helemaal geen leuke man. Als ik vroeger iets slechts over hem dacht begon ik mezelf meteen te corrigeren, maar nu was er door dat ‘eigenlijk’ opeens de ruimte om de dingen te denken die ik eerder niet durfde. Kon ik heel voorzichtig aan mezelf toegeven dat er iets niet klopte en kwamen er vervolgens zoveel herinneringen naar boven dat ik niet langer kon zwijgen.” „Ik vond ‘eigenlijk’ heel lang het ‘ja maar’ van de angstigen.” „Dat is het soms ook”, zei hij, „en ik weet dat velen ‘eigenlijk’ vooral als een leeg stopwoord zien, maar het heeft mij geholpen om eerlijk tegen mezelf te worden.” „Voor jou is het dus helemaal geen afzwakking?” „Het is een krik. Om alle eufemismen, smoesjes en vaagheden op te tillen waarmee ik de waarheid heb bedolven. Om te zien wat er nu echt aan de hand is.” Hij hief zijn glas op naar de zon. „Eigenlijk is het allergezondste woord van de Nederlandse taal.”</p>]]></description>
      <guid>https://nrc.nl/nieuws/2023/03/23/het-allergezondste-woord-a4160232</guid>
      <pubDate>Thu, 23 Mar 2023 05:28:45 +00:00</pubDate>
    </item>
    <item>
      <title><![CDATA[Coping mechanisme]]></title>
      <description><![CDATA[<p>Een goede vriendin is op. We zeiden al jaren dat ze te veel hooi op haar vork nam maar ze wuifde onze zorgen altijd weg. Ze hield van haar werk als freelancer in de fintech, ging van prestigieus project naar prestigieus project en zat op het laatst twaalf uur per dag (!) achter de computer. Gisterochtend bracht ik bètablokkers.  „Mijn moeder begrijpt er niets van dat ik overwerkt ben”, zei mijn vriendin toen ze er eentje wegkauwde, „omdat ik zo vaak op vakantie ga.” Ze is minstens vier keer per jaar de hort op, in een poging om te ontstressen. De ene keer is het veertien dagen yoga op een afgelegen eiland, dan weer een meditatieretraite in de bergen van Turkije, of een midweek vasten in de Pyreneeën waar je de halve dag in een infraroodcabine ligt terwijl een countertenor kabbala-citaten zingt.  En om het weekend ging ze naar een spa of hing ze een hele zaterdag in de sauna. „Als ik dan weer helemaal zen terugkwam, dacht ik van, goh, dit moet ik vaker doen, dus dan nam ik nog maar meer opdrachten aan, zodat ik me al die uitstapjes kon blijven permitteren.” „Dus indirect heb je een burn-out gekregen vanwege je behoefte aan ontspanning”, zei ik. „Het was een overlevingsstrategie”, mompelde ze. „Maar helaas niet echt efficiënt op de lange termijn.” Gelukkig kan ze het met het geld dat ze voor al die reizen apart heeft gezet voorlopig wel even uitzingen, zelfs met de huidige inflatie. Terwijl ik haar vaatwasser uitruimde dacht ik na over coping mechanismes. Mijn vriendin compenseerde een slopende baan met talloze tripjes en kalmerende behandelingen om weer op krachten te kunnen komen, maar ze was tegen het einde alleen maar bezig met geld verdienen zodat ze kon uitrusten van het geld verdienen.  Toen ik dit met haar deelde, haalde ze haar schouders op. „Nou ja, we krijgen van kindsbeen af aan ingeprent dat consumeren ons gelukkig maakt. In de wellness-industrie gaan niet voor niets miljarden om. Ik zie dat ook mijn minder gefortuneerde vrienden hun spadagjes, streamingdiensten, whiskeys of festivalletjes hard nodig hebben om maar bij te kunnen komen van de arbeid.” Ze wreef met haar vingers over haar slapen. „Soms denk ik weleens dat ik alleen maar werkte om te kunnen herstellen van het werken.” Ze maakte haar haren los. „En uiteindelijk bleek de remedie schadelijker dan de kwaal, omdat vanwege de remedie de kwaal in stand moest blijven.”</p>]]></description>
      <guid>https://nrc.nl/nieuws/2023/03/21/coping-mechanisme-a4160001</guid>
      <pubDate>Tue, 21 Mar 2023 05:28:45 +00:00</pubDate>
    </item>
    <item>
      <title><![CDATA[Toestaan]]></title>
      <description><![CDATA[<p>Een tijdje terug stond een vriendin op de stoep. Het was al laat in de avond, ik had geen bezoek meer verwacht en ietwat verbaasd liet ik haar binnen. „Het is uit”, gromde ze toen ze de hal in liep. Boos hing ze haar jas op. „Ik wil niet horen dat het zo beter is”, zei ze. „Dat weet ik zelf ook wel.” En: „Je hoeft ook niet te zeggen dat er een heel land vol is.” Ze slofte de woonkamer in. „Ik weet allang dat het niet aan mij ligt”, vervolgde ze, „en dat het een eikel was, en dat het maar een halfjaar heeft geduurd en zo, daar hoef ik echt niet aan herinnerd te worden.” Even leek dat de laatste van de reeks gesprekswensen die ze sinds haar aankomst op me had afgevuurd, maar toen ze op de bank plofte volgde er toch nog eentje: „De rest van de vriendengroep hoeft het voorlopig ook niet te weten.” „Waarom?” vroeg ik verbaasd. „Ze zullen er maar wat graag voor je willen zijn!” Ze lachte schamper. „Bij liefdesverdriet kunnen ze dat gewoon niet op de juiste manier. Dan gaan ze dingen roepen als dat ik veel leukere mannen kan krijgen, dat ik niet moet treuren, dat het hierna alleen nog maar geweldiger wordt. Ze leggen de focus op de toekomst terwijl ik wil wennen aan het heden.” Dat snapte ik wel. Ik kan zelf ook niet zo goed tegen de neiging van sommige mensen om bij slecht nieuws alleen maar met zonzijdes aan te komen, haast alsof ze bang zijn om stil te staan bij de mindere kanten. Als er op vervelend nieuws wordt gereageerd met geforceerde opgewektheid komt me altijd een uitspraak voor de geest uit de novelle Heft hoog de nokbalk, timmerlieden van J.D. Salinger, waarin het getroubleerde personage Seymour op een gegeven moment zegt dat hij zijn omgeving ervan verdenkt dat ze plannen smeden om hem gelukkig te maken. Daar had mijn vriendin ook last van. Die plannen worden natuurlijk met de beste intenties beraamd, alleen werken ze vaak averechts omdat ze geen ruimte laten om de boel eerst even te verwerken. Ze zijn niet gericht op het leven zoals het is, maar op hoe het zou moeten zijn.  Volgens anderen dan. Mijn vriendin wreef met haar vingertoppen over haar slapen. „Ik wou gewoon dat ze me het me eens toestonden om gewoon verdriet te hebben. Dat zou pas echt helpen.”</p>]]></description>
      <guid>https://nrc.nl/nieuws/2023/03/15/toestaan-a4159548</guid>
      <pubDate>Wed, 15 Mar 2023 05:28:46 +00:00</pubDate>
    </item>
    <item>
      <title><![CDATA[Geen idee]]></title>
      <description><![CDATA[<p>Om erachter te komen wat ik moet gaan stemmen voor de waterschapsverkiezingen, zocht ik mijn toevlucht tot een kieswijzer. Er waren voor de hand liggende kwesties over extra waterschapsbelastingen voor bedrijven en of je het belangrijk vindt dat al het oppervlaktewater schoon genoeg is om in te zwemmen, maar het werd ingewikkelder toen de online verkiezingsquiz wilde weten of burgerinitiatieven direct op de agenda moesten bij de waterschappen. Oei, dacht ik. Zo’n initiatief komt soms ook door druk van het bedrijfsleven, burgerinitiatieven zijn soms verkapte bedrijfsinitiatieven. Vertwijfeld besloot ik om hier maar even neutraal in te blijven. Daarna volgden vragen over wat ik de gewenste hoogte van het waterpeil vond en toen ik naar mijn mening over verzilting werd gevraagd, klapte ik duizelig mijn laptop dicht. Er was zoveel waar ik niet het fijne van wist, maar waar ik wel een standpunt over moest hebben om een weloverwogen stem uit te kunnen brengen. Wat ook niet hielp was dat ik onlangs een boer sprak over de gevolgen van klimaatverandering voor zijn bedrijf. „De weersextremen zijn vreselijk”, mompelde hij. „Als je land doorweekt is wil je al dat water zo snel mogelijk afvoeren, anders gaat de boel rotten. Maar als het een maand later opeens wekenlang boven de 30 graden is, dan heb je dat water weer nodig. Waar sla je het in de tussentijd op? Waar haal je het geld en de ruimte vandaan? Beregenen is op termijn ook geen doen. Als ik te veel water gebruik, daalt het grondwaterpeil waardoor de boel op termijn alleen maar nog meer verdroogt.” Gelukkig vonden de waterschappen voor zijn afvoer en bevloeiing een oplossing. „Voorlopig gaat het”, zei hij. „Maar wat als er nog langere droogtes komen, of nog heviger neerslag? Ieder jaar houden we vanaf het inzaaien tot aan het oogsten ons hart vast. We krijgen de kriebels als we het weerbericht alleen al aanzetten. Bang voor weken regen, bang voor elke hittegolf. Ik ben inmiddels gestopt met het volgen van veertiendaagse weersvoorspellingen, ik kon er niet meer van slapen.” Ik voelde zijn machteloosheid en wanhoop. Hij gaat gebukt onder weersextremen die zijn ontstaan doordat bestuurders decennialang alle waarschuwingen voor klimaatopwarming in de wind sloegen. Kleine boeren zoals hij krijgen de rekening gepresenteerd voor andermans wanbeleid. Als ik dan van zo’n kieswijzer de vraag krijg of alleen de agrarische sector alle kosten moet dragen van het waterschap voor landbouw, of je hun het besproeien van hun land moet verbieden tijdens droogte, tja, dan weet ik het zelf ook niet meer. Laat staan of stemmen voor de waterschappen überhaupt nog ergens op slaat.</p>]]></description>
      <guid>https://nrc.nl/nieuws/2023/03/14/geen-idee-a4159328</guid>
      <pubDate>Tue, 14 Mar 2023 05:28:46 +00:00</pubDate>
    </item>
    <item>
      <title><![CDATA[Een kans]]></title>
      <description><![CDATA[<p>In een boekhandel in Manhattan rekende ik gisteren een paar kilo Audre Lorde en Philip Larkin af. De verkoper, een man van een jaar of vijftig, prees me om mijn keuze. Toen hij hoorde dat ik uit Nederland kwam moest hij lachen. Hij was er eind jaren 90 geweest.  „Jullie zijn zo liberaal”, giechelde hij. „Je hoeft in Holland de tv maar aan te zetten en hup, allemaal blote mensen!”  „Nou ja,”  zei ik, „de huidige televisie is tegenwoordig echt geen nudistencamping meer hoor, er is toch wel weer sprake van censuur.” Hij tikte op mijn berg aankopen.  „Bij jullie worden er tenminste geen boeken op een verboden lijst gezet. Hier is in een aantal staten het werk van Toni Morrison, Khaled Hosseini en Margaret Atwood in de ban gedaan.”  Ik antwoordde hem dat er in Nederland, bij mijn weten dan, nog geen boeken waren gecanceld, maar al wel auteurs, wat even verontrustend is.  „Het is frustrerend, want je kunt er zo weinig tegen doen”, begon ik. „Er geldt tegenwoordig meer dan ooit het recht van de luidste.”  „Sinds 1982 hebben we in Amerika de zogeheten Banned Books Week”, vertelde de verkoper, „als reactie op al die boeken die op scholen niet meer mogen. In die week zijn er hele leesclubs en lezingen die extra aandacht besteden aan wat de goegemeente ongepaste lectuur vindt.” Wat een geweldig idee. Sowieso zit er één zonzijde aan boeken verbieden, want je creëert met een verbod de verleiding om ze er juist wél bij te pakken. Toen op mijn overdreven christelijke basisschool de hoofdmeester riep dat we allemaal de Bijbel moesten lezen maar níét het Hooglied en de Openbaring van Johannes (aka de porno- en de griezelafdeling van het Boek), kenden we die delen de week erna meteen uit het hoofd.   Even was ik heel enthousiast over het idee om een Anti-Literatuurweek in te stellen, waarin je dus geen Boekenweekgeschenk maar een Boekenweekverbod hebt, waarbij je elk jaar oproept om een andere auteur vooral niet tot je te nemen omdat zijn of werk vooral Heel Erg Gevaarlijk is, voor, nou ja, Het Leven. Richt de Collectieve Ontmoediging van het Nederlandse Boek op, dát krijgt mensen pas aan het lezen!   En toen daalde het treurige besef in dat de huidige leescultuur zo onder druk staat dat dit soort laatste strohalmen me even echt een goed idee leken.  Ik sjokte de winkel uit, bergen boeken achterlatend in een wereld waar mensen het geschrevene eerder als een vijand zien dan als een vriend.  Als een bedreiging, in plaats van een kans.</p>]]></description>
      <guid>https://nrc.nl/nieuws/2023/03/09/een-kans-a4158986</guid>
      <pubDate>Thu, 9 Mar 2023 05:28:46 +00:00</pubDate>
    </item>
  </channel>
</rss>
