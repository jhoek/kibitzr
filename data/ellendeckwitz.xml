<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Balletje]]></title>
      <description><![CDATA[<p>Een tijdje terug ging ik met bevriende schrijfster M. even op minivakantie, weg van de sleur en de stad, ervan overtuigd dat we op het platteland stevig konden doorwerken aan onze nieuwe boeken. Uiteindelijk werd het vooral keten op de hotelkamer, maar goed, op het schrijven na verliep alles werkelijk vlekkeloos, tot ik het bericht kreeg.             Een goede vriend appte dat er iets bij hem was gevonden. Hij zou twee dagen later al worden geopereerd, ze waren er vroeg bij. Zijn familie en vriendin waren al onderweg. Hij wilde me toch even op de hoogte brengen, ik hoefde me volgens hem verder geen zorgen te maken maar helaas voor iedereen bezit ik een stralend talent voor doemdenken, waardoor er meteen allerlei rampscenario’s door mijn hoofd flitsten.  M. zag me verschrompelen als een naaktslak in een emmer strooizout. „Moment”, zei ze, en rende de dichtstbijzijnde kwaliteitsdrogist in, terwijl ik probeerde om de onrust weg te googelen en met elk overlevingspercentage dat ik tegenkwam alleen nog maar paniekeriger werd. „Vang!”, riep M. vanuit het niets. Ik keek om en ving, verwachtte een literfles valeriaan maar het bleek een Ajax-bruisbal te zijn. Ik keek haar verrast aan. „Het was het meest balvormige dat ze hadden”, zei M blij. „Nou, hup, gooi terug!”              Zo liepen we al overgooiend door de straat. Het bloed dat eerder allerlei zinloze gedachten had gevoed, stroomde nu naar handen en pezen en langzamerhand werd ik wat rustiger. Het was het beste wat M. had kunnen doen. Zeggen dat het wel goed zou komen zou ik betutteling hebben gevonden, maar meegaan in mijn emoties had me alleen maar nog onrustiger gemaakt. Het gooien en vangen veranderde niets aan de feiten maar zorgde er tenminste wel voor dat mijn hoofd niet langer tussen diverse griezelige ficties heen en weer schoot. We gooiden steeds harder waardoor we op een zeker moment als labradors achter de afleiding aan renden. Onze longen brandden, een blos gloeiend op de wangen, zweetadertjes vertakten zich langs de slapen en beiden waren we bevangen door een vreugde die onterecht was en bruikbaar. Soms kun je niets anders doen, dacht ik, dan ervoor zorgen dat je zo min mogelijk last van hebt van het feit dat je niets kunt doen. Met steeds grotere kracht smeet ik de bal terug, M. schoot er lachend achteraan terwijl cellen zich deelden en de seconden weglekten. Ik stoof door de straten, mijn hart galoppeerde in mijn borst, met lege handen klauwde ik naar de hemel.</p>]]></description>
      <guid>https://nrc.nl/nieuws/2023/07/25/balletje-a4170443</guid>
      <pubDate>Tue, 25 Jul 2023 05:28:46 +00:00</pubDate>
    </item>
    <item>
      <title><![CDATA[Lekker bezig]]></title>
      <description><![CDATA[<p>Vanmiddag besloot ik om mijn washok uit te ruimen. De afgelopen maanden was het door drukte een dumpplek geworden voor onder andere kartonnen verpakkingen, statiegeldflessen, kleding, ingeblikte groentes en relatiegeschenken. Ik kon daar eigenlijk prima mee leven, wurmde me als ik de was wilde doen gewoon langs afgedankt meubilair, winterjassen, reservestrijkplanken, badmintonrackets, de Madocke en dozen vol cd’s maar op een zeker moment begon ik bij bezoek te vrezen dat ze per ongeluk de deur zouden opentrekken en dan bedolven werden door een lawine aan oude kranten, wasgoed en kabels van apparaten die niet meer werkten. De uitgraafwerkzaamheden zouden dagen duren en dan was het nog maar de vraag of ze levend onder het puin vandaan zouden komen. Dus toog ik het hok in, uiteraard met zaklamp want het verstofte peertje dat de boel nog van een beetje licht kon voorzien, had al maanden geleden de geest gegeven. Eerst uitruimen, dacht ik, en begon overzichtelijke stapels in mijn gang te maken, vond dingen waarvan ik allang was vergeten dat ze ook bij mij hoorden, zoals een boogschiettrofee, een betaalverzoek van DUO en een jurk die me drie kledingmaten geleden fantastisch stond. Terwijl buiten de zon straalde, ploeterde ik voort door een schemerwereld. De ruimte leek met alles wat ik weghaalde te groeien, ik wist niet dat ik zoveel plek had, leek steeds minder huur per vierkante meter te betalen. Terwijl ik de tweede kapotte stofzuiger naar buiten sleepte, dacht ik aan een kennis die altijd roept dat opruimen zo goed voor de geest is. Voor mij is het meer een teken dat het al goed gaat met die geest. Dan heb ik pas de puf om de minder zichtbare plekken van mijn huis te kuisen, zodat er ook onder banken, bedden of achter in kastjes eindelijk geen chaos meer schuilgaat. Zo kroop ik verder door de ruimte terwijl achter mij de gang vrolijk dichtslibde. Dat laatste was niet erg, want achter ons slibt alles op een zeker moment vroeg of laat toch wel weer dicht. Het gaat erom dat je dénkt dat je vooruitgaat en zo kleine momenten van overzicht boekt. Zo blijf je de boel keer op keer verplaatsen, zowel binnen als buiten je hoofd, op zo’n willekeurige en zonnige woensdagmiddag in het universum, het gezicht glimmend en grauw van zweet en vuil. Hardnekkig gelovend dat je lekker bezig bent, daar onder het kapotte licht, in het compleet verstofte donker.</p>]]></description>
      <guid>https://nrc.nl/nieuws/2023/07/20/lekker-bezig-a4170132</guid>
      <pubDate>Thu, 20 Jul 2023 05:28:46 +00:00</pubDate>
    </item>
    <item>
      <title><![CDATA[Het is makkelijk wegkijken van hen die je niet ziet]]></title>
      <description><![CDATA[<p>Afgelopen donderdag ging ik met mijn geliefde naar de nieuwe Mission Impossible.  „Even niet aan het gedoe in Den Haag denken”, zei ik tegen hem, waardoor ik de hele avond aan het gedoe in Den Haag dacht. Wat ook niet hielp, was dat de film bijzonder politiek bleek. In het begin ontmoet geheim agent Ethan Hunt (Tom Cruise) een koerier. Om zeker te weten dat hij te vertrouwen is vraagt de koerier hem wat de eed is van hun veiligheidsdienst.   „We leven en sterven in de schaduwen”, antwoordt Hunt, „voor hen die dicht bij ons staan, én voor hen die we nooit ontmoeten.”  Dat laatste trof me enorm. Een van de lastigste taken van een politicus is dat je de meerderheid van de mensen die je leidt, nooit zal tegenkomen. Dat vergt nogal wat van zowel je verbeelding als van je geweten. Het is immers makkelijk om je niet te bekommeren om wie je toch niet ziet, laat staan om degenen die  nooit verhaal kunnen komen halen. Afgelopen week was er veel lof voor Ruttes tomeloze inzet, en van alle kanten werd hij geprezen om zijn benaderbaarheid: iedereen die hem ontmoette, leek wel zijn nummer te krijgen. Rutte toonde hoe belangrijk goede verstandhoudingen zijn voor je levensduur als bewindspersoon en ik geloof dat hij zich de problemen van hen die bij hem aanklopten best aantrok. Het is echter onmogelijk om het hele land te ontmoeten. Tegenover de relatief kleine groep burgers die persoonlijk contact met hem had stonden miljoenen anoniemen die aan hun lot werden overgelaten door hem en zijn coalitiegenoten. Zorgmedewerkers, scholieren, studenten, woningzoekenden, ouderen, zieken, migranten, detailhandelaren, Groningers en toeslagenouders waren roependen in de woestijn. Het is makkelijk wegkijken van hen die je niet ziet. Het is immers makkelijk om je niet te bekommeren om wie je toch niet ziet  Als politicus moet je kunnen omgaan met de onzichtbaarheid van hele bevolkingsgroepen die de middelen, podia en contacten missen – tenzij er vanuit media of overheid opeens aan de bel wordt getrokken zoals bij het Toeslagenschandaal of de gaswinning – om hun noodkreet aan je over te brengen. Ondertussen zag ik geheim agent Hunt van kliffen en gebouwen springen om de vrijheid en veiligheid van onbekenden te kunnen waarborgen. Het is te hopen dat de nieuwe garde die op het pluche plaatsneemt, het vermogen heeft om ook te zorgen voor hen die geen deel uitmaken van de eigen omgeving of bubbel. Dat ze het inlevingsvermogen hebben om de anoniemen voor zich te blijven zien. Genoeg fantasie om met beide benen in de werkelijkheid te staan.</p>]]></description>
      <guid>https://nrc.nl/nieuws/2023/07/17/het-is-makkelijk-wegkijken-van-hen-die-je-niet-ziet-a4169961</guid>
      <pubDate>Mon, 17 Jul 2023 05:28:46 +00:00</pubDate>
    </item>
    <item>
      <title><![CDATA[Laten we een voorbeeld nemen aan Couperus]]></title>
      <description><![CDATA[<p>Vanochtend zette ik de telefoon aan en had 371 nieuwe berichten op WhatsApp. Ik vreesde voor een dijkdoorbraak of een aanslag maar het betrof een ontspoorde discussie in de familie-app, over de politieke toekomst van het land, die tot diep in de nacht was doorgegaan. Mijn blik dwaalde langs argumenten, memes en uiteindelijk daverende ruzies tussen de linker- en rechterkant van de familie, waar fans van Van Haga tussen zitten en oud-leden van de CPN maar ook aanhangers van de coalitiepartijen, bewonderaars van Esther Ouwehand, Bij1 en Denk. Zo’n verscheidenheid had in theorie interessante gesprekken kunnen opleveren, maar leidde in de praktijk alleen maar tot gekift. Na een bericht of twintig escaleerde de boel en sprak men de ander niet meer aan op diens opvattingen maar op toon, letterlijkheden of spelfouten. Overreden had plaatsgemaakt voor overtroeven, het ging niet meer om redelijkheid maar om winnen. Alle stelligheid maakte me somber. Ze konden er blijkbaar nog steeds niet aan dat de wereld van onzekerheden en chaos aan elkaar hangt, dat goed en kwaad geen absolute eenheden zijn en dat elke mening slechts een voorlopige is, simpelweg omdat je het nooit helemaal kan weten. Zondag is het honderd jaar geleden dat Louis Couperus overleed. Hij geloofde dat het bestaan fundamenteel onkenbaar is, waardoor het vastklampen aan een standpunt zinloos is, want je kan die slechts op aannames baseren. Desondanks (of misschien wel juist daardoor) was Couperus enorm gefascineerd door mensen die het allemaal wél meenden te weten. Meerdere personages zijn stellig op het starre af, zoals de rationele Otto van Oudijck in De Stille Kracht, onvermurwbare zus Betty uit Eline Vere of de extreem gelovige tantes Therese en Stefanie uit Van Oude Menschen maar, en dat is het mooie, nergens velt de auteur een expliciet oordeel. In een brief schreef hij: ‘Zet niet tussen je zelf en een ander de fopspiegels van sympathie of antipathie!’ Het gaat erom dat je een manier van samenleven vindt, een beetje ademruimte in een wereld die zich nooit helemaal kan laten kennen en beheersen. Wat daarbij helpt, is inzien dat de ander meer is dan diens mening en net als jij gewoon een mens, tastend in het duister. Ik keek nog eens naar de familie-app waarin de discussies alweer waren opgelaaid. Ik zag geen woorden meer, maar slechts gespartel in het eigen gelijk. We zouden zachter met elkaar moeten omgaan, dacht ik. We zouden anno 2023 een voorbeeld aan Couperus mogen nemen.</p>]]></description>
      <guid>https://nrc.nl/nieuws/2023/07/12/laten-we-een-voorbeeld-nemen-aan-couperus-a4169620</guid>
      <pubDate>Wed, 12 Jul 2023 05:28:47 +00:00</pubDate>
    </item>
    <item>
      <title><![CDATA[Vervelen]]></title>
      <description><![CDATA[<p>Zondagmiddag zat ik met de oudste zoon van mijn zus op de kade en hadden we het over de val van het kabinet. „Ik kan me geen andere premier dan Rutte herinneren”, zei hij. „Het zou een ramp zijn als die man nog een termijn blijft, maar ja, het zal hem waarschijnlijk wel weer lukken. Hij is nog genoeg zetels waard.” Hij zuchtte. Mijn leerlingen, mijn studenten, allen hadden zich bij Rutte neergelegd als bij een chronische ziekte. Je moest er maar mee zien te leren leven. En zo ging mijn neef vorig jaar vrijwilligen bij een steunpunt voor jonge mensen die geen woning kunnen vinden, en maakt zijn jongere broer schoon bij oudere familieleden die geen thuiszorg kunnen krijgen. Voor wie nu denkt dat dit fanatieke deugers zijn: ze zijn niet idealistisch en ook niet naïef. Ze doen het simpelweg om zich niet helemaal machteloos te voelen.   Mijn neef gooide steentjes in het water, de ene keer zag je een kleine rimpeling, dan weer een grote, maar de boel was tenminste in beweging. Hij vertelde over de economisch daklozen die hij tegenkomt, mensen met een baan of studie maar geen huis. Sommigen zijn amper ouder dan hij.  „Je zou toch zeggen dat toen wij werden geboren men er ook even bij stilstond dat wij twintig jaar later ergens zouden kunnen wonen. Maar goed, misschien was de overheid niet meer tot zulk langetermijndenken in staat.”  Hij klonk verontrustend neutraal.  Toen maandagochtend bekend werd dat Rutte opstapt, explodeerde de familie-app. Wat me opviel was het enorme enthousiasme onder de oudere leden, en de gelatenheid onder de jongere. „Je weet niet wat je ervoor terugkrijgt”, schreef mijn achternicht R (24).  „Rutte heeft een politieke cultuur geschapen waar de gemiddelde Nederlander al niets aan heeft, laat staan de jeugd. Het is wachten op de volgende leugenaar”, zei mijn neef toen ik hem erover belde.   „Je gaat dus door met vrijwilligen bij je woningsteunpunt?”  „Zeker. De boel moet blijven draaien. Ik heb de hoop allang opgegeven dat de politiek ooit nog iets voor mij zal doen. We moeten zelf aan de slag. Beter een autarkie dan afhankelijk van die club in Den Haag.”  „Je lijkt niet eens defaitistisch.”  „Ach nou ja, elke nieuwe generatie ruimt toch de bende van de vorige op? Is het ooit anders geweest?” zei hij mild.  „Jullie zitten wel met enorme puinhopen opgezadeld.”  Even klonk er ruis aan de andere kant van de lijn waardoor ik dacht dat hij had opgehangen, maar toen zei hij: „Straks zouden we ons nog gaan vervelen, hier aan de andere kant van de kloof.”</p>]]></description>
      <guid>https://nrc.nl/nieuws/2023/07/11/vervelen-a4169432</guid>
      <pubDate>Tue, 11 Jul 2023 05:28:47 +00:00</pubDate>
    </item>
    <item>
      <title><![CDATA[Het missen van mijn hartsvriend ging over in rouw]]></title>
      <description><![CDATA[<p>Tegenwoordig beginnen excuses niet meer met een telefoontje, bloemetje of gewoon ‘sorry’ maar met de mededeling dat iemand je volgt op Instagram. Het is soms een prille aanzet om iets weer goed te maken. Begin deze week ontdekte ik dat een hartsvriend van vroeger, ik noem hem hier maar even Mees, me volgde op het beeldkanaal. Ik volgde hem terug en hoorde niets meer tot ik enkele dagen later een bericht van hem ontving. Hij schreef dat hij het contact toch niet aankon. Ik begreep het wel, ik kon het zelf ook niet meer aan. Ooit waren we twee handen op één buik. Ik leerde hem kennen toen we zeventien waren, we gameden tot de zon weer opkwam, zetten de stad op stelten in de zomer en lazen in de winter boek na boek. Ik ontwierp zijn eerste tatoeage, hij nam me als dank mee naar mijn eerste grote concert in Amsterdam. Ik was erbij toen hij een vriendje kreeg, steunde hem toen zijn ouders daar niets van wilden weten. Tijdens onze studententijd, elk in een andere stad, bleven we hecht, maar in de loop der jaren veranderde hij. Hij verwaarloosde zijn studie, zijn leven en vrienden, hij vermagerde waar je naast zat. Aanvankelijk dacht ik dat het depressie was, schakelde zijn zussen in, regelde een psycholoog. Ik bracht eten, waakte bij hem, maar hij sloot zich steeds verder af. Uiteindelijk bleek het een drugsverslaving. Er volgde een psychose, gedwongen opname en daarna verhuisde hij naar een andere stad, waar zijn zussen een oogje in het zeil hielden. Hij verbrak het contact met al zijn vrienden. Zijn zussen zeiden dat ik hem maar even moest laten. Zo verstreek een decennium. Met hem verdween een deel van mijn jeugd. Missen ging over in rouw. Jaren later kwam ik hem tegen op straat. Hij omhelsde me en zei mat dat ik nog steeds dezelfde leek, maar het klonk niet als een compliment. Ik probeerde hem daarna te bereiken, maar hij reageerde niet. Ik herinnerde hem misschien aan een periode waar hij liever niet meer aan dacht. Opeens was er afgelopen week dat Instagrambericht. Ik bekeek zijn foto’s. Hij was veranderd, zoals het huis waarin je ooit een gelukkige tijd doorbracht verandert wanneer er andere bewoners zijn. Al scrollende ging ik langs zijn lege blik, vervlakt door medicatie en schaamte. Mees, dacht ik, terwijl ik in die ooit vertrouwde maar nu vreemde ogen keek. Mees woont hier niet meer.</p>]]></description>
      <guid>https://nrc.nl/nieuws/2023/07/05/mees-a4169025</guid>
      <pubDate>Wed, 5 Jul 2023 05:28:47 +00:00</pubDate>
    </item>
    <item>
      <title><![CDATA[Gewoon uitzitten]]></title>
      <description><![CDATA[<p>Afgelopen week keerde ik terug uit Frankrijk en meteen zat de agenda propvol want de halve familie bleek geslaagd voor de middelbare school, en zo ging ik dus van barbecue naar barbecue. Het grootste eindexamenfeest was dat van mijn achternichtje L., die nachtenlang wakker had gelegen vanwege het enorm hoge cijfer dat ze voor wiskunde moest halen om te slagen. Haar berekening bleek echter niet te kloppen waardoor ze tegen alle verwachting in toch haar diploma haalde. Euforisch sprong ze in het rond terwijl haar ouders het ene glas rosé met het andere wegspoelden en tussendoor riepen dat ze nooit aan haar hadden getwijfeld. Ondertussen grilde ik tofu met L.’s oudere broer. Die slaagde indertijd met vlag en wimpel, was net summa cum laude afgestudeerd en zou in september beginnen met zijn promotie-onderzoek. „Dus jij gaat het er deze zomer nog even lekker van nemen?” vroeg ik hem. „Ik probeer het er altijd van te nemen”, zei hij. „Daar heb ik de zomer niet voor nodig. Sterker nog, in de zomer is het vaak moeilijker om het ervan te nemen dan in de rest van het jaar.” „Ik word altijd chagrijnig als er opeens moet worden genoten.” „Dat bedoel ik nog geeneens”, zei hij. „Dat genieten lukt heus wel, maar de zomers veranderen gewoon zo na je achttiende. Vroeger duurden ze eeuwen, was er weinig tot geen gedoe, alleen maar zwembaden, ijs halen, tegen een muurtje ballen en laat opblijven. Je hoefde helemaal niets, je kon je gewoon laten meevoeren. Ik mis dat soms. Die tijd is niet meer terug te halen, ook al doe je precies dezelfde dingen. Iets is verdwenen. Het probleem is echter dat je de herinneringen nog wel hebt.” „Maar dat zijn dan toch hele mooie herinneringen?” vroeg ik. „Zeker, maar ze leggen de lat ook zo hoog dat je er gewoon onderdoor kan lopen.” Dat klopte. Ook ik hoop nog steeds stiekem op zo’n zomer van vroeger, terwijl je daarvoor een onbevangenheid nodig hebt waar je als volwassene niet meer toe in staat bent. „Tegenwoordig probeer ik zomers te verdragen”, zei mijn grillgenoot. „Dan valt alles wel weer mee.” Zijn zusje dartelde langs ons heen. „Ze zal nooit meer zo blij, zorgeloos en jong zijn”, zei ik. „Dan kan ze daar de rest van haar leven aan wennen”, glimlachte hij. „Precies. Gewoon uitzitten.” De avondzon zette de lucht in een laaiend perzikroze. Prachtige zomers schemerden erdoorheen. We negeerden ze naar beste kunnen.</p>]]></description>
      <guid>https://nrc.nl/nieuws/2023/07/03/gewoon-uitzitten-a4168805</guid>
      <pubDate>Mon, 3 Jul 2023 05:28:47 +00:00</pubDate>
    </item>
    <item>
      <title><![CDATA[Moerastijd en woestijntijd]]></title>
      <description><![CDATA[<p>‘Ik ben gezwicht!” galmde oudoom Karel gisteravond via Facetime. Ik was even bang dat hij op de valreep van zijn bestaan toch weer aan het daten was geslagen (iets wat voor zowel hem als zijn dates altijd rampzalig uitpakt) maar het bleek nog veel erger. Hij had zijn achtertuin veranderd. Vroeger was het een klein groen wonder in het centrum van Amsterdam. De schuttingen bekleed met klimop en kamperfoelie, de grond bedekt met hoogpolig gras, omkranst met bloembedjes vol lavendel, stokrozen en duizendschoon. In het midden prijkte een pergola met een toupetje van blauwe regen. En dat was nu allemaal verdwenen. Er stond nog een pot met een bedroefde datura maar verder waren de schuttingen leeg, de blauwe regen weg en de aarde compleet betegeld. „Wat heb je gedaan”, hyperventileerde ik. „Nou, gewoon”, zei Karel wat nerveus. „Ik wilde wat anders, lekker makkelijk toch.” Ik staarde naar het achtertuinequivalent van een kort pittig kapsel. „En ik was het onderhoud zat”, zei hij. „Het was niet meer vol te houden. Al die regens in het voorjaar waardoor de grond wegspoelde en de wortels gingen rotten, en dan de zomers wanneer de zon als een vlammenwerper over de restanten heen ging. Je kon er gewoon niet meer tegenop sproeien.” „Maar tuinen koelen af en zijn goed voor insecten!” „Het is gebeurd”, zei hij. „En ik weet niet of je het nieuws volgt, maar we zijn dit jaar hard op weg om het droogterecord van 1976 te verpletteren. Wees blij dat ik nu tenminste water bespaar.” ‘Vroeger waren records iets om trots op te zijn”, mompelde ik. „Ja, de boel verandert”, peinsde Karel. „We hebben nu nog maar twee seizoenen: moerastijd en woestijntijd.” Een tijdje terug was op het journaal een meteorologe aan het woord over de bosbranden in Canada. Ze zei dat het lastig is om preventieve maatregelen te nemen omdat we feitelijk met een nieuw klimaat te maken hebben. Toen ik dit aan Karel vertelde haalde hij zijn schouders op. „Nou ja, we zijn er nu nog steeds. De mens is zo slim, die vindt er wel wat op.” Ik zei maar even niet dat alle data waar men vroeger op voer vanwege het compleet veranderde klimaat inmiddels in de prullenbak kunnen, waardoor we nu niet eens voorspellingen voor de komende paar jaar kunnen doen.  Buiten steeg het kwik alweer. Zonnestralen, agressief als waterstofperoxide, teisterden het Franse gras. Eronder schroeide de aarde vrolijk voort.</p>]]></description>
      <guid>https://nrc.nl/nieuws/2023/06/29/moerastijd-en-woestijntijd-a4168465</guid>
      <pubDate>Thu, 29 Jun 2023 05:28:48 +00:00</pubDate>
    </item>
    <item>
      <title><![CDATA[Eline Vere anno nu]]></title>
      <description><![CDATA[<p>De afgelopen dagen was het Fashion Week in Parijs waardoor er voor elke bezienswaardigheid zoals het Louvre of de Eiffeltoren nog meer influencers poseerden dan normaal. Ze tuitten hun Unoxworstlippen terwijl de fotografen om hen heen cirkelden als drones. ,,Al die fucking Instasterretjes”, mopperde mijn nicht toen we langs de zoveelste shoot liepen. „Wat een trieste wereld als je van narcisme je beroep kan maken.” „Nou zeg”, zei ik, „een beetje compassie. De meesten zijn nog zo jong dat ze niet beter weten. Die denken dat dit het hoogst haalbare is in het leven, laat ze toch.” Ik was even verbaasd over mijn mildheid. De afgelopen maanden heb ik me enorm gestoord aan alle selfieverslaafden die hier de straten bezetten. Misschien kwam het doordat ik onlangs Eline Vere had herlezen. Anno 2023 zou de knappe en behaagzieke Eline ongetwijfeld een TikTok-ster met miljoenen volgers zijn geweest. Couperus omschrijft haar als een jonge vrouw die haar schoonheid verzorgt „als een dierbaar juweel, dat men laat fonkelen”. Van zo iemand mag je wel verwachten dat ze hele accounts kan vullen met allerlei beautips en oneindige fotoreeksen van haar afgetrainde lijf. Geen straf voor iemand die, zoals een van de andere personages vals opmerkt, „alleen bestaat voor zichzelf”. Maar al lezende ontdek je dat Eline meer is dan dat. Ook zij heeft een geweten, en ook zij lijdt, want „haar leven was een nutteloos bestaan; zij slingerde zonder doel van den eenen dag op den anderen”. De hoogtepunten van haar dag zijn de momenten waarop ze anderen kan „medevoeren in dien cirkel van schitterende nietigheid”, maar meestal is er vooral verveling en leegte. De nietigheid schrijnt meer dan dat ze blinkt. Eline vindt alles steeds uitzichtlozer en gaat daar zo onder gebukt dat ze op een gegeven moment zelfs niet meer kan eten. Je zou kunnen zeggen dat Eline Vere anno 2023 een beter leven had gehad dan eind negentiende eeuw, omdat er nu meer kansen en mogelijkheden voor haar zouden zijn geweest. Maar toch. Terwijl ik langs al die meisjes trok, kronkelend voor de camera, begon ik daaraan te twijfelen. Eline zou onafhankelijker zijn, maar nog steeds ontevreden. Waarschijnlijk zou iemand als zij, dol op aandacht, haar geluk nog meer laten afhangen van haar uiterlijk en de mening van anderen. „Living the dream!” riep een jong meisje richting de camera. „Eerder een nachtmerrie in designerkleren”, mompelde mijn nicht. En zo slenterden we voort, langs al die pogingen om iets van het leven te maken, terwijl de lichten flitsten en de magen galmden.</p>]]></description>
      <guid>https://nrc.nl/nieuws/2023/06/26/eline-vere-anno-nu-a4168250</guid>
      <pubDate>Mon, 26 Jun 2023 05:28:48 +00:00</pubDate>
    </item>
    <item>
      <title><![CDATA[Klein interbellum]]></title>
      <description><![CDATA[<p>Dinsdag had ik met een vriendin afgesproken in het park en toen ik arriveerde, appte ze me dat ze vertraging had. Vermoeid nam ik plaats tegen een boom en pakte er maar een boek bij. Een halfuur later kwam ze eindelijk opdagen, haar mobiel voor zich uitgestoken als een korfbalmand.  „Moet je zien!” riep ze en hield me de foto voor die ze net van een afstandje had genomen. Ik zag mezelf, verdiept in het boek, terwijl zonlicht over me heen golfde. Er speelde een kleine glimlach om mijn lippen terwijl mijn haar, om geheel onduidelijke redenen, perfect in model zat.  „Je lijkt wel Belle van het Beest, die helemaal in een roman opgaat!”  „Ik lijk eerder op een stockfoto”, mompelde ik, maar was toch blij, het overkomt me zelden dat ik niet poseer en er toch goed op sta. Voor het slapen gaan pakte ik de foto er nog even bij. Ik zag er gelukkig en tevreden uit. Het bizarre is dat ik heel lang heb geprobeerd om dit plaatje te zíjn: kalm lezend in het gras, alleen met mijn gedachten, rust vindend in de letteren. Helaas is lezen voor mij zelden ontspannen: het is geweldig, maar allesbehalve vredig.  Ik kras met een BIC-pen aantekeningen in de kantlijn, ondertussen flitsen gedachten en associaties over en weer. Er is onrust omdat ik alles in één keer wil weten, er is frustratie als de tekst tegenvalt en euforie als hij geweldig is, wat ook niet echt kalmeert. Daarnaast is er een aanhoudende onvrede over de eigen haast, dat ik van mezelf niet gewoon rustig de tijd mag nemen.  Op de foto was ik eindelijk aan het lezen zoals ik altijd al had willen lezen: onverstoorbaar, bedachtzaam. In werkelijkheid was het tussen die oren natuurlijk dikke chaos: ik hield de omgeving in de gaten om te zien of mijn vriendin er nou eindelijk aan kwam en om de haverklap was ik op mijn mobiel aan het spieken of ze nog had geappt. Straks, dacht ik, was dit het dichtste dat ik ooit bij een gelukzalige leeservaring zou komen. Vanbinnen nog steeds een kolkende, ziedende bende, vanbuiten een plaatje. Of het een begin was of juist een eindstation, wist ik niet, maar wat resteerde was het besef dat ik tenminste even heel gelukkig leek. Misschien was dat wel het hoogst haalbare. Een klein interbellum, voor je jezelf weer achternazit, boos om wat je allemaal van jezelf moet zijn, woest omdat je daar nog onrustig van wordt ook.</p>]]></description>
      <guid>https://nrc.nl/nieuws/2023/06/22/klein-interbellum-a4167811</guid>
      <pubDate>Thu, 22 Jun 2023 05:28:48 +00:00</pubDate>
    </item>
  </channel>
</rss>
