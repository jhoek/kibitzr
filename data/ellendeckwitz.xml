<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[
		Alles raakt alles
	]]></title>
      <description><![CDATA[<p>Gisteren fietste ik met mijn neef Bram naar het bos maar halverwege moesten we even stoppen omdat het me niet lukte om hem bij te houden. „Poeh”, hijgde ik, „en dat terwijl ik om de dag naar de sportschool ga!” „Sorry”, zei Bram, „ ik ken mijn eigen snelheid niet.” Als we vroeger naar school reden, hoefde hij maar een fietser voor ons te zien en bam, daar ging hij al, als een windhond achter zo’n kunsthaas aan, alles om de voorligger in te halen. Daarna was hij zo op dreef dat hij ook de volgende voorligger moest passeren, met als gevolg dat ik jarenlang goeddeels in mijn eentje naar school fietste en Bram tegen het eindexamenjaar de longfunctie van Joop Zoetemelk had. We vervolgden onze weg. Hij deed echt zijn best om zich aan te passen maar na een kilometer of twee stonden we weer langs de kant omdat ik – weer – op adem moest komen. „Ik snap niet waarom je zo snel moet”, pufte ik. „Het is geen wedstrijd!” Bram staarde even peinzend naar het pad. „Ik vrees”, zei hij ten slotte, „dat het komt door elektrische fietsen.” „Jij hebt toch helemaal niet zo’n ding?” „Nee”, zuchtte hij, „maar de wegen zijn er tegenwoordig mee bezaaid, en je weet hoe ik ben. Ik kan geen fiets, elektrisch of niet, voor me dulden. Waardoor ik tegenwoordig dus nog harder ga.” We spraken af dat hij in zijn eigen tempo naar het bos zou rijden, waar ik hem over een half uurtje zou treffen om een stukje te wandelen (te voet heeft hij die inhaaldrift gelukkig niet). Hij glimlachte en stoof weg, zo snel, dat hij door de horizon leek te worden opgeslurpt. Kalm kachelde ik over het asfalt. Wat ik hem niet had verteld, was dat ik door de opkomst van de e- en fatbike juist trager ben gaan fietsen, bang als ik ben voor al die opgevoerde exemplaren in het verkeer. Zonder dat mijn neef en ik er zelf een bezaten, had de elektrische tweewieler alsnog een behoorlijke invloed op ons. Zijn conditie was erdoor verbeterd en ik belandde door mijn slakkengang niet in het ziekenhuis waardoor je niet anders kon dan concluderen dat de e-fiets onze gezondheid enorm goed had gedaan. Tevreden trapte ik door de lente, met in mijn hoofd die mooie zin van Jeroen Brouwers, dat niets bestaat, dat niet iets anders aanraakt.</p>]]></description>
      <guid>https://nrc.nl/nieuws/2024/03/28/alles-raakt-alles-a4194442</guid>
      <pubDate>Thu, 28 Mar 2024 05:30:20 +00:00</pubDate>
    </item>
    <item>
      <title><![CDATA[
		De vistoerist
	]]></title>
      <description><![CDATA[<p>Zaterdag arriveerde ik rond middernacht op Amsterdam Centraal en toen ik naar de pont slofte, schoot er opeens iets langs mijn voeten. Een wat oudere meneer riep „my hat!” en ik stoof erachteraan, zigzagde tussen de pontverlaters, alles om te voorkomen dat het ding in de golven belandde alwaar het onvindbaarder zou zijn dan Desi Bouterse. Op de valreep wist ik het hoedje te vangen en als een trotse labrador bracht ik het hoofddeksel terug bij zijn eigenaar. „Thank you”, zei de oudere meneer. Hij vertelde dat hij nachtvisser was en wees naar de kaderand waarop twee majestueuze hengels balanceerden. „En waar vist u naar?”, vroeg ik. „Snoekbaars”, zei de man, „Ik ben er speciaal een weekendje voor naar Nederland gekomen.” Enthousiast vertelde hij dat Amsterdam de allerbeste plek ter wereld is om snoekbaars te vangen, en terwijl ik nadacht over de carbon footprint van een vis vertelde hij verder, hoeveel er wel niet in het IJ zaten, wat de beste plekken waren om neer te strijken en wat de langste was die hij ooit te pakken had gekregen. „Waarom bent u juist zo dol op snoekbaars?”, vroeg ik na een tijdje. „Ach,” zei hij, en zijn ogen werden een beetje vochtig, „het is zo’n heerlijk beest. Een chagrijn van jewelste, met lichtgevoelige ogen als een kat en haast even ongrijpbaar. Je moet echt vechten om hem binnen te halen.” Enkele andere vistoeristen kwamen erbij staan en vertelden vriendelijk over hun passie. Ze gaven geduldig antwoord op al mijn domme vragen en ik kon alleen maar denken dat ik meer van dit soort toeristen wilde, ze waren zoveel leuker dan die Britse of Spaanse jongeren die alleen maar naar Amsterdam kwamen om in de gracht te kotsen. „Vissen maakt nederig”, zei een man die uit Glasgow kwam. „Je moet je hoofd erbij houden, het goede aas hebben, de perfecte lijndikte, een geschikte reel. Per soort heb je weer ander materiaal nodig, je kan je nergens makkelijk vanaf maken. Ik zit zelf in de pr en daar kan je jezelf altijd wel weer onder de dingen uit lullen, maar dat is onmogelijk in de hengelsport. Je móét weten waar je mee bezig bent, anders bereik je niks.” „Ik begon met vissen na een burn-out”, vertelde de man van het hoedje, „en ontdekte gaandeweg dat het eigenlijk naar jezelf kijken is. Hoe langer ik naar de dobber staar, hoe helderder ik voor me zie wie ik ben, wie ik wil zijn, wat ik nou echt van de dingen vind.” Met zijn oude, pezige vingers maakte hij weer wat dood aas vast aan de haak. „Je werpt niet alleen een lijn uit naar het water.”</p>]]></description>
      <guid>https://nrc.nl/nieuws/2024/03/26/de-vistoerist-a4194180</guid>
      <pubDate>Tue, 26 Mar 2024 05:30:20 +00:00</pubDate>
    </item>
    <item>
      <title><![CDATA[
		Gelukkig is de Boekenweek bijna klaar
	]]></title>
      <description><![CDATA[<p>De 89ste Boekenweek is op het moment van schrijven bijna ten einde en gelukkig maar, want inmiddels vallen de literatoren bij bosjes neer. „Zo druk”, klaagde een bevriend auteur gistermiddag. „En dan is het ook nog eens heerlijk weer. Ik wil helemaal niet voordragen, ik wil gewoon in het zonnetje zitten!” Ik zei maar even niet dat dichters een moord zouden doen voor heerlijk weer tijdens hún week, die altijd plaatsvindt in de winter waardoor je óf verkleumd óf doorweekt bij je gig aankomt (alwaar het publiek uit drie mensen en een bloedverwant bestaat). Er is eigenlijk maar één schrijver die ik echt zie opbloeien tijdens zo’n literaire feestweek: Adriaan van Dis. Onverwoestbaar galoppeert hij van bibliotheek naar theater en van school naar leesclub. Opeens kan hij weer lopen zonder stok, opeens is zijn natuurlijke haarkleur weer terug. „Heerlijk, al die optredens”, glunderde hij toen we afgelopen vrijdag indronken. „Meen je dat?” „Ja joh! Eindelijk aandachtige toehoorders! Ik denk weleens dat ik schrijver ben geworden omdat er thuis niemand naar me luisterde. Ik móést er wel een show van maken, mijn verhalen aandikken en er hele toneelstukken van maken, omdat ze me anders niet zouden opmerken. Als je dat van kindsbeen af aan doet, nou, dan word je op een gegeven moment wel romancier. ‘Is dat niet tragisch?” „Ben je gek, het werkt toch?” Dat zeker. Ik zie het ook bij enkele schrijvers van wie ik weet dat ze vroeger werden gepest. Hun werken zijn vuurwerkexplosies van stijl, lef en fantasie. Als ze aan het woord zijn lijkt het alsof je naar een conference luistert, en toch kan ik me niet aan de indruk onttrekken dat hun meestervertellerschap ontstond vanwege een periode waarin alles wat ze zeiden tegen hen kon worden gebruikt, of waarin ze botweg werden genegeerd. Vrijdagavond begaf ik me met een van hen richting het zaalprogramma van het Boekenbal. „Ben ik niet overdressed”, vroeg ze terwijl ze haar hoepelrok herschikte. Ik verzekerde haar van niet, maar ze bleef rusteloos om zich heen kijken. Over alles was nagedacht: haar kleding, haar houding, de vragen die ze stelde, alles om anderen maar niet op het idee te brengen om haar te zien als een zwakke schakel. Samen liepen we naar binnen. Iedereen glimlachte en was vriendelijk, alsof we geen deel uitmaakten van de gevaarlijkste diersoort op aarde. Conversaties flitsten als steekwapens, woorden buitelden over het schavot van de theaterzaal.</p>]]></description>
      <guid>https://nrc.nl/nieuws/2024/03/21/gelukkig-is-de-boekenweek-bijna-klaar-a4193686</guid>
      <pubDate>Thu, 21 Mar 2024 05:30:20 +00:00</pubDate>
    </item>
    <item>
      <title><![CDATA[
		Valcursus
	]]></title>
      <description><![CDATA[<p>Een tijdje terug was mijn moeder jarig en toen ik haar vroeg wat ze van mijn vader (87) had gekregen, antwoordde ze dat hij eindelijk op cursus ging. „Wat voor cursus”, mompelde ik, want hoewel mijn verwekker vindt dat hij volmaakt is, zijn er nog wel wat verbeterpunten, zeker op het vlak van humor en articulatie. „Hij gaat op valpreventie!”, juichte mijn moeder en ik juichte meteen mee want de afgelopen jaren hebben we hem regelmatig moeten oprapen. Sinds zijn tachtigste heeft hij minder gevoel in zijn benen, waardoor hij om de haverklap omkukelt. Ooit dachten we dat hij aan zijn einde zou komen door kanker (inmiddels stabiel) of zijn aneurysma (inmiddels stabiel), maar de laatste tijd werden we steeds banger voor de zwaartekracht. Van de zomer vonden we hem meermaals in de tuin, spartelend naast de knotwilg, een onhandige kever in het ochtendlicht. Na een paar foto’s te hebben genomen hielpen we hem overeind, zo zijn we dan ook wel weer, maar op een gegeven moment word je daar ook wel een beetje moe van. Gelukkig was er nu die cursus. „Het zal gewoon heel veel onrust schelen”, straalde mijn moeder. Haar conditie was er sinds mijn vaders aftakeling flink op vooruitgegaan. Ze was veel meer in de benen omdat ze taakjes van hem overnam en het dagelijkse optillen van haar wederhelft bleek een soort fitness. Ze was slanker, haar schouders en benen gestroomlijnd en op haar wangen gloeide de fanatieke blos die je doorgaans alleen bij mensen met münchhausen-by-proxy ziet. Zelf was mijn vader om andere redenen blij met zijn cursus. „Jaarlijks kosten al die vallende bejaarden de samenleving miljarden” zei hij. „Nou, dan draag ik graag mijn steentje bij. Misschien verlagen ze dan ooit nog wel de belastingen.” Gistermiddag ging ik even langs en vertelde hij honderduit over zijn eerste les: hoe hij moest lopen op matten met speciale sensors zodat hij zijn wandelgang kon verbeteren en hoe een judoka (‘een échte!’) hem tips had gegeven om zijn evenwicht te bewaren. „Kijk”, zei hij, terwijl hij voorzichtig van zijn stoel opstond. „Je moet dus gewoon eerst je balans vinden als je overeind komt en dán pas gaan lopen!” Fier schreed hij door de achtertuin, de handen netjes voor zijn borst gevouwen zodat hij bij een onverhoedse slippartij de val meteen kon breken. „Zie mij ziekenhuisbedden vrijhouden voor mensen die ze écht nodig hebben”, humde hij trots. „Zie mij de overheid geld besparen. Ik weet eindelijk hoe ik onderuit moet gaan zonder dat iemand er nog last van heeft!” Daar liep hij langs de krokusbedden, met elke stap de wereld reddend.</p>]]></description>
      <guid>https://nrc.nl/nieuws/2024/03/19/valcursus-a4193417</guid>
      <pubDate>Tue, 19 Mar 2024 05:30:21 +00:00</pubDate>
    </item>
    <item>
      <title><![CDATA[
		Houd het even voor je
	]]></title>
      <description><![CDATA[<p>Zaterdag begint de zoveelste Boekenweek en omdat het thema dit keer ‘Bij ons in de familie’ is, vroeg mijn oudoom Karel me om hem wat toepasselijke romans te brengen. Terwijl ik door mijn boekenkast ging, besefte ik niet alleen dat familie in veel werken een hoofdrol heeft, maar ook dat het meestal een bron van verdriet of ellende vormt. In de Bijbel is de broer nog niet uitgevonden of hup, de één slaat de ander alweer dood. In de Griekse mythologie zijn er badkuipen, bijlen en moeders, in de Arthurepiek leidt incest met een halfzus tot een sociopaat en echt veel beter wordt het in de eeuwen daarna ook niet, van Hamlet tot Karakter, van het oeuvre van George R. R. Martin tot De avond is ongemak. „Hier”, mompelde ik tegen Karel toen ik een goedgevulde tas in zijn woonkamer plempte. „Leesvoer, maar het stemt niet echt vrolijk. In zo’n beetje al deze werken is de famillie meer een privéhel dan een warm bad.” „Geweldig”, jubelde hij. „Als ik ergens niet tegen kan zijn het wel van die verhalen waarin gezinsgeluk wordt geëtaleerd. Eigenlijk kan ik überhaupt niet tegen gelukkige gezinnen!” „Waarom niet?” „Omdat ze je confronteren met de tekortkomingen van je eigen clan.” „Daar kunnen die gelukkige gezinnen toch niets aan doen.” ‘Nee, maar ze kunnen toch ook proberen om het een beetje voor zich te houden. Net zoals met een verliefd setje dat op straat dat niet van elkaar af kan blijven. Je bezorgt andere mensen overlast als je zo te koop loopt met je geluk.” Druk snuffelde hij verder. „Of wacht”, zei hij terwijl hij The Grapes of Wrath apart legde. „Dat is een verkeerde vergelijking, bij zo’n klef stelletje kan je nog denken van, nou ja, misschien ligt het voor mij nog in het verschiet. Bij heel veel jaloersmakende dingen is er vaak nog de – doorgaans vergeefse – hoop dat het jou ooit ook nog zal overkomen: die grote liefde, het winnen van de loterij, een huis dat niet lekt en ga zo maar door. Maar je jeugd kan je niet overdoen. Als je bij een stel idioten ter wereld komt, nou, dan zit je daar maar mooi mee. En daarom moeten alle gelukkige gezinnen dimmen.” „Gelukkig hebben we de verhalen nog”, mompelde ik. „Ja, ook zodat we weten dat het altijd nog erger kan”, zei Karel, „waardoor de onze weer helemaal meevalt.” Opgewekt ging hij verder met uitpakken, legde de ene na de andere getuigenis van pech in het kalm wegebbende avondlicht.</p>]]></description>
      <guid>https://nrc.nl/nieuws/2024/03/13/houd-het-even-voor-je-a4192977</guid>
      <pubDate>Wed, 13 Mar 2024 05:30:21 +00:00</pubDate>
    </item>
    <item>
      <title><![CDATA[
		Polderblindheid
	]]></title>
      <description><![CDATA[<p>Er zijn woorden waarvan je liever niet meteen de betekenis wil weten, gewoon omdat het raden ernaar zo leuk is. Laatst hoorde ik een vriend zeggen dat hij af en toe last heeft van polderblindheid, en bam, de mogelijkheden buitelden al over elkaar heen: was polderblindheid iets waar piloten last van hadden als ze over Nederland vlogen en tussen alle kavels niet meer de landingsbaan zagen? Of betrof het koeien die het onderscheid tussen wei en sloot niet meer opmerkten? Uiteindelijk besloot ik dat polderblindheid op politici sloeg die het nut van polderen niet meer inzagen. „Leuk geprobeerd”, grinnikte de vriend in kwestie, „maar polderblindheid is gewoon een vorm van tunnelvisie in het verkeer. Als je te lang door een eentonig landschap rijdt, kan je in slaap vallen, wat niet al te best is voor je overlevingskansen.” „Ah, dus polderblindheid betreft blindheid veroorzaakt door letterlijke polders.” „Of door een omgeving die even monotoon is.” „Jammer dat het geen politieke term is”, zei ik. „Hij leek me nu net zo toepasselijk.” „Nou ja, je kan zo langzamerhand wel stellen dat er in Den Haag op zijn minst sprake is van poldermoeheid. Het compromis is de afgelopen kabinetten behoorlijk aan inflatie onderhevig geraakt, beloftes en regeerakkoorden zijn meer tijdelijk dan heilig enzo. Soms lijkt alsof het compromismodel vervangen is door een conflictvermijdingsmodel.” ‘Volgens mij zijn ze niet bang om het conflict aan te gaan hoor.” „Met elkaar ja, maar niet met de mensen die op hen moeten stemmen. Er wordt voor gewaakt om ook maar de minste wrijving te veroorzaken met de eigen achterban. Alles om maar geen aanhang te verliezen, alles om maar niet te zakken in de peilingen die ook buiten verkiezingstijd worden bijgehouden. En dus worden er zaken in de koelkast gezet, maar nergens knopen doorgehakt.” Ah, dàt soort conflictvermijding. „Daarom”, vervolgde hij, „zit die hele kloteformatie ook muurvast. Ze durven geen keuzes meer te maken. „En is de poot stijf houden een vorm van heroïek geworden?” „Ja, er zit tegenwoordig een soort adeldom in starheid”, zuchtte hij. „En dat terwijl dit land ooit uitblonk in elkaar tegemoetkomen. Dat is met de huidige formerende clubs allang niet meer zo. Ze kunnen met die Putters in politiek revalidatiecentrum De Zwaluwenberg gaan zitten tot ze een ons wegen maar ik zie het niet meer gebeuren, simpelweg omdat het einddoel niet meer besturen is.” „En wat is het einddoel dan wel?” „De volgende verkiezingen”, zei hij. „Wat dacht jij dan?”</p>]]></description>
      <guid>https://nrc.nl/nieuws/2024/03/11/polderblindheid-a4192733</guid>
      <pubDate>Mon, 11 Mar 2024 05:30:21 +00:00</pubDate>
    </item>
    <item>
      <title><![CDATA[
		Leefbaar
	]]></title>
      <description><![CDATA[<p>Maandagmiddag maakte ik een wandelingetje met vriend L., die al tijden last heeft van een gegeneraliseerde angststoornis. Aangezien ik zelf ook niet helemaal immuun ben voor gepieker zoeken we elkaar regelmatig op om tips uit te wisselen. De voorspelbare adviezen – sporten, regelmatig leven, leuke therapeut, enge dingen niet uit de weg gaan – helpen prima, maar het kan natuurlijk altijd beter. „Laatst besefte ik dat ik mijn geest moet zien als een hond!”, zei L. „En dan eentje die op alles afrent zonder zich eerst even af te vragen of het wel een goed idee is.” „Ik ken dat soort honden”, zei ik. „Mijn tante Irma’s dwergpoedel zat op een dag achter een konijn aan en kwam vervolgens helemaal klem te zitten in een hol. We moesten hem er met een schoenlepel weer uit schrapen.” „Mijn geest is soms ook een poedel”, peinsde L. „Ik heb mezelf moeten aanleren om hem terug te fluiten als hij weer eens iets griezeligs ontdekt en er meteen op af wil racen om er zijn tanden in te zetten. Je hoeft echt niet achter iedere gedachte, emotie of gevoel van onrust aan te gaan. Het zijn af en toe ook gewoon maar oprispingen van je brein.” Hij haalde uit zijn jaszak twee Kinder Surprise-eieren en stopte me er eentje toe. „Maar mijn mooiste recente ontdekking is nog wel dat overmatig bang zijn een vorm van magisch denken is.” „Magisch denken?” ‘Dat je ervan overtuigd bent dat je de wereld kan beïnvloeden door iets te denken of te doen. Neem bijvoorbeeld afkloppen. Het helpt niets maar zelfs de meest nuchtere mensen doen het zodra het over hun gezondheid of belastingaangifte gaat.” Hij pakte zijn ei langzaam uit. „Ik was zo gewend aan chronische spanning, dat die onrust mijn natuurlijke staat van zijn werd. Wanneer ik probeerde te ontspannen, ging er meteen een interne alarmbel af, want ik was niet meer alert en dus onveilig. Dus bleef ik maar malen. Tot ik doorkreeg dat jezelf de hele tijd in spanning houden ook een vorm van magisch denken betrof. Het was een soort deal.” „Dat als je maar bang bleef, er nooit iets écht ergs zou gebeuren?” Hij keek me even onzeker aan. „Ik weet dat het gestoord klinkt”, zei hij, „maar het werkte voor mij. Tot het dat niet meer deed en ik na het afgaan van de wekker rillend in bed bleef liggen en zelfs de angst niet meer hielp, als je begrijpt wat ik bedoel. Tegenwoordig probeer ik de boel dus maar niet meer te bezweren.” „En?” Hij sloeg zijn arm om me heen. „Nooit geweten dat een bestaan zonder magie zo leefbaar was.”</p>]]></description>
      <guid>https://nrc.nl/nieuws/2024/03/07/leefbaar-a4192286</guid>
      <pubDate>Thu, 7 Mar 2024 05:30:22 +00:00</pubDate>
    </item>
    <item>
      <title><![CDATA[
		De onverstoorbare
	]]></title>
      <description><![CDATA[<p>Afgelopen zaterdag wachtte ik op de trein en enkele minuten voor hij zou arriveren werd er omgeroepen dat hij vertraging had. De oude man naast me begon zo diep te zuchten dat ik hem bijna mijn inhalator aanbood, maar wat ik voor acuut longfalen aanzag, bleek slechts ergernis. „Rot-ov”, knarste hij. Hij keek me afwachtend aan. „Nou ja, kan gebeuren toch”, zei ik. „Er gebeurt verdorie altijd wat”, zei hij. „Nu ben ik voor niets zo vroeg opgestaan, haal ik mijn afspraak waarschijnlijk niet – waar ik trouwens al helemaal geen zin in had – en ben ik straks nog veel later thuis dan gepland.” Weer die afwachtende blik. Ik legde mijn hand op zijn schouder en zei dat ik verderging in mijn boek. Ik heb de afgelopen decennia net iets te veel jeremiades aangehoord om er nog in mee te kunnen gaan. Voor je het weet is je hele energievoorraad getorpedeerd en wil je de rest van de dag alleen nog maar onder de douche doorbrengen. Toen ik een kwartier later eindelijk instapte, zag ik hoe hij de conducteur nog even belaagde met zijn stemming. Die liet alles van zich afglijden – ik vermoed dat ze daar speciale training voor krijgen bij de NS – en we vertrokken. Toch bleef ik aan hem denken en toen ik die avond langsging bij mijn oudoom Karel vertelde ik hem over mijn humeurige medereiziger. ‘Ik had het eigenlijk best met hem te doen”, zei ik. „Maar hoe kan je dit soort mensen helpen zonder dat ze je helemaal leegtrekken?” „Niet”, antwoordde Karel. „Ze doen het zichzelf aan. Ze hóéven niet te klagen. Bovendien kan het ook anders.” „Hoe dan?” „Een jeugdvriend van me kende tegenslag op tegenslag. Hij verloor zijn hele familie in de oorlog. Zijn vrouw verliet hem na drie jaar huwelijk en liet hun zwaar gehandicapte dochter bij hem achter. En toch klaagde hij nooit. Altijd monter.” „Wauw.” „Ik heb hem nooit gevraagd waar hij die onverstoorbaarheid vandaan had. Of het een bewuste keuze was, een gave of juist een compleet gebrek aan verbeeldingskracht, waardoor hij simpelweg niet in staat was tot doemdenken.” Hij pakte zijn fotoboeken erbij en na een tijdje zoeken vond hij een foto van de desbetreffende vriend. Een man van nog geen vijftig keek olijk in de camera met een glimlach zo breed alsof hij met een kleerhanger in de mond had geslapen. „Deze nam ik in het jaar voor hij stierf”, zei Karel. „Arme jongen. Zoveel meegemaakt en toch viel hij er niemand mee lastig.” Hij streelde het kiekje. „Wat hield ik van hem”, zei hij zacht. „Wat glansde elke dag die ik met hem doorbracht. En wat was hij alleen.”</p>]]></description>
      <guid>https://nrc.nl/nieuws/2024/03/05/de-onverstoorbare-a4192009</guid>
      <pubDate>Tue, 5 Mar 2024 05:30:22 +00:00</pubDate>
    </item>
    <item>
      <title><![CDATA[
		Ze hebben geen idee
	]]></title>
      <description><![CDATA[<p>Gisteravond zat ik met wat kennissen in de kroeg en opeens kwam het gesprek op vreemdgaan, wat natuurlijk een razend interessant onderwerp is in dit soort polyamoreuze tijden. De meesten bleken er echter geen ervaring mee te hebben en bijna ging het toch weer over korfbal, totdat H. opbiechtte dat zijn vrouw ooit een affaire had. Het veroorzaakte destijds een behoorlijke crisis, maar uiteindelijk kwamen ze er sterker uit. „Het heeft mijn relatie eigenlijk een boost gegeven”, zei hij zacht. „Je zou het iedereen aanbevelen!”, riep het meisje naast hem. Hilariteit alom. H. zei dat hij even ging roken en ik volgde hem naar buiten. „Ze weten niet hoe vreselijk het is om te worden bedrogen”, mompelde H. terwijl hij een lucifer afstreek. Ja. Ooit ontdekte ik dat de jongen met wie ik jaren had samengewoond aan de lopende band was vreemdgegaan. Het zorgde er niet alleen voor dat het verleden veranderde (het verhaal van onze liefde stond opeens in een compleet ander licht), maar ook ikzelf. Ik werd wantrouwend, cynisch, somber. Woede werd afgewisseld door verdriet, verdriet door apathie, apathie door paniek. „Vreemdgaan is een vorm van mishandeling”, mompelde H. Ik wist even niet of ik het daar mee eens was, maar ik lag na afloop wel behoorlijk in de kreukels. Het duurde lang voordat ik weer een beetje de oude was, en het leven weer durfde te vertrouwen. ‘Dat had ik ook”, zei H, „maar ik was vooral druk mezelf van alles af te leren. Om bijvoorbeeld niet meer bang te zijn als ze iets later dan aangegeven thuiskwam, of te lang op haar mobiel zat.” Hij liet de rook door zijn neusgaten omhoog kringelen. „Ik schrik soms hoe makkelijk er wordt gedacht over vreemdgaan, met name door hen die nog nooit zijn bedrogen. Die denken dan van, nou ja, die ander is stom, jij bent okay, over tot de orde van de dag. Ze staan niet stil bij de enorme moeite die het kost om er weer bovenop te komen. Daar kan je jaren mee bezig zijn.” We keken even naar binnen en zagen dat onze tafelgenoten inmiddels aan het yahtzeeën waren geslagen. De dobbelstenen daverden over de tafel, het bier klotste in het rond, hun ogen vonkten. „Ze hebben echt geen idee hè”, zei hij kalm. „Misschien maar beter ook.” Voorzichtig legde hij zijn hand op het dunne koude raam, dat hem van de anderen scheidde.</p>]]></description>
      <guid>https://nrc.nl/nieuws/2024/02/28/ze-hebben-geen-idee-a4191590</guid>
      <pubDate>Wed, 28 Feb 2024 05:30:22 +00:00</pubDate>
    </item>
    <item>
      <title><![CDATA[
		Ze hebben geen idee
	]]></title>
      <description><![CDATA[<p>Gisteravond zat ik met wat kennissen in de kroeg en opeens kwam het gesprek op vreemdgaan, wat natuurlijk een razend interessant onderwerp is in dit soort polyamoureuze tijden. De meesten bleken er echter geen ervaring mee te hebben en bijna ging het toch weer over korfbal, totdat H. opbiechtte dat zijn vrouw ooit een affaire had. Het veroorzaakte destijds een behoorlijke crisis, maar uiteindelijk kwamen ze er sterker uit. „Het heeft mijn relatie eigenlijk een boost gegeven”, zei hij zacht. „Je zou het iedereen aanbevelen!” riep het meisje naast hem. Hilariteit alom. H. zei dat hij even ging roken, en ik volgde hem naar buiten. „Ze weten niet hoe vreselijk het is om te worden bedrogen”, mompelde H. terwijl hij een lucifer afstreek. Ja. Ooit ontdekte ik dat de jongen met wie ik jaren had samengewoond aan de lopende band was vreemdgegaan. Het zorgde er niet alleen voor dat het verleden veranderde (het verhaal van onze liefde stond opeens in een compleet ander licht), maar ook ikzelf. Ik werd wantrouwend, cynisch, somber. Woede werd afgewisseld door verdriet, verdriet door apathie, apathie door paniek. ‘Vreemdgaan is een vorm van mishandeling”, mompelde H. Ik wist even niet of ik het daarmee eens was, maar ik lag na afloop wel behoorlijk in de kreukels. Het duurde lang voordat ik weer een beetje de oude was, en het leven weer durfde te vertrouwen. „Dat had ik ook”, zei H, „Maar ik was vooral druk mezelf van alles af te leren. Om bijvoorbeeld niet meer bang te zijn als ze iets later dan aangegeven thuiskwam, of te lang op haar mobiel zat.” Hij liet de rook door zijn neusgaten omhoog kringelen. „,Ik schrik soms hoe makkelijk er wordt gedacht over vreemdgaan, met name door hen die nog nooit zijn bedrogen. Die denken dan van, nou ja, die ander is stom, jij bent oké, over tot de orde van de dag. Ze staan niet stil bij de enorme moeite die het kost om er weer bovenop te komen. Daar kan je jaren mee bezig zijn.” We keken even naar binnen en zagen dat onze tafelgenoten inmiddels aan het yathzeeën waren geslagen. De dobbelstenen daverden over de tafel, het bier klotste in het rond, hun ogen vonkten. „Ze hebben echt geen idee hé”, zei hij kalm. „Misschien maar beter ook.” Voorzichtig legde hij zijn hand op het dunne koude raam dat hem van de anderen scheidde.</p>]]></description>
      <guid>https://nrc.nl/nieuws/2024/02/28/ze-hebben-geen-idee-a4191552</guid>
      <pubDate>Wed, 28 Feb 2024 05:30:23 +00:00</pubDate>
    </item>
  </channel>
</rss>
