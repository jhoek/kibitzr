<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[De jonggelieven komen er vanzelf wel achter]]></title>
      <description><![CDATA[<p>Zondag kwam een deel van de familie bijeen om de lente te vieren (ook al was het in astronomisch opzicht nog winter) en ’s ochtends hing mijn nicht al aan de lijn met de nodige instructies. Wat bleek: haar oudste (11) zou zijn kersverse partner (10) meebrengen. Mijn nicht drukte me op het hart om er niets van te zeggen en om er vooral geen enkele grap over te maken. „Waar zie je me voor aan”, mompelde ik (maar ze had een punt). „Ik roep het vooral tegen mezelf”, zuchtte ze. „Hij heeft mij en zijn vader al met hel en verdoemenis gedreigd als we straks ook maar even vertederd kijken.” Ik beloofde een uitgestreken gezicht dat, toen ik de piepjonge geliefden eenmaal in het oog kreeg, onmogelijk vol te houden viel. Hij had zijn arm om het verlegen meisje heen geslagen en sprak al blozende in wij-vorm. Het meisje vertelde over hoe ze verkering hadden gekregen (per dm op TikTok) en was zo nerveus dat ze soms een beetje stotterde. De volwassenen knalden bijna uit elkaar van ontroering. Het was een grote opluchting toen de minderjarige tortelduiven even (en uiteraard samen) naar de wc gingen. „Niet te doen!”, schaterde mijn nicht, waarop de rest haar bijviel. „Maar ergens ook ontzettend verdrietig”, zei onze oom. „Want zelden blijf je bij je eerste liefde.” Mijn nicht verzocht hem die wijsheid voor zichzelf te houden. „Ze komen er vanzelf wel achter”, fluisterde ze. „Nu stil, volgens mij komen ze eraan.” We deden er het zwijgen toe toen het paartje weer plaatsnam. „Is er iets?”, vroeg de jeugdige Romeo terwijl hij zijn ouders subtiel argwanend aankeek. „We hoorden een vogel waarvan we het geluid niet konden thuisbrengen”, zei mijn nicht vlug, waarop het hele gezelschap knikte. „Misschien een winterkoninkje?”, probeerde ik. „Of toch een albatros?”, mijmerde mijn broer. De elfjarige schudde zijn hoofd en begon over hun meest recente date waarbij ze naar Paddington in Peru waren geweest. Nu het gesprek op beren in zuidwesters kwam kon iedereen weer ontspannen. Ik keek naar de oom die had gezegd dat weinigen bij hun eerste liefde bleven. Niet alleen hij, maar ook al zijn broers en zussen waren gescheiden. Terwijl de jonge geliefden vrolijk verder babbelden zag ik de oudjes naar elkaar kijken, met blikken van verstandhouding. Ze vormden één front, een konvooi dat op uitzending was geweest en had afgesproken om bij terugkeer niets los te laten over wat ze hadden meegemaakt, zodat de volgende lichting zelf kon ontdekken hoe de boel in elkaar stak. Ondertussen klonken er daadwerkelijk vogels. Ach, vogels, dacht ik. Hoe ze ondanks alles toch steeds maar weer aan nesten beginnen.</p>]]></description>
      <guid>https://nrc.nl/nieuws/2025/03/10/de-jonggelieven-komen-er-vanzelf-wel-achter-a4885804</guid>
      <pubDate>Mon, 10 Mar 2025 05:32:15 +0000</pubDate>
    </item>
    <item>
      <title><![CDATA[Dankbaarheid eisen is voor de kleinzerigen]]></title>
      <description><![CDATA[<p>Gistermiddag ging ik naar de sportschool en na mezelf een half uur te hebben gemarteld op een van de roeiapparaten besloot ik om even uit te puffen in de gymzaal, die sinds het ontslag van de yogaleraar een oase van rust is. Mijn hartslag was bijna weer onder de honderd toen de deur openging en er een jonge man naar binnen liep. „Pom, pom, pom”, zei de jonge man. Hij had een weerstandsband (zo’n XXL postpakketelastiek) bij zich en begon fanatiek te rekken en strekken, daarbij hevig steunend en kreunend. Ondertussen hield hij via de spiegels in de gaten of ik wel naar hem keek. Ik wilde me niet laten kennen en pakte mijn koptelefoon erbij, zocht The Best of Satie op en sloot mijn ogen. Helaas wist zijn gepuf binnen enkele ‘Gymnopédies’ alweer tot me door te dringen. Er kwam bovendien een behoorlijke zweetlucht vrij waardoor er nóg een zintuig werd gepijnigd. Nu ben ik wel vaker dit soort performatieve sporters tegengekomen. Wat me naast de geluidsoverlast vooral stoort is dat al dat overdrijven nog meer lichaamsbeweging betekent voor hen en ze dus hun conditie verbeteren ten koste van mijn humeur. Ik spiekte door mijn wimperharen naar mijn inmiddels paars aangelopen zaalgenoot. Enerzijds wilde ik niet dat mijn aanwezigheid ervoor zorgde dat hij nóg gezonder werd (want dan zou hij langer leven en nog veel meer mensen met zijn gehijg lastigvallen), maar als ik nú de ruimte verliet had ik me laten verjagen. Ik overwoog nog even om er wat van te zeggen, maar dan zou hij kunnen doen alsof hij zich van geen kwaad bewust was, of al zelffeliciterende roepen dat hij zo soms zo in zijn training opging dat hij dan echt alles en iedereen uit het oog verloor. Vervolgens kon er bij mij dan weer een eicel knappen en zo zou de ellende zich alleen maar verder opstapelen. Uiteindelijk stond ik maar op. „Doei”, zei de jongen. Ik had hem willen toebijten dat in plaats van een ‘doei’ er eerder een ‘dankjewel’ op zijn plaats was. Maar net op tijd dacht ik terug aan de aanvaring die vrijdagavond plaatsvond in het Witte Huis en besefte dat het eisen van dankbaarheid is voorbehouden aan de kleinzerigen der aarde. Zonder gedag te zeggen en met geheven hoofd verliet ik de ruimte, hem alleen latend met zijn toneelstukje. Zon beukte op de ruiten, de wereld glansde, fluitend liep ik de toekomst in.</p>]]></description>
      <guid>https://nrc.nl/nieuws/2025/03/03/dankbaarheid-eisen-is-voor-de-kleinzerigen-a4885058</guid>
      <pubDate>Mon, 3 Mar 2025 05:32:15 +0000</pubDate>
    </item>
    <item>
      <title><![CDATA[Jij bent niet het diner]]></title>
      <description><![CDATA[<p>Het is een misvatting dat je het alleen met geliefden of vrienden kan uitmaken, het wil ook prima met familie. Een van mijn jeugdvriendinnen verbrak op haar dertigste het contact met haar vader. Onlangs kwam ik haar tegen en na wat beleefdheden over en weer vroeg ik hoe het eigenlijk met hem ging. „Best prima, zijn buurvrouw houdt me op de hoogte”, vertelde ze. „Het is vooral lekker rustig dat hij niet meer in mijn leven is. Al heb ik soms nog wel medelijden met hem, want hij heeft zichzelf ook niet gemaakt.” Haar vader had zeer gewelddadige ouders die hem op straat zetten toen hij dertien was. Ik herinner me een man die al begon te schreeuwen wanneer de krant te hard door de brievenbus werd gedaan. „Ik heb altijd het gevoel gehad dat ik vanwege zijn moeilijke jeugd extra lief moest zijn”, zei ze. „Dus toen mijn moeder ons verliet en hij totaal instortte, nam ik het huishouden op me en stond ik altijd klaar met een luisterend oor. Tot ik tegen mijn dertigste merkte dat het niets uitmaakte. Hij bedankte me nooit, bleef verongelijkt, schopte continu ruzie, was nooit kritisch op zichzelf. Alsof zijn moeilijke verleden hem een vrijbrief gaf om de rest van zijn leven een eikel te zijn. Op een zeker moment had ik er genoeg van. Ik merkte ook dat ik zijn kindertijd uiteindelijk niet meer als een excuus, maar slechts als een verkláring voor zijn agressie beschouwde.” Ze snoof. „Maar weet je wat ik nog het ergste vind? In ons dorp zag iedereen dat een kind mantelzorgde voor een man die nooit had geleerd om verantwoordelijkheid voor zichzelf of zijn gezin te nemen. Niemand die er wat van zei want hee, geen groter taboe in dit land dan je te bemoeien met de opvoeding van andermans nageslacht.” „Misschien waren ze wel bang. Mijn moeder liep altijd een blokje om als ze je pa de straat in zag komen.” „Dan nog. Een telefoontje naar jeugdzorg kan altijd anoniem. In plaats daarvan kreeg ik van de hele buurt lof, dat ik zo verantwoordelijk was voor mijn leeftijd.” Tja. Ze is de enige niet. Ik ken nogal wat mensen die dankzij hun ouders geen kind konden zijn. „Je zou willen dat er een wet bestond die minderjarigen tegen dit soort vampirisme beschermt”, mompelde ik. „En tegen de lafheid van de omgeving, maar goed. Uiteindelijk was ik de enige die het kon stoppen.” Ze grinnikte. „Ik las ooit dat omdat een tijger vlees eet, dat niet betekent dat jij dan ook meteen zijn diner moet zijn.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2025/02/24/jij-bent-niet-het-diner-a4884229</guid>
      <pubDate>Mon, 24 Feb 2025 05:32:16 +0000</pubDate>
    </item>
    <item>
      <title><![CDATA[Visvriendelijk vissen]]></title>
      <description><![CDATA[<p>Afgelopen zondag bevond ik me op een verjaardag waar bijna alle genodigden dol waren op hard praten, waardoor ik op een gegeven moment de tuin in wandelde om mijn oren even te laten bijkomen. Daar hurkte de dochter van de jarige bij de vijver. De koptelefoon waar het meisje (10) doorgaans onder leeft, lag naast haar op de grond. Ze had een hengel gemaakt van een tak en een stuk touw, een champagnekurk fungeerde als dobber. „Willen ze een beetje bijten”, vroeg ik. „Er zit geen haak aan”, zei ze. „Ik ben visvriendelijk aan het vissen.” Ze haalde de hengel op en knoopte wat brood aan het touwtje onder de dobber. Ze deed het zo zorgvuldig dat ik haar complimenteerde. „Wil je later ook een professionele visvriendelijke visser worden”, vroeg ik. „Ik wil later een partij oprichten”, mompelde ze. „Wat voor partij?” „De Partij Tegen Verdriet”, zei ze. „Mijn opa is soms zo depri. Ik wil dat later niemand ooit nog depri hoeft te zijn.” Ik zei maar even niet dat elke partij in feite al een Partij Tegen Verdriet is, of beter gezegd een Partij Tegen Verdriet Onder De Eigen Leden. „Wat een druk feestje hè”, zei ik. „Maar goed, grote mensen hebben nou eenmaal veel woorden in zich. Die moeten er af en toe uit, anders worden ze ziek. Daarom gaan ze soms ook naar een psycholoog.” Ze knikte beleefd. „En als die geen plek heeft, kan je nog altijd gaan vissen”, vervolgde ik. „Al dan niet visvriendelijk.” Vroeger viste ik veel met mijn tante. Het eerste kwartier kakelde ze erop los, maar hoe meer ze zich richtte op de dobber, hoe rustiger ze werd. Ze zeggen weleens dat je tijdens vissen een soort ultiem hier en nu kan bereiken, maar afgelopen zondag besefte ik dat het echte voordeel is dat je met je kop uit het domein van de fantasie wordt gehaald. Even geen doemscenario’s meer hebt over een toekomst tjokvol deadlines, geopolitiek gedoe of verdrietige opa’s. Je hoeft je even op niets anders voor te bereiden dan het moment waarop de dobber ondergaat. Vissen is een kleine vakantie van de verbeelding, de gave die de mens helaas vaker inzet om zichzelf mee te kwellen dan om zichzelf mee te plezieren. Achter ons ging de deur open. Een horde woorden daverde de tuin in, het zachte gekabbel van de vijver werd verjaagd door de kakofonie van de verjaardag. Daarna sloot de deur. Het plonsgeluid keerde terug. Water rimpelde, de wereld werd weer effen.</p>]]></description>
      <guid>https://nrc.nl/nieuws/2025/02/17/visvriendelijk-vissen-a4883368</guid>
      <pubDate>Mon, 17 Feb 2025 05:32:16 +0000</pubDate>
    </item>
    <item>
      <title><![CDATA[Een heel zeldzaam moment]]></title>
      <description><![CDATA[<p>Sinds de herverkiezing van Trump zoom ik wekelijks met een stel Amerikaanse vriendinnen om te horen hoe het met hen is. Stuk voor stuk zijn ze hoogopgeleid, stuk voor stuk hebben ze zich ontworsteld aan een extreem religieuze omgeving en stuk voor stuk zijn ze bezorgd over de recente ontwikkelingen. „Ik hoorde onlangs een collega hardop verkondigen dat God mannen en vrouwen niet voor niets verschillend heeft geschapen”, zegt I. „Zulke geluiden heb je hier natuurlijk altijd al, maar sinds de inauguratie klinken ze weer een stuk luider.” „Ik ben de laatste tijd bang”, mompelt C., „dat we binnenkort wakker worden en onze rekeningen bevroren zijn, net zoals in die ene aflevering van The Handmaid’s Tale. En dat je er dan alleen nog bij kan als je man of een mannelijk familielid de bank daar toestemming voor geeft. Het is technisch mogelijk, en de vrouwenhaters die nu aan de macht zijn, zie ik ervoor aan.” Daar heb ik even buikpijn van. Big Tech is in Amerika in de handen van een klein clubje witte, reactionaire mannen. Bij de inauguratie stonden zij breed lachend vooraan. Toen ik daar een screenshot van appte naar A., schreef zij terug dat ze straalden als ouderlingen tijdens de zondagsdienst. Maar dat was niet het enige wat me kippenvel bezorgde. Ik moest toen ik naar de beëdiging keek ook denken aan een uitspraak van de Amerikaanse bioloog Edward O. Wilson (1929-2021). Hij stelde dat het grootste probleem van de moderne mens is dat hij paleolithische emoties heeft, middeleeuwse instituten en godsgelijke technologie. „Ja!”, roept I. als ik dit met haar deel. „Toen Mark Zuckerberg laatst zei dat er meer ‘masculiene energie’ nodig is, gingen bij mij alle alarmbellen af. Terug naar de oertijd met behulp van techniek waarbij je mensen, in het bijzonder vrouwen, makkelijker dan ooit kan bespioneren, beïnvloeden en controleren. Trump en zijn vrienden zijn radicaal genoeg om het nog te proberen ook.” „Ze doen het al”, foetert A. „Soms denk ik weleens dat we in een heel zeldzaam moment in de tijd leefden, eentje waarin minderheden even wat vrijheden konden genieten voor die hun weer werden ontnomen want tja, ze hadden natuurlijk geen praatjes moeten krijgen.” „Nou ja”, zucht C., „vrouwen zijn nog steeds nodig voor het voortbestaan van de mensheid, de Trumpclub zal ons niet uitroeien.” „Maar de Trumpclub wil ons ook helemaal niet uitroeien”, zegt A. zacht, „ze wil dat we hun gehoorzamen. En heeft daarvoor de machtigste technologie uit de geschiedenis van de mensheid tot hun beschikking.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2025/02/10/een-heel-zeldzaam-moment-a4882614</guid>
      <pubDate>Mon, 10 Feb 2025 05:32:16 +0000</pubDate>
    </item>
    <item>
      <title><![CDATA[Je lichaam bevrienden]]></title>
      <description><![CDATA[<p>Een tijd geleden werd er iets in mij gevonden, iets waarvan mijn huisarts niet meteen kon zeggen wat het nou precies was. Tussen ontdekking en uitsluitsel zat een aantal weken waarin ik wakker lag met gedachtes als ‘Maar ik ben toch veel te jong!’ tot ‘Heejhoi God, tijd geleden, alles goed?’ Uiteindelijk bleek de vondst goedaardig. Ik vierde het met mijn geliefden, maar de opluchting bleek tijdelijk want enkele dagen later merkte ik dat bij het minste of geringste pijntje weer alle alarmbellen afgingen. Het geloof in mijn gezondheid had een deuk opgelopen, mijn lichaam was van een koddige massa cholesterol veranderd in iets dat me ieder moment kon verraden. Een paar weken later at ik bij een vriendin en voelde opeens iets in mijn borst. Direct stroopte ik het internet af, op zoek naar een doodvonnis. „Is er iets?”, vroeg de vriendin ongerust. Ik vertelde dat ik me zorgen maakte. „Weet je waar ík me zorgen over maak”, zei ze boos, „dat jij om de haverklap je adem inhoudt. Alsof je je ergens schrap voor zet. Daar kan die pijn in je borst ook vandaan komen hè.” Ah. Ik was door mijn angst om ziek te worden mezelf juist ziek aan het maken. Enkele dagen later stuurde ze me een interview door, waarin psychiater Bessel van der Kolk vertelde over patiënten die door een nare gebeurtenis bang waren geworden voor hun lichaam. Ook hun adem vervlakte, ook zij vreesden elk pijntje of onverwachte sensatie. Van der Kolk onthulde dat ze veel aan yoga hadden gehad. Ze ademden weer normaal, de stress verminderde en zo konden ze, aldus Van der Kolk, „vrienden worden met hun lichaam”. Onmiddellijk haalde ik mijn yogamat onder het stof vandaan. Gaandeweg kwam er rust en verdween de angst. Ik besefte dat ik even een slak was geworden, die zich bij de minste of geringste gebeurtenis terugtrok in zijn huisje. En ik wilde geen slak zijn, althans niet een die alleen maar bezig was met gevaar in plaats van met leven. Natuurlijk kan er weer iets in mij worden gevonden, en kan het dan wél mis zijn. Maar geen enkele ingehouden adem verandert dat. Ik blijf nou eenmaal, zoals ieder levend wezen, een tijdelijk verschijnsel. Sindsdien lig ik elke dag op de mat. Met elke ademteug probeer ik terug in mijn lijf te zinken, in een poging om het te bevrienden. „Rustig maar”, zeg ik dan tegen mijn lichaam. „Ik ben het maar.” „Ja”, grinnikt mijn lichaam. „Voor nu.”</p>]]></description>
      <guid>https://nrc.nl/nieuws/2025/02/03/je-lichaam-bevrienden-a4881837</guid>
      <pubDate>Mon, 3 Feb 2025 05:32:16 +0000</pubDate>
    </item>
    <item>
      <title><![CDATA[Betekenisvrijheid]]></title>
      <description><![CDATA[<p>Een tijdje terug was er een man die had besloten dat hij en ik bij elkaar hoorden. Dat kan natuurlijk gebeuren en is onder bepaalde omstandigheden misschien zelfs romantisch te noemen, alleen hadden deze man en ik elkaar nog nooit gesproken. Hij had me ergens zien optreden en begon vervolgens onsamenhangende berichten te sturen via Facebook, plus allemaal foto’s van zichzelf. Er kwamen brieven van hem (blijkbaar had hij weten te achterhalen waar ik woonde) en om het nog griezeliger te maken, waren deze brieven allemaal ongefrankeerd, wat betekende dat hij ze dus zelf door mijn brievenbus had gedaan. Ik vond het verontrustend maar besloot er verder geen aandacht aan te besteden, tot er op een middag werd aangebeld. Ik nam de intercomtelefoon op (in die tijd had ik nog een ouderwetse zonder beeldscherm), er klonk „pakketje!” en ik drukte op de buzzer. Twee trappen later werd er op mijn deur geklopt. Ik deed open en daar stond Facebookman. „Verrassing!”, riep hij. Ik moet zo wit zijn weggetrokken dat hij meteen sorry zei en zich uit de voeten maakte. Die nacht sliep ik niet. Wat als hij de volgende keer niet wegging? De dag erna zat ik op het politiebureau om aangifte te doen. De agente die het proces-verbaal optekende krabde zich achter de oren. „Je wil niet weten hoeveel mensen er lastig worden gevallen. En er valt zo weinig tegen te beginnen.” De politie zocht Facebookman gelukkig op om een stopgesprek te houden. Ik heb hem daarna nooit meer gezien, tot vorige week. Ik wandelde mijn straat in en zag een bekend gezicht bij mijn voordeur. Mijn vriend (die een zwarte band in diverse enge vechtsporten heeft en gelukkig bij me was) voelde me verstijven. „Alles goed?”, vroeg hij bezorgd. Toen pas zag ik dat de persoon bij de voordeur gewoon mijn buurman was. Niets aan de hand, en tegelijkertijd ook weer wel, want een van de vervelender dingen van lastiggevallen worden is dat iemand zich niet alleen een weg in je leven probeert te forceren, maar ook in je hoofd. Er is niet alleen sprake van een ruimtelijke, maar ook een psychische vorm van huisvredebreuk. „Kalm aan”, zei mijn geliefde toen ik gisteren weer even in paniek was. „Hij stond niet aan je deur, het was betekenisloos.” Dat klopte. Maar de afgelopen dagen ben ik weer continu mijn omgeving aan het scannen op mogelijk gevaar. Voel ik me ongemakkelijk als er iemand achter me loopt. Ik moet de hele tijd van mezelf opletten, voel me onveilig als ik ook maar even mijn gedachten laat afdwalen. Raak er steeds meer van doordrongen dat betekenisloosheid iets compleet anders is dan betekenisvrijheid.</p>]]></description>
      <guid>https://nrc.nl/nieuws/2025/01/27/betekenisvrijheid-a4881022</guid>
      <pubDate>Mon, 27 Jan 2025 05:32:17 +0000</pubDate>
    </item>
    <item>
      <title><![CDATA[Niet meer schuldig]]></title>
      <description><![CDATA[<p>Gistermiddag bezocht ik Peter (93), de beste vriend van mijn onlangs overleden oudoom Wim. Ze ontmoetten elkaar eind jaren dertig in een zandbak, waar Peter werd gepest door zijn buurjongens. Wim zag het, sloeg erop los, het regende melktanden en sindsdien was het aan. Ze werden zo hecht dat ze meegingen naar elkaars familiefeesten, Peter kwam zelfs opdagen wanneer Wim ziek was of in het buitenland zat, waardoor we hem op een gegeven moment niet meer Peter maar reserve-Wim noemden. Wims weduwe vertelde tijdens de uitvaart nog dat ze na haar bruiloft half en half verwachtte dat Peter deel uit zou maken van haar huwelijksnacht, zo versmolten waren ze. Ik kwam binnen, omhelsde Peter, vroeg hoe hij zich voelde. „Nog steeds behoorlijk ont-Wimd”, zei hij, en nam me even op. „Ik vind het leuk om je te zien”, vervolgde hij, „maar ook lastig. Je doet me aan hem denken. Jullie hebben hetzelfde rare voorhoofd.” Ik zei sorry, hij vergaf me en schonk koffie in. ‘Ik ben sinds zijn dood zo wazig”, mompelde hij. „De rouw lijkt wel een soort hersenschudding. Ik wil hem nog steeds bellen, ik pak nog steeds een schaar als ik een artikel tegenkom dat hij interessant zou vinden. Ik raak er maar niet aan gewend dat hij weg is. Voor het eerst in 86 jaar leef ik in een wereld zonder hem. Maar goed, misschien moet ik het zien als een uitdaging. Dat zou Wim in ieder geval zeggen.” Hij opende een verpakking bokkepootjes. „Vorige week was ik even klaar met al dat verdriet”, zei hij opeens. „Ik merkte dat het gemis me begon te verdringen. Ik was alleen nog maar bezig met Wim, ik vergat mijn andere vrienden, negeerde mijn familie, ik at te weinig, bestond minder en minder. Dat kon Wim niet hebben gewild. En toen besloot ik om elke dag een uurtje voor mezelf te leven. Mijn nagels te knippen. Mijn papieren te ordenen. Even naar buiten, weg uit de echoput die mijn woning was geworden, een rondje maken door de achtertuin, hallo zeggen tegen de eksters en dan weer naar binnen gaan om op te warmen.” „Helpt het?” „Soms. Het is fijn om mijn aandacht op iets anders te richten. En het biedt hoop, want misschien lukt het me zo ooit nog wel om de volgende stap te zetten in leren leven zonder Wim.” „En dat is?” „Me er niet meer schuldig over te voelen als ik even niet meer aan hem denk.”</p>]]></description>
      <guid>https://nrc.nl/nieuws/2025/01/20/niet-meer-schuldig-a4880223</guid>
      <pubDate>Mon, 20 Jan 2025 05:32:17 +0000</pubDate>
    </item>
    <item>
      <title><![CDATA[Dan is het einde zoek]]></title>
      <description><![CDATA[<p>Vlak na de kerstvakantie hebben sommige leerlingen nog een jetlag van al dat uitslapen, waardoor je als docent extra moet opletten. Ze dolen die eerste dagen van het jaar half comateus door het gebouw, voor je het weet heb je er een omvergelopen en hangt er weer een boze ouder aan de lijn. Op een zeker moment sjokte ik een gang in waar twee jongens uit de vierde aan het stoeien waren. Eentje had zijn capuchon zo ver over zijn hoofd getrokken, dat hij me onmogelijk kon zien aankomen, hij had nog net genoeg zicht om de graaiende handen van de ander weg te slaan. Ik wilde aan de koffie, het liefst voordat Amerika Groenland had ingenomen, dus in plaats van te vragen of ik erlangs mocht nam ik maar de buitenbocht richting de trap. De Capuchon sprong helaas zelf net achteruit waardoor we alsnog tegen elkaar op botsten en ik de trapleuning moest vastgrijpen om niet naar beneden te denderen. „Ik bedoelde het niet zo!”, zei hij snel. „Dat geloof ik best, maar het gebeurde wel”, haperde ik. „Maar u had toch kunnen zien dat ik u niet kon zien”, riep hij verontwaardigd. „Bro”, proestte zijn vriend, „doe normaal.” De jongen zag in dat hij er niet mee wegkwam, giechelde en bood zijn excuses aan. In de lerarenkamer vertelde ik wat me was overkomen. „Hij vond dat jíj had moeten zien dat híj je niet kon zien!”, zei de aardrijkskundedocent geïntrigeerd. „Nou wordt-ie helemaal mooi.” „Ergens snap ik het wel, bepaalde kinderen voelen zich onzichtbaar, is het niet letterlijk, dan wel figuurlijk”, mijmerde de docent filosofie. „Misschien is dat wel de ware volwassenheid, het besef dat je wél zichtbaar bent en daar verantwoordelijkheid voor moet nemen, of je op het minst toe leren verhouden.” Het was in ieder geval een leermoment. Het is voor sommige bovenbouwers echt een schok dat ze niet meer het voordeel van de twijfel krijgen wanneer ze iets stoms doen. „En toch”, zei zijn mentrix, „zal hij het niet zo slecht hebben bedoeld.” „Waarschijnlijk niet” zei ik. „Maar stel nou dat hij dat wel deed, uit een soort nieuwsgierigheid of erger nog, sensatiezucht? Wachten tot het misgaat en kijken wat er dan gebeurt?” „Zo wil ik niet denken over onze leerlingen”, zei ze zacht. „Dan kan ik dit werk echt niet meer doen.” Ze duwde een draadje terug in haar trui. „Dan is het einde zoek.”</p>]]></description>
      <guid>https://nrc.nl/nieuws/2025/01/13/dan-is-het-einde-zoek-a4879388</guid>
      <pubDate>Mon, 13 Jan 2025 05:32:18 +0000</pubDate>
    </item>
    <item>
      <title><![CDATA[Onzichtbaarheidschagrijn]]></title>
      <description><![CDATA[<p>Gisteren bezocht ik mijn oudoom Karel die dit jaar, ondanks alle smeekbedes van de familie, besloten heeft om Kerst in zijn eentje te vieren. „Ik word al de hele week bestookt met telefoontjes”, zei hij mopperend maar toch ook verzaligd. „Allemaal neven en nichten en kinderen die me op andere gedachten willen brengen. Maar ik ben er klaar mee.” „Ja”, riep ik, „het is ook zo’n commercieel gedoe!” „Commercie is een geschenk”, zei Karel verontwaardigd (af en toe vergeet ik dat hij fan is van Milton Friedman). „Leve de kerstindustrie, geld moet rollen, anders stort de beschaving in! Nee, ik haat Kerst omdat ik dat hele gevecht om aandacht minacht. Al dat gebakkelei wie er in de schijnwerper mag, bah.” „Maar je gaat wél graag naar verjaardagen en familiefeesten”, sputterde ik. „En daar knokt toch ook iedereen om het hoogste woord?” „Bij Kerst is het erger”, mompelde hij, en opende een Barolo uit 2010 (want anders stort de beschaving in). „Soms moet ik denken aan dat lelijke Engelse woord ‘hangry’, jeweetwel, dat je moordlustig wordt omdat je honger hebt.” „Dus met Kerst is iedereen vervelend omdat ze een lage bloedsuikerspiegel hebben?” „Nee, met Kerst is iedereen vervelend omdat ze – voor hun gevoel dan – al een heel jaar lang te weinig zijn gezien. Dat is vragen om problemen, vooral in een tandvleesmaand als december.” Hij nam een slok en liet de wijn even door zijn mond rollen. „Overigens”, vervolgde hij, „gebeurt dat niet alleen bij ons in de familie, en ook niet alleen maar tijdens Kerst. Het is een honger die wordt gecultiveerd door deze maffe tijd waarin iedereen een ster of uitblinker moet zijn, applaus moet krijgen, omdat je anders een mislukking bent.” „Nou, nou”, zei ik, „ik denk echt niet dat iedere kerstviering daardoor wordt gedomineerd. En trouwens, ieder mens heeft van nature toch de wens om een beetje te worden gezien?” „Ik denk dat we daarin zijn doorgeschoten, met al die gekke sociale media, persoonlijkheidscultussen van ondernemers, kunstenaars en politici, die hele cultuur rond beroemdheid en de dwangmatige neiging om online maar de hele tijd van je te laten horen. De aandachtshonger neemt daardoor toe en o wee als je niet op tijd verzadigd raakt. Dan gaat men zich op elkaar afreageren, zowel online als daarbuiten.” Hij ontkurkte nog een fles. „En zo verandert de ander van een medemens in de zoveelste concurrent voor die ene plek in de zon. Uit aandachtshangriness.” „Onzichtbaarheidschagrijn”, mompelde ik. „Onzichtbaarheidschagrijn!”, zei Karel. „Het nitroglycerine van de moderne samenleving.”</p>]]></description>
      <guid>https://nrc.nl/nieuws/2024/12/23/onzichtbaarheidschagrijn-a4877646</guid>
      <pubDate>Mon, 23 Dec 2024 05:32:18 +0000</pubDate>
    </item>
  </channel>
</rss>
