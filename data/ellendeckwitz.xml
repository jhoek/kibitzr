<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Waarom niet iedereen een narcist is]]></title>
      <description><![CDATA[<p>Een tijdje geleden hoorde ik op een borrel iemand over een man met wie ze ooit scharrelde: hij zat in de fintech, had knalrood haar en was de slechtste Wordfeuder ooit, dus ik dacht meteen van hé, dat klinkt als K., een van mijn favoriete mensen! „Jij kent hem?”, zei het meisje en nog voor ik een lofzang kon afsteken vervolgde ze met: „Hij is de grootste narcist die ik ooit ben tegengekomen.” Ik wist niet precies wat ze daarmee bedoelde, het begrip narcist is de afgelopen jaren immers nogal aan inflatie onderhevig geraakt, tegenwoordig wordt iemand die een zin begint met ‘ik’ er al van verdacht, en dus vroeg ik haar waarom ze K. een narcist vond. Was hij onredelijk van zichzelf onder de indruk, had hij haar gemanipuleerd of geghost? Niets van dit alles. K. had na een paar dates gewoon gezegd dat er geen vonk was. Hierna wilde het meisje ook niet meer met me praten omdat ze zich door mijn vragen onveilig voelde. Ik bleef er maar over nadenken. De grootste angst van mijn vrijgezelle vrienden is om een narcist tegen het lijf te lopen. Ieder afspraakje wordt uitvoerig geanalyseerd: had hij/zij/hen het verdacht veel over zichzelf, hoe werd er gedaan tegen de ober? Hun dateverhalen klinken steeds vaker als een analyse van een potje Weerwolven of een aflevering van Opsporing Verzocht dan als iets waar nog daadwerkelijk plezier aan te beleven valt. Een paar dagen later kwam ik K. tegen en vroeg ik omwille van wederhoor (en oké, ook sensatiezucht) naar het meisje in kwestie. „Paar weken mee gedatet”, humde hij. „Laat me raden, ze vond me een narcist?” „Ja! Hoe weet je dat?” „Omdat ze me dat meteen verweet toen ik het afkapte. Ik denk dat het haar manier is om afwijzing te verwerken.” Hij tuitte zijn lippen, alsof hij zijn woorden eerst nog even wilde voorproeven. „Ze had hele duidelijke ideeën over hoe het tussen ons moest gaan”, zei hij ten slotte. „Ze interpreteerde alles wat ik vertelde of deed als iets flirterigs, zelfs als ik naar de wc moest. Nog voor de eerste kus stond ze erop dat ik meeging naar haar familieweekend. Op het tweede afspraakje zei ze dat mijn schoenen echt niet konden en dat ik een snor moest laten staan.” „Oei.” „Ja. Ze zag helemaal voor zich hoe ik moest zijn en wat ik moest doen, het maakte verder niet uit wie ik daadwerkelijk was. Ze wil volgens mij ook helemaal geen relatie, maar een bediende-met-benefits. Wat was ze boos dat ik eruit stapte. En nu verkondigt ze dus dat ik een narcist ben.” Hij haalde zijn schouders op. „Maar goed”, gniffelde hij, „beter dat dan andermans droom.”</p>]]></description>
      <guid>https://nrc.nl/nieuws/2025/04/14/waarom-niet-iedereen-een-narcist-is-a4889890</guid>
      <pubDate>Mon, 14 Apr 2025 05:32:55 +0000</pubDate>
    </item>
    <item>
      <title><![CDATA[Voorwaarden voor liefde]]></title>
      <description><![CDATA[<p>Afgelopen week mocht ik voor iets chics op de foto en na afloop slaakte ik een zucht van van opluchting toen ik de verplichte stiletto’s weer kon inruilen voor mijn boswandelschoenen. De styliste, een perfect geföhnde twintiger, grinnikte terwijl ik mijn voeten in hun kunstlederen containerschepen schoof. „Ik moet wel”, zei ik toen ik haar zag staren. „Ik heb een ontstoken peesplaat onder mijn linkervoet.” Het meisje huiverde. „Het zijn de enige schoenen waarmee ik geen pijn heb”, voegde ik eraan toe, ervan balend dat ik de behoefte had om uit te leggen waarom ik onhip schoeisel droeg maar goed, vernederender noch inzichtelijker kon dit gesprek niet meer worden en dus verliet ik de studio maar. Eenmaal op straat keek ik alsnog vertederd naar de beveterde klompen die de afgelopen weken mijn redding waren. Ze ondersteunen me zo goed dat ik de ontsteking amper voel. Ik draag ze inmiddels ook binnenshuis en het liefst zou ik ze ook onder de douche en in bed aanhebben maar dat doe ik niet want dan krijg je sleur. En dat hoeft eigenlijk ook niet want elke dag gaat het beter, zoveel beter dat ik sinds kort daar ook een beetje van begin te balen, want nu mijn voet opknapt, ben ik bang dat ik het ga missen. Natuurlijk niet de schoenen, en al helemaal niet de ontsteking, maar het zo simpel kunnen stoppen van leed, en alle euforie die daarop volgt. J.C. Bloem dichtte ooit in ‘De Dapperstraat’: „Alles is veel voor wie niet veel verwacht.” Ik had nooit gedacht dat ik door een blessure dagelijks veel meer geluksmomenten zou hebben dan toen allebei mijn voeten het nog gewoon deden. Bloem wist het wel, die schreef verderop immers: „het leven houdt zijn wonderen verborgen/ tot het ze, opeens, toont in hun hoge staat”. En dus probeer ik het te koesteren. Zowel het inzicht dat pijnloos wandelen niet vanzelfsprekend is, als de dagelijkse verlossing die deze schoenen me bieden. Om weer aan mezelf toe te behoren in plaats van aan de pijn. Om weer bandbreedte over te hebben om na te denken, te dagdromen, me op te kunnen winden over handelstarieven. Toen ik dit met een vriend deelde, krabde hij zich achter zijn oren. „Tja, wie het kleine niet eert is het grote niet weerd”, mompelde hij. Maar kunnen lopen zonder pijn is niet klein. Het is groots. Net zoals de aftakeling die soms nodig is om pas echt van iets te leren houden.</p>]]></description>
      <guid>https://nrc.nl/nieuws/2025/04/07/voorwaarden-voor-liefde-a4889081</guid>
      <pubDate>Mon, 7 Apr 2025 05:32:55 +0000</pubDate>
    </item>
    <item>
      <title><![CDATA[Een muur herstellen]]></title>
      <description><![CDATA[<p>Een van de mooiste gedichten van Robert Frost is Een muur herstellen, waarin een man samen met zijn buurman de ingestorte muur die hun landerijen van elkaar scheidt, gaat repareren. Echt nodig vindt de verteller dit zelf niet, aangezien hijzelf alleen maar appelbomen en zijn buurman alleen maar dennen heeft. Er is geen loslopend vee dat de gewassen van de ander bedreigt, maar de buurman dringt erop aan om de muur weer in zijn oude staat te herstellen, want, zo zegt hij: „Goede omheiningen zorgen voor goede buren.” Zaterdag belde ik met een vriendin uit Fredericksburg (Texas) die al decennia strijdt voor vrouwenrechten. Ik vertelde haar over het gedicht van Frost, ze kende het. „Mooi hè”, zei ze. „Maar ook doodeng, dat goede omheiningen zorgen voor goede buren. Wat betekent ‘goed’ immers, voor wie gaat het op en vooral: voor wie niet.” Ze vertelde over de SAVE Act waarover binnenkort in de Senaat zal worden gestemd. Deze wet, zogenaamd in het leven geroepen om verkiezingsfraude te voorkomen, heeft in de praktijk grote consequenties voor hele bevolkingsgroepen, met name minderheden. Als de SAVE Act erdoor komt kunnen kiezers zich niet meer online of per post registreren als kiezer, maar moeten ze dat op locatie doen. Een deel van de bevolking, zeker op het platteland, heeft niet de tijd of het geld, om naar zo’n registratiekantoor in de grote stad af te reizen. In zo’n gigantisch land in Amerika kan je er een dag aan kwijt zijn. En dan moet je ook nog eens terug. „Poeh”, zei ik. „Ja, maar het wordt nog mooier”, zei ze. „Als je je identificeert op zo’n kantoor moet je je geboortebewijs meebrengen. Wanneer daar een andere naam op staat dan op je identificatiebewijs, bijvoorbeeld omdat je bent getrouwd en de naam van je man hebt aangenomen, gaat het hele feest niet door. Waardoor het voor 69 miljoen getrouwde vrouwen straks erg lastig wordt om een stem uit te brengen.” „Wat?!” „Nou ja, laten we hopen dat de SAVE Act er niet door komt en bidden dat de Democraten hun rug recht zullen houden. Maar het is slechts een van de vele voorbeelden van hoe er van bovenaf wordt geprobeerd om de democratische rechten van minderheden, en met name dames, in te perken. Weg met het vrouwenkiesrecht, desnoods met behulp van administratieve barrières.” Ik dacht terug aan dat gedicht van Frost. Opeens kwamen die „goede omheiningen” me nog veel sinisterder voor. Opeens leken buitensluiten en insluiten synoniemen.</p>]]></description>
      <guid>https://nrc.nl/nieuws/2025/03/31/een-muur-herstellen-a4888289</guid>
      <pubDate>Mon, 31 Mar 2025 05:32:55 +0000</pubDate>
    </item>
    <item>
      <title><![CDATA[Hersenbudget]]></title>
      <description><![CDATA[<p>Afgelopen week kwam mijn oude vriend Migraine langs waardoor ik met oordoppen in en een oogmasker op in bed lag terwijl het zonlicht met bakken over de terrassen werd uitgegoten. Het troostte me dat ik niet de enige was: een kleine honderd kilometer verderop schuilde mijn beste vriendin eveneens in een verdonkerde kamer, piepend als een vampier wanneer het gordijn opwaaide en er een lichtflard naar binnen wist te dringen, bezocht door dezelfde aandoening als ik. Gisterochtend was het koeler en kon ik weer zonder zonnebril op naar de wc. Opgelucht belde ik mijn vriendin en bleek ook zij weer een beetje zichzelf. „Poeh”, zei ik. „Poeh”, zei ze.” „Kwam het bij jou ook door het voorjaar?”, vroeg ik. „Ongetwijfeld”, zei ze. „Al heb ik het de afgelopen dagen ook weer iets te druk gehad thuis, én is de verbouwing aan het uitlopen. Het paste allemaal even niet meer in mijn hersenbudget.” „Hersenbudget?” „Wat ik mijn hoofd per dag aandoe. Sinds de burn-out probeer ik beter op te letten waarmee ik mijn brein belast. Niet te veel prikkels, niet te veel stress.” Ik vond ‘hersenbudget’ een prachtig woord en prees haar dat ze zo goed op zichzelf paste. „Is ook een kwestie van mazzel”, mompelde ze. „Ik kan grenzen stellen omdat ik de middelen heb om het rustig aan te doen. Het is een beetje een kip-ei ding. Kan ik een hersenbudget handhaven doordat ik zo hard heb gewerkt, of moét ik een hersenbudget handhaven doordát ik zo hard heb gewerkt? Om eerlijk te zijn weet ik het zelf niet eens.” Tja. Niet alleen haar burn-out dankte ze aan tropenjaren op de Zuidas, maar ook haar financiële reikwijdte. Alle beleggingen en investeringen die ze destijds deed boden haar nu de vrijheid om haar brein op prikkelrantsoen te zetten. Waardoor ze kon bijkomen van overbelasting waar ze zelfs nu, twee jaar na het nemen van ontslag, nog last van had. „Eigenlijk best erg”, peinsde ze. „Maar goed, wat maakt het uit, gebeurd is gebeurd. En dankzij een leven dat niet bij me paste, hoef ik nu tenminste niet meer een leven te leiden dat niet bij me past. Of zoiets, ha ha. Oké, ik moet ophangen, de ondernemers staan zo op de stoep.” „De ondernemers?” „De aannemers, ik bedoelde de aannemers”, mompelde ze en zei sorry, waar ze meteen aan toevoegde dat ze eigenlijk niet wist waarom ze sorry zei. En dat ze moest gaan, ze moest gaan.</p>]]></description>
      <guid>https://nrc.nl/nieuws/2025/03/24/hersenbudget-a4887441</guid>
      <pubDate>Mon, 24 Mar 2025 05:32:56 +0000</pubDate>
    </item>
    <item>
      <title><![CDATA[Wat is jouw toilettasmoment?]]></title>
      <description><![CDATA[<p>Onlangs ging ik met een groepje naar de kroeg en binnen vijf minuten waren we alweer aan het co-rumineren, oftewel veels te uitgebreid al onze gevoelens, angsten en problemen doornemen. Na een half uur zat iedereen in de put, want gedeelde smart betekent bij ons altijd dubbele smart. A. slaakte een diepe zucht. „Kunnen we het niet eens over iets anders hebben dan jullie scheidingen, burn-outs of mijn teleurstellende kinderen?”, smeekte hij. „Misschien moet het überhaupt niet meer gaan over hoe we ons voelen”, mompelde Y. „Emoties zijn zo interessant nog niet.” Daarop viel er een stilte want we wisten niet waar we het dan wél over moesten hebben. „Ik heb het!”, zei M. Ze vertelde over een vriend die in zijn telefoon bijhoudt wat hem onverwacht vrolijk maakt. Hoe lekker een tosti kraakt wanneer je erin bijt, en hoe prettig warm en zacht het onder het krokante oppervlak is. Of hoe blij hij wordt wanneer hij voor een nieuwe trip zijn toilettas inpakt en bij het openen ervan de zeeplucht van de vorige reis hem tegemoetkomt. Meteen kwam iedereen met zijn eigen toilettasmoment. A. verzuchtte hoe dol hij is op de leegte in zijn oren wanneer hij een festival verlaat. Y. prees de fluwelige wangen van oude mensen, de poederige lucht van hun huid als je hen kust. M. verklapte dat ze dol is op het snuiten van haar neus, in het bijzonder de ademruimte die daarop volgt („Alsof mijn neusgaten twee Coentunnels zijn!”). „Is dit allemaal niet een soort sentimentele mindfulness”, vroeg A. na een tijdje. „Nee, het zijn sentiménten”, jubelde M. „Dat is iets heel anders!” We spraken daarna wel af dat wie aankwam met toilettasmomenten die ook in een levensverzekeringsreclame zouden kunnen zitten (zoals blote voeten op het gras, dansen in de regen of een lachende baby) een rondje moest geven. Uiteindelijk was ik pas om drie uur thuis. Terwijl ik mijn tanden poetste besefte ik dat ik me veel energieker voelde dan na een avond vol geklaag. En drong tot me door hoe lekker het was wanneer ik met mijn tandenborstel het smalle gebied tussen kiezen en tandvlees kriebelde. Eenmaal in bed berekende ik hoelang ik inmiddels al op aarde was en kwam uit op 15.640 dagen. Ik leefde al meer dan 375.360 uur. En pas nu stond ik erbij stil hoe heerlijk ik tandenpoetsen eigenlijk vond. Dat er al die tijd al stukjes vrede voor het oprapen lagen terwijl ik ondertussen maar mijn hoofd breken bleef, ervan overtuigd dat dat de weg was naar geluk.</p>]]></description>
      <guid>https://nrc.nl/nieuws/2025/03/17/wat-is-jouw-toilettasmoment-a4886618</guid>
      <pubDate>Mon, 17 Mar 2025 05:32:56 +0000</pubDate>
    </item>
    <item>
      <title><![CDATA[De jonggelieven komen er vanzelf wel achter]]></title>
      <description><![CDATA[<p>Zondag kwam een deel van de familie bijeen om de lente te vieren (ook al was het in astronomisch opzicht nog winter) en ’s ochtends hing mijn nicht al aan de lijn met de nodige instructies. Wat bleek: haar oudste (11) zou zijn kersverse partner (10) meebrengen. Mijn nicht drukte me op het hart om er niets van te zeggen en om er vooral geen enkele grap over te maken. „Waar zie je me voor aan”, mompelde ik (maar ze had een punt). „Ik roep het vooral tegen mezelf”, zuchtte ze. „Hij heeft mij en zijn vader al met hel en verdoemenis gedreigd als we straks ook maar even vertederd kijken.” Ik beloofde een uitgestreken gezicht dat, toen ik de piepjonge geliefden eenmaal in het oog kreeg, onmogelijk vol te houden viel. Hij had zijn arm om het verlegen meisje heen geslagen en sprak al blozende in wij-vorm. Het meisje vertelde over hoe ze verkering hadden gekregen (per dm op TikTok) en was zo nerveus dat ze soms een beetje stotterde. De volwassenen knalden bijna uit elkaar van ontroering. Het was een grote opluchting toen de minderjarige tortelduiven even (en uiteraard samen) naar de wc gingen. „Niet te doen!”, schaterde mijn nicht, waarop de rest haar bijviel. „Maar ergens ook ontzettend verdrietig”, zei onze oom. „Want zelden blijf je bij je eerste liefde.” Mijn nicht verzocht hem die wijsheid voor zichzelf te houden. „Ze komen er vanzelf wel achter”, fluisterde ze. „Nu stil, volgens mij komen ze eraan.” We deden er het zwijgen toe toen het paartje weer plaatsnam. „Is er iets?”, vroeg de jeugdige Romeo terwijl hij zijn ouders subtiel argwanend aankeek. „We hoorden een vogel waarvan we het geluid niet konden thuisbrengen”, zei mijn nicht vlug, waarop het hele gezelschap knikte. „Misschien een winterkoninkje?”, probeerde ik. „Of toch een albatros?”, mijmerde mijn broer. De elfjarige schudde zijn hoofd en begon over hun meest recente date waarbij ze naar Paddington in Peru waren geweest. Nu het gesprek op beren in zuidwesters kwam kon iedereen weer ontspannen. Ik keek naar de oom die had gezegd dat weinigen bij hun eerste liefde bleven. Niet alleen hij, maar ook al zijn broers en zussen waren gescheiden. Terwijl de jonge geliefden vrolijk verder babbelden zag ik de oudjes naar elkaar kijken, met blikken van verstandhouding. Ze vormden één front, een konvooi dat op uitzending was geweest en had afgesproken om bij terugkeer niets los te laten over wat ze hadden meegemaakt, zodat de volgende lichting zelf kon ontdekken hoe de boel in elkaar stak. Ondertussen klonken er daadwerkelijk vogels. Ach, vogels, dacht ik. Hoe ze ondanks alles toch steeds maar weer aan nesten beginnen.</p>]]></description>
      <guid>https://nrc.nl/nieuws/2025/03/10/de-jonggelieven-komen-er-vanzelf-wel-achter-a4885804</guid>
      <pubDate>Mon, 10 Mar 2025 05:32:56 +0000</pubDate>
    </item>
    <item>
      <title><![CDATA[Dankbaarheid eisen is voor de kleinzerigen]]></title>
      <description><![CDATA[<p>Gistermiddag ging ik naar de sportschool en na mezelf een half uur te hebben gemarteld op een van de roeiapparaten besloot ik om even uit te puffen in de gymzaal, die sinds het ontslag van de yogaleraar een oase van rust is. Mijn hartslag was bijna weer onder de honderd toen de deur openging en er een jonge man naar binnen liep. „Pom, pom, pom”, zei de jonge man. Hij had een weerstandsband (zo’n XXL postpakketelastiek) bij zich en begon fanatiek te rekken en strekken, daarbij hevig steunend en kreunend. Ondertussen hield hij via de spiegels in de gaten of ik wel naar hem keek. Ik wilde me niet laten kennen en pakte mijn koptelefoon erbij, zocht The Best of Satie op en sloot mijn ogen. Helaas wist zijn gepuf binnen enkele ‘Gymnopédies’ alweer tot me door te dringen. Er kwam bovendien een behoorlijke zweetlucht vrij waardoor er nóg een zintuig werd gepijnigd. Nu ben ik wel vaker dit soort performatieve sporters tegengekomen. Wat me naast de geluidsoverlast vooral stoort is dat al dat overdrijven nog meer lichaamsbeweging betekent voor hen en ze dus hun conditie verbeteren ten koste van mijn humeur. Ik spiekte door mijn wimperharen naar mijn inmiddels paars aangelopen zaalgenoot. Enerzijds wilde ik niet dat mijn aanwezigheid ervoor zorgde dat hij nóg gezonder werd (want dan zou hij langer leven en nog veel meer mensen met zijn gehijg lastigvallen), maar als ik nú de ruimte verliet had ik me laten verjagen. Ik overwoog nog even om er wat van te zeggen, maar dan zou hij kunnen doen alsof hij zich van geen kwaad bewust was, of al zelffeliciterende roepen dat hij zo soms zo in zijn training opging dat hij dan echt alles en iedereen uit het oog verloor. Vervolgens kon er bij mij dan weer een eicel knappen en zo zou de ellende zich alleen maar verder opstapelen. Uiteindelijk stond ik maar op. „Doei”, zei de jongen. Ik had hem willen toebijten dat in plaats van een ‘doei’ er eerder een ‘dankjewel’ op zijn plaats was. Maar net op tijd dacht ik terug aan de aanvaring die vrijdagavond plaatsvond in het Witte Huis en besefte dat het eisen van dankbaarheid is voorbehouden aan de kleinzerigen der aarde. Zonder gedag te zeggen en met geheven hoofd verliet ik de ruimte, hem alleen latend met zijn toneelstukje. Zon beukte op de ruiten, de wereld glansde, fluitend liep ik de toekomst in.</p>]]></description>
      <guid>https://nrc.nl/nieuws/2025/03/03/dankbaarheid-eisen-is-voor-de-kleinzerigen-a4885058</guid>
      <pubDate>Mon, 3 Mar 2025 05:32:57 +0000</pubDate>
    </item>
    <item>
      <title><![CDATA[Jij bent niet het diner]]></title>
      <description><![CDATA[<p>Het is een misvatting dat je het alleen met geliefden of vrienden kan uitmaken, het wil ook prima met familie. Een van mijn jeugdvriendinnen verbrak op haar dertigste het contact met haar vader. Onlangs kwam ik haar tegen en na wat beleefdheden over en weer vroeg ik hoe het eigenlijk met hem ging. „Best prima, zijn buurvrouw houdt me op de hoogte”, vertelde ze. „Het is vooral lekker rustig dat hij niet meer in mijn leven is. Al heb ik soms nog wel medelijden met hem, want hij heeft zichzelf ook niet gemaakt.” Haar vader had zeer gewelddadige ouders die hem op straat zetten toen hij dertien was. Ik herinner me een man die al begon te schreeuwen wanneer de krant te hard door de brievenbus werd gedaan. „Ik heb altijd het gevoel gehad dat ik vanwege zijn moeilijke jeugd extra lief moest zijn”, zei ze. „Dus toen mijn moeder ons verliet en hij totaal instortte, nam ik het huishouden op me en stond ik altijd klaar met een luisterend oor. Tot ik tegen mijn dertigste merkte dat het niets uitmaakte. Hij bedankte me nooit, bleef verongelijkt, schopte continu ruzie, was nooit kritisch op zichzelf. Alsof zijn moeilijke verleden hem een vrijbrief gaf om de rest van zijn leven een eikel te zijn. Op een zeker moment had ik er genoeg van. Ik merkte ook dat ik zijn kindertijd uiteindelijk niet meer als een excuus, maar slechts als een verkláring voor zijn agressie beschouwde.” Ze snoof. „Maar weet je wat ik nog het ergste vind? In ons dorp zag iedereen dat een kind mantelzorgde voor een man die nooit had geleerd om verantwoordelijkheid voor zichzelf of zijn gezin te nemen. Niemand die er wat van zei want hee, geen groter taboe in dit land dan je te bemoeien met de opvoeding van andermans nageslacht.” „Misschien waren ze wel bang. Mijn moeder liep altijd een blokje om als ze je pa de straat in zag komen.” „Dan nog. Een telefoontje naar jeugdzorg kan altijd anoniem. In plaats daarvan kreeg ik van de hele buurt lof, dat ik zo verantwoordelijk was voor mijn leeftijd.” Tja. Ze is de enige niet. Ik ken nogal wat mensen die dankzij hun ouders geen kind konden zijn. „Je zou willen dat er een wet bestond die minderjarigen tegen dit soort vampirisme beschermt”, mompelde ik. „En tegen de lafheid van de omgeving, maar goed. Uiteindelijk was ik de enige die het kon stoppen.” Ze grinnikte. „Ik las ooit dat omdat een tijger vlees eet, dat niet betekent dat jij dan ook meteen zijn diner moet zijn.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2025/02/24/jij-bent-niet-het-diner-a4884229</guid>
      <pubDate>Mon, 24 Feb 2025 05:32:57 +0000</pubDate>
    </item>
    <item>
      <title><![CDATA[Visvriendelijk vissen]]></title>
      <description><![CDATA[<p>Afgelopen zondag bevond ik me op een verjaardag waar bijna alle genodigden dol waren op hard praten, waardoor ik op een gegeven moment de tuin in wandelde om mijn oren even te laten bijkomen. Daar hurkte de dochter van de jarige bij de vijver. De koptelefoon waar het meisje (10) doorgaans onder leeft, lag naast haar op de grond. Ze had een hengel gemaakt van een tak en een stuk touw, een champagnekurk fungeerde als dobber. „Willen ze een beetje bijten”, vroeg ik. „Er zit geen haak aan”, zei ze. „Ik ben visvriendelijk aan het vissen.” Ze haalde de hengel op en knoopte wat brood aan het touwtje onder de dobber. Ze deed het zo zorgvuldig dat ik haar complimenteerde. „Wil je later ook een professionele visvriendelijke visser worden”, vroeg ik. „Ik wil later een partij oprichten”, mompelde ze. „Wat voor partij?” „De Partij Tegen Verdriet”, zei ze. „Mijn opa is soms zo depri. Ik wil dat later niemand ooit nog depri hoeft te zijn.” Ik zei maar even niet dat elke partij in feite al een Partij Tegen Verdriet is, of beter gezegd een Partij Tegen Verdriet Onder De Eigen Leden. „Wat een druk feestje hè”, zei ik. „Maar goed, grote mensen hebben nou eenmaal veel woorden in zich. Die moeten er af en toe uit, anders worden ze ziek. Daarom gaan ze soms ook naar een psycholoog.” Ze knikte beleefd. „En als die geen plek heeft, kan je nog altijd gaan vissen”, vervolgde ik. „Al dan niet visvriendelijk.” Vroeger viste ik veel met mijn tante. Het eerste kwartier kakelde ze erop los, maar hoe meer ze zich richtte op de dobber, hoe rustiger ze werd. Ze zeggen weleens dat je tijdens vissen een soort ultiem hier en nu kan bereiken, maar afgelopen zondag besefte ik dat het echte voordeel is dat je met je kop uit het domein van de fantasie wordt gehaald. Even geen doemscenario’s meer hebt over een toekomst tjokvol deadlines, geopolitiek gedoe of verdrietige opa’s. Je hoeft je even op niets anders voor te bereiden dan het moment waarop de dobber ondergaat. Vissen is een kleine vakantie van de verbeelding, de gave die de mens helaas vaker inzet om zichzelf mee te kwellen dan om zichzelf mee te plezieren. Achter ons ging de deur open. Een horde woorden daverde de tuin in, het zachte gekabbel van de vijver werd verjaagd door de kakofonie van de verjaardag. Daarna sloot de deur. Het plonsgeluid keerde terug. Water rimpelde, de wereld werd weer effen.</p>]]></description>
      <guid>https://nrc.nl/nieuws/2025/02/17/visvriendelijk-vissen-a4883368</guid>
      <pubDate>Mon, 17 Feb 2025 05:32:58 +0000</pubDate>
    </item>
    <item>
      <title><![CDATA[Een heel zeldzaam moment]]></title>
      <description><![CDATA[<p>Sinds de herverkiezing van Trump zoom ik wekelijks met een stel Amerikaanse vriendinnen om te horen hoe het met hen is. Stuk voor stuk zijn ze hoogopgeleid, stuk voor stuk hebben ze zich ontworsteld aan een extreem religieuze omgeving en stuk voor stuk zijn ze bezorgd over de recente ontwikkelingen. „Ik hoorde onlangs een collega hardop verkondigen dat God mannen en vrouwen niet voor niets verschillend heeft geschapen”, zegt I. „Zulke geluiden heb je hier natuurlijk altijd al, maar sinds de inauguratie klinken ze weer een stuk luider.” „Ik ben de laatste tijd bang”, mompelt C., „dat we binnenkort wakker worden en onze rekeningen bevroren zijn, net zoals in die ene aflevering van The Handmaid’s Tale. En dat je er dan alleen nog bij kan als je man of een mannelijk familielid de bank daar toestemming voor geeft. Het is technisch mogelijk, en de vrouwenhaters die nu aan de macht zijn, zie ik ervoor aan.” Daar heb ik even buikpijn van. Big Tech is in Amerika in de handen van een klein clubje witte, reactionaire mannen. Bij de inauguratie stonden zij breed lachend vooraan. Toen ik daar een screenshot van appte naar A., schreef zij terug dat ze straalden als ouderlingen tijdens de zondagsdienst. Maar dat was niet het enige wat me kippenvel bezorgde. Ik moest toen ik naar de beëdiging keek ook denken aan een uitspraak van de Amerikaanse bioloog Edward O. Wilson (1929-2021). Hij stelde dat het grootste probleem van de moderne mens is dat hij paleolithische emoties heeft, middeleeuwse instituten en godsgelijke technologie. „Ja!”, roept I. als ik dit met haar deel. „Toen Mark Zuckerberg laatst zei dat er meer ‘masculiene energie’ nodig is, gingen bij mij alle alarmbellen af. Terug naar de oertijd met behulp van techniek waarbij je mensen, in het bijzonder vrouwen, makkelijker dan ooit kan bespioneren, beïnvloeden en controleren. Trump en zijn vrienden zijn radicaal genoeg om het nog te proberen ook.” „Ze doen het al”, foetert A. „Soms denk ik weleens dat we in een heel zeldzaam moment in de tijd leefden, eentje waarin minderheden even wat vrijheden konden genieten voor die hun weer werden ontnomen want tja, ze hadden natuurlijk geen praatjes moeten krijgen.” „Nou ja”, zucht C., „vrouwen zijn nog steeds nodig voor het voortbestaan van de mensheid, de Trumpclub zal ons niet uitroeien.” „Maar de Trumpclub wil ons ook helemaal niet uitroeien”, zegt A. zacht, „ze wil dat we hun gehoorzamen. En heeft daarvoor de machtigste technologie uit de geschiedenis van de mensheid tot hun beschikking.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2025/02/10/een-heel-zeldzaam-moment-a4882614</guid>
      <pubDate>Mon, 10 Feb 2025 05:32:58 +0000</pubDate>
    </item>
  </channel>
</rss>
