<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA['Geen Keti Koti voor ons']]></title>
      <description><![CDATA[<p>Onlangs veranderde mijn zus haar WhatsApp-profielfoto in het logo voor „Ik neem vrij op Keti Koti”, de sympathieke campagne waarmee je kan aangeven dat je 1 juli vrijhoudt om de afschaffing van de slavernij te vieren. De gedachte is dat als genoeg mensen dit doen, ook in Nederland van Keti Koti een nationale feestdag wordt gemaakt.   Ze bedoelde het goed, maar het leidde tot een gigantische ruzie in de familie-app. De Indische kant was woedend, de berichtjes stroomden zo snel binnen dat het wel de livestream van een WK-finale leek.  „Waarom steun je een herdenking die alleen maar stilstaat bij de slavernij in de westelijke koloniën?”, foeterde oudtante D.  „Er waren in Indië veel meer tot slaaf gemaakten dan in de West”, brieste nichtje B.  „In Indië werd de slavernij bovendien niet op 1 juli, maar op 1 januari afgeschaft”, schreef achterneef P.  „Nou ja, een herdenking op 1 januari lijkt me geen goed plan”, mompelde mijn zus tegen me. „Dan ben je te brak om überhaupt bij iets stil te staan.”  Toch stak het, want ze veranderde haar profielfoto terug. Ik voelde met haar mee, maar begreep ook de reactie van de Indische kant. In het indrukwekkende  Daar werd wat gruwelijks verricht  toont schrijver Reggie Baay hoe gigantisch en afschuwelijk de slavenhandel in Nederlands-Indië was. Hoe ook daar de tot slaaf gemaakten werden uitgebuit, mishandeld, gemarteld en verkracht. Dat de slavernij daar, ondanks de afschaffing in 1860 (dus drie jaar voor die in de West), tot in de twintigste eeuw doorging. Toch lijken velen dit niet te weten, volgens Baay omdat „…verreweg de meeste nazaten van de slaafgemaakten in de Oost zich niet bewust zijn van hun eigen geschiedenis van slavernij”. Deels door de marginale plek ervan in ons onderwijs. Veel van mijn Indische vrienden hebben geen idee hoe wijdverbreid de slavernij in Nederlands-Indië was.  „Kunnen we met Keti Koti niet”, probeerde een nichtje nog, „ook het Indische slavernijverleden gewoon herdenken?” Dat kwam haar op zoveel woedende reacties te staan dat ze de familie-app maar verliet.  „Er is nergens plek voor ons”, zei oudtante D. „Niet bij herdenkingen, niet in canons, niet op scholen, niet in het collectieve geheugen.”  Een oudoom die zich intensief bezighoudt met de koloniale geschiedenis schreef: „Geen Keti Koti voor ons. Niet tot er in Nederland evenveel aandacht voor de slavernij in de Oost is, als voor die in de West.”  Hij besloot met: „Gelijke slaven, gelijke ketenen, gelijke erkenning.”  Dat spookt nu al dagen door mijn hoofd.</p>]]></description>
      <guid>https://www.nrc.nl/nieuws/2022/06/30/geen-keti-koti-a4135077</guid>
      <pubDate>Thu, 30 Jun 2022 00:00:00 +00:00</pubDate>
    </item>
    <item>
      <title><![CDATA[Dieper]]></title>
      <description><![CDATA[<p>Mijn jongste neef (15) ligt in scheiding.  „B. en ik spreken elkaar niet zoveel meer”, zei hij toen ik hem gisteren vroeg hoe het met zijn beste vriend was. Ik moest bijkomen van dat antwoord: B. en hij waren jarenlang onafscheidelijk, ik noemde B. zelfs mijn schoonneef, hij woonde de afgelopen vijf jaar ieder familiefeest bij.  „Ruzie?” vroeg ik.  „Neuh. Hij heeft gewoon nieuwe vrienden.”  Gekwetst keek hij op.  „Ben ik saai?”  „Je bent rustig.”  „Dus saai”, mompelde hij. „Nou ja, misschien maar beter ook. Die nieuwe jongens zijn de hele tijd aan het woord, je komt er nauwelijks tussen. Altijd flauwe grappen maken. Altijd een mening, zelfs als je er niet om hebt gevraagd. Ze vinden praten belangrijker dan luisteren, en na een uurtje heb je knallende koppijn. Ze zijn alleen maar in zichzelf geïnteresseerd. Maar toch is B. liever bij hen dan bij mij.”  Vandaar dat mijn neef de laatste tijd zo mat was. Op die leeftijd, als je nog niet echt aan verkering toe bent, is zo’n beste vriend je wederhelft. Een reddingsboei in de kantine, een anker op schoolfeesten.  En als je hem kwijtraakt, een bron van rouw.  ‘Ik ben”, stamelt hij, „misschien niet zo’n spectaculaire verteller.” „Onzin, je klinkt doorgaans alsof je met een woordenboek in de mond geboren werd.” „Dat zegt niets over de inhoud”, zucht hij.  „Misschien ben ik wel niet zo goed  in boven de rest uit komen, in de aandacht op mezelf te vestigen, omdat ik ergens ook wel weet dat ik niets boeiends te melden heb.”  Na hem een half uur lang vruchteloos van het tegendeel hebben geprobeerd te overtuigen schiet me opeens een citaat van de Amerikaanse mythologie-expert Joseph Campbell te binnen. In het boek  The power of myth  stelt Campbell dat we onszelf slecht kennen, waardoor we geen waardeoordeel over onszelf kunnen vellen: „Er zitten dimensies en mogelijkheden in je die geen deel uitmaken van wie je denkt dat je bent. Je leven is zo veel dieper en groter dan je zelf kan bevatten.”  Daar moest mijn neef even op kauwen. „Met andere woorden: omdat we niet alles aan onszelf zien, kunnen we ook niet bepalen of we saai zijn?”  „Precies”, zei ik. „Dus je hebt er niets aan om te denken dat je oninteressant bent.”  „Zal wel”, zei hij.   Na een tijdje: „Het gaat me trouwens helemaal niet om interessant zijn.”  Hij schopte een leeg pakje appelsap weg.  „Ik mis hem gewoon.”</p>]]></description>
      <guid>https://www.nrc.nl/nieuws/2022/06/28/dieper-a4134785</guid>
      <pubDate>Tue, 28 Jun 2022 00:00:00 +00:00</pubDate>
    </item>
    <item>
      <title><![CDATA[Heel]]></title>
      <description><![CDATA[<p>Gisteren zat ik tijdens de spits op de fiets, wat in Amsterdam niet al te best voor je gezondheid is. Flitsbezorgers haalden van rechts in, elektrische bakfietsen sneden af, benevelde toeristen die nog nooit op een tweewieler hadden gezeten, dreigden me de gracht in te rijden en niemand die zich nog aan stoplichten hield. Hyperventilerend slalomde ik om diverse potentiële doodsoorzaken heen tot het me te veel werd en ik afstapte om bij te komen. Vanaf de stoep keek ik naar de fietsers. Ondanks al het gevaar leken de meesten met hun gedachten ergens anders, wat onverstandig maar begrijpelijk was. Misschien waren ze zichzelf aan het voorstellen hoe alles in orde zou komen, sponnen hun hoofden de ene na de andere goede afloop waardoor de verkeerschaos minder bedreigend werd. Met geruststellen zijn we sinds de oertijd bezig. De vroegst overgeleverde verhalen draaien om troosten of verklaren. Waar de wereld vandaan komt bijvoorbeeld, of dat onweer niet zozeer een doodeng en grillig natuurverschijnsel is, maar gewoon een moodswing van de dondergod. Dat als je maar goed en vooral volgens de regels leeft, je niets zal overkomen. Dat er helden zullen opstaan om met het kwaad af te rekenen. Zelf ben ik de hele dag bezig met het maken van scripts. Hoe de dag zal verlopen, wat ik straks moet zeggen tegen een verdrietige broer, wat ik zal gaan koken, in wat voor volgorde ik het huis zal kuisen. Natuurlijk weet je nooit hoe de toekomst eruit zal zien, maar al die narratieven bieden grip. Ik denk weleens dat het verhaal het alleroudste kalmeringsmiddel is en misschien zelfs het oudste antidepressivum, naast seks. Je transformeert ervaringen en angsten in vertellingen om niet gek van onrust te worden. Jaren geleden bevond ik me met mijn toenmalige geliefde in een relatiecrisis. Ik hield mezelf de hele tijd voor dat we er wel uit zouden komen, dat we erdoor zouden groeien, dat ik uiteindelijk alleen maar meer van hem zou gaan houden. Achteraf gezien allemaal onzin, maar het hielp me door een moeilijke en onzekere periode heen. Al die sprookjes scheelden weer de nodige onrust, waardoor ik uiteindelijk de energie had om de relatie te verbreken. Ik keek om me heen. Het was inmiddels rustiger op de weg. Goed, ze reden nog steeds als gekken en verderop werd een kind bijna geschept door een Birò, maar het was niets vergeleken met de puinhoop van een kwartier geleden. Ik zei tegen mezelf dat alles goed kwam en stapte op de fiets. Reed voorbij de ene na de andere vertelling, scheerde langs diverse leugens en bleef heel, zowel in het hoofd als daarbuiten.</p>]]></description>
      <guid>https://www.nrc.nl/nieuws/2022/06/23/heel-a4134400</guid>
      <pubDate>Thu, 23 Jun 2022 00:00:00 +00:00</pubDate>
    </item>
    <item>
      <title><![CDATA[Rekenen]]></title>
      <description><![CDATA[<p>Sinds mijn achternichtje om de hoek studeert en we regelmatig samen eten, is mijn welzijn aantoonbaar verbeterd.  „Denk om je vaatconditie!” riep ze toen ik zondag voorstelde om patat te gaan halen. „Maar het is zondag!” sputterde ik.  Eenmaal in de supermarkt mikte ze de ene na de andere avocado, zak boerenkool en stronk broccoli in het mandje. Ik troostte mezelf maar met de gedachte dat ik daar zo gezond van zou worden dat ik de rest van de week met Hamka’s kon ontbijten.  Bij kassa voorspelde ze dat we 23,89 euro kwijt zouden zijn.   „Dat wordt dan 23,89”, zei de cassiere. We juichten. Pas toen we de supermarkt uit liepen kwam de ontreddering.  „23,89 voor een paar stukken groenten en glutenvrije pasta”, huilde ik.  „Daarom”, zei mijn achternichtje, „ben ik tijdens het winkelen constant aan het rekenen. Het vreemde is echter dat het me steeds meer moeite kost, terwijl ik het juist meer doe.”  Dat verbaasde me dan weer niet. Uit onderzoek is gebleken dat arme mensen (en daar vallen studenten als mijn achternichtje ook onder) slechter zijn in wiskunde dan rijke mensen. Niet zozeer omdat arme mensen doorgaans een lagere opleiding hebben genoten, maar vooral omdat een laag inkomen zoveel stress met zich kan meebrengen dat je hoofd sneller vol zit en een simpele optelsom op een gegeven moment al echt een hele klus wordt.  ‘Misschien dansen de berekeningen me ook wel voor de ogen”, vervolgde mijn achternichtje. „Omdat ik er een beetje in ben doorgeslagen. Ik probeer tegenwoordig ook de verwachte inflatiecijfers mee te nemen, dus hoezeer de prijzen zullen zijn gestegen tegen het einde van de maand en wat voor invloed dat zal hebben op wat ik in het hier en nu te besteden heb.”  „Werkt het?”  „Nou, nee. Ik word er zo onrustig van dat het hoofdrekenen me alleen nog maar meer moeite kost.”  Ik vertelde haar over een van mijn kennissen, die opgroeide in een bijstandsgezin. Al op jonge leeftijd leerde ze om de eindjes aan elkaar te knopen. De supermarktbezoeken met haar moeder waren heuse werkcolleges in beknibbelen.  „Altijd de spullen uit de onderste schappen pakken”, zei haar moeder. „Die zijn het goedkoopst.” Mijn achternichtje knikte.  „Zo leren degenen met een kleine beurs dat knielen bij hen hoort”, mompelde ze.  Ja. En dat ergens op rekenen niet hetzelfde is als ergens op vertrouwen. De enige zekerheid die we anno 2022 hebben is dat er steeds meer mensen gaan knielen. Ze lager en lager zullen moeten reiken, tot uiteindelijk de bodem is bereikt.</p>]]></description>
      <guid>https://www.nrc.nl/nieuws/2022/06/21/rekenen-a4134079</guid>
      <pubDate>Tue, 21 Jun 2022 00:00:00 +00:00</pubDate>
    </item>
    <item>
      <title><![CDATA[Verhoudingskwestie]]></title>
      <description><![CDATA[<p>Met mijn neven (15 en 17) bekeek ik gisteren weer eens de prachtige documentaire  Fantastic Fungi , waarin de ontwikkeling van diverse schimmels versneld wordt getoond. Zwavelkopjes veranderen in openklappende parapluutjes, stinkzwammen schieten als mollige pilaren uit de bosgrond omhoog.  „Jammer dat ze in het echt niet zo snel groeien”, zei de oudste neef. „Het ziet er zo leuk uit!”  Die opmerking bleef de rest van de dag hangen. Ik wandelde langs een plek waar nieuwe woningen werden gebouwd en stelde me voor hoe het eruit zou zien als die gebouwen op Fantastic Fungi-tempo de hoogte in schoten: als opblaaskastelen op kinderfeestjes. De balkons zouden als laatjes uit het baksteen schuiven. Schoorstenen als periscopen richting de hemel.  Helaas kon ik daarna niet meer ophouden met de boel versneld af te spelen en zag ik ook hoe al die huizen weer vervielen: ze implodeerden, tot er niets resteerde dan stof en steen.   Even moest ik denken aan Vasalis’ gedicht  Tijd , waarin ze vertelt over een wereld die zich in een rotvaart afspeelt: „Het was verschrikkelijk… om mij heen/schoot alles op, schokte of beefde/ wat stil lijkt.” De dingen die doorgaans haast bewegingsloos van vorm veranderen, zoals bomen, jaargetijden of de zee, transformeren in dit vers plotseling zo snel dat er slechts een „ademloze, wrede strijd” overblijft.  Ik liet het bouwterrein achter me, mild sip hoe alles dat opschiet, ook weer neerkomt. Toen ik ’s avonds in bed kroop keek ik naar het Balinese houten kistje dat mijn geliefde me voor mijn verjaardag had gegeven. Voorzichtig streelde ik het fijne snijwerk. Ooit zou ook dit kleinood er niet meer zijn. Termieten, vocht, schimmels of gewoonweg de jaren zouden het op een dag uit elkaar laten vallen.  Dat had me verdrietig kunnen stemmen, maar opeens was ik enorm blij met mijn eigen eindigheid. Als ik het kistje de komende vijftig jaar maar een beetje goed verzorgde, zou ik het verdwijnen ervan niet mee te hoeven maken. Het luchtte me enorm op dat vergankelijkheid ook maar gewoon een verhoudingskwestie was. Zelf zou ik echt niet lang genoeg leven om de ondergang van talloze bomen, gebouwen en mensen mee te moeten maken. Zolang het gros van de wereld trager verviel dan ik, was er weinig aan de hand en kon ik gewoon doen alsof het bestaan totaal solide was!  Tevreden knipte ik het licht uit. Gedachten verkruimelden en liepen over in dromen.</p>]]></description>
      <guid>https://www.nrc.nl/nieuws/2022/06/16/verhoudingskwestie-a4133607</guid>
      <pubDate>Thu, 16 Jun 2022 00:00:00 +00:00</pubDate>
    </item>
    <item>
      <title><![CDATA[Rosie]]></title>
      <description><![CDATA[<p>Mijn zus ging een weekendje weg met haar nieuwe vlam en droeg me op om haar jongens (17 en 15) in de gaten te houden. Toen ik mezelf zaterdagavond binnenliet, lag haar gang vol met kleine plasjes bloed. In de woonkamer trof ik mijn neven en een mij onbekende sint-bernard aan. „Help ons”, brieste de oudste, terwijl hij de hond een oude onderbroek probeerde aan te trekken.  „Rosie is ongesteld geworden”, zei de jongste. Rosie keek me smekend aan terwijl de onderbroek nog verder omhoog gesjord werd.  De rest van de avond verdiepten we ons in loopsheid. Rosies bloed was donker, volgens Google was ze dan nog niet optimaal vruchtbaar, maar kon  ze alsnog in verwachting raken.  „Ik wil niet dat ze zwanger wordt”, zei de oudste wanhopig. „Dan krijgt mam allemaal gedoe.”  Rosie bleek de hond van de nieuwe liefde te zijn.  „Hoe is die nieuwe verkering eigenlijk?” vroeg ik, want ik had er nog niet mee kennisgemaakt.  „Geweldig”, zeiden de jongens meteen.  „Ik heb mam nog nooit zo gezien”, verzuchtte de oudste. Ah. Vandaar dat ze zo beschermend waren naar Rosie, want die was nu hun stiefzus. Als je daar een weekend op past en haar vervolgens zwanger aflevert, nou ja, dan heb je als stiefbroer wel wat uit te leggen. ‘Het mag niet uitgaan”, zei de jongste. „We willen dat mam eindelijk eens chill is.” De volgende ochtend gingen we met Rosie een blokje om. Bij het park liet een bejaarde man net een Duitse Pinscher uit. Rosie begon aan de riem te trekken. De oudste neef, inmiddels een betonblok van een kerel die in zijn vrije tijd in de sportschool woont, kon haar amper tegenhouden. De Pinscher stormde op ons af.   „Een reu!” gilde de jongste.  „Houd je hond tegen, de onze is loops!!!” brulde de oudste naar de bejaarde, die meteen achter zijn hond begon aan te hobbelen terwijl hij „Bert! Hier!” riep, maar Bert had een veel betere conditie en was onze hond inmiddels gevaarlijk dicht genaderd.  „Kappen nu!!” riep de oudste en tilde Rosie op. Daar stond mijn stoere neef met een hitsige hond van zeventig kilo in zijn armen terwijl Bert tegen zijn been aan begon te rijden. Ik was tot op het bot toe ontroerd. Dat is ware liefde, dacht ik. Dat iemand zijn moeder zo graag gelukkig ziet dat hij bereid is om aangerand te worden door een Pinscher terwijl een sint-bernard zijn nek onderkwijlt. Wat een toewijding. De hele wereld die tegen je blaft en gromt en op je leegbloedt en dat je dat allemaal vrijwillig ondergaat, simpelweg om andermans geluk in stand te houden.</p>]]></description>
      <guid>https://www.nrc.nl/nieuws/2022/06/14/rosie-a4133313</guid>
      <pubDate>Tue, 14 Jun 2022 00:00:00 +00:00</pubDate>
    </item>
    <item>
      <title><![CDATA[Ezeltje]]></title>
      <description><![CDATA[<p>‘Ik had gisteren sjans!”, juichte oudoom Karel (109).  „Vertel!”, juichte ik.  „Ik zat in de tuin en opeens streek er een ekster naast me neer.” Er volgde een heel verhaal over oogcontact met een vogel. Hoe het beestje telkens iets leek te willen zeggen maar dat om de een of andere reden toch niet deed. Er waren diepe blikken, suggestief geschud met veren en veelbetekenend gehups door het gras.   „En ten slotte vloog ze weer weg”, zei Karel.  „Maar dat is toch helemaal geen sjans”, riep ik. „Sjans heb je met iemand van je eigen diersoort!”  „Sjans kan ook met vogels”, zei Karel snel.  „Echt? Had je werkelijk het idee dat die ekster zich tot je aangetrokken voelde? Dat ze meer wilde dan alleen vriendschap?”  „Ik voelde gewoon dat er een connectie was”, bitste Karel, en voegde eraan toe dat hij er verder niet meer over wilde praten omdat ik er toch niets van snapte.  „Bovendien”, zei hij na me slechts een kwartier te hebben doodgezwegen, „is dit de enige vorm van flirten die mij rest. Niemand ziet me staan sinds ik eruitzie als een stoffelijk overschot.”  „Je haar zit af en toe nog best leuk.”  „Het is gewoon moeilijk”, zei Karel, „zeker als je ooit zo knap was als ik.” Daar kon ik niets tegen inbrengen. Karel heeft op diverse gebieden last van zelfoverschatting, maar vroeger was hij inderdaad prachtig. Hij had de vrouwen voor het oprapen.   „Kon ik maar vergeten hoe er ooit naar me werd gekeken”, zei hij. „Het is gewoon verdrietig als je niet meer wordt opgemerkt.”  Ik legde mijn hand op zijn arm. Karel schudde hem af en snauwde dat hij niet zielig was. Ik zei dat ik nog maar een pot thee ging zetten. Karel begon een beetje voor zich uit te zingen, wat hij wel vaker doet als hij geëmotioneerd is. Hij mag er dan niet meer uitzien, zingen kan hij nog steeds. Met de jaren is hij bovendien heser geworden, waardoor je bij elke gezongen regel vreest dat zijn stem het zal begeven, wat ervoor zorgt dat als Karel inzet, iedereen meteen op het puntje van de stoel zit, bang dat al dat moois ieder moment weer verdwijnt.   Terwijl het water borrelde gleden er ijle flarden zang de keuken in.  „Oh, oh”, klonk er. „Alles wat we niet meer zijn,/ maar waar we nog steeds achteraan lopen/ als ezeltjes.”  Even was het stil en dacht ik dat hij zijn stem kwijt was. Maar toen besloot hij met:  „Als ezeltjes/ achter een hengel/ waaraan een wortel hangt.”</p>]]></description>
      <guid>https://www.nrc.nl/nieuws/2022/06/09/ezeltje-a4132903</guid>
      <pubDate>Thu, 9 Jun 2022 00:00:00 +00:00</pubDate>
    </item>
    <item>
      <title><![CDATA[Het ding]]></title>
      <description><![CDATA[<p>Dit weekend zat ik met mijn neef (17) in de avondzon. Opeens ging zijn mobiel en vloog hij op. „Verwacht je een belangrijk bericht?”, vroeg ik. „Nee”, zei hij, terwijl hij het stuk techniek in de vliegtuigstand mepte, „ik was hem gewoon vergeten uit te zetten. Ik haat het om de hele tijd bereikbaar te zijn.” Ik ook. Ik sta meteen op scherp als ik een trilling voel. Ooit was ik blij met mijn smartphone hoor: altijd internet onder handbereik, altijd belbaar, maar het werd in de loop der tijd een steeds grotere bron van onrust, vooral toen mijn vader ziek werd. Vanaf dat moment veranderde de telefoon in een draagbaar Damocleszwaard, waarbij geen bericht niet meer automatisch goed bericht was. Als je op zoiets als een doktersuitslag wacht, houd je hem constant in de gaten, wordt de tijd een aaneenschakeling van ondraaglijke stukjes heden, scherp als glassplinters. Nu er duidelijkheid is over de gezondheid van mijn vader gebruik ik het ding bewust minder. Het doet me gewoon te veel  denken aan een nare periode. De ‘foon’ gaat een paar keer per dag aan om berichten en voicemails te checken en om terug te bellen. De rest van de tijd staat hij op ‘niet storen’ en kijk ik er vooral films mee in de trein. Eigenlijk zet ik hem de afgelopen weken vooral in als mini-iPad (ik durf zelfs te stellen dat mijn laptop door alle facetimegesprekken en zoomvergaderingen inmiddels meer dienstdoet als telefoon dan mijn daadwerkelijke telefoon. Mijn teksten schrijf ik tegenwoordig overigens niet meer op de laptop maar op de iPad, maar dat is weer een ander verhaal). Soms denk ik aan wat de Italiaanse filosoof Paul Virilio zei over het nadeel van technologie. Als je iets uitvindt om het leven mee te verbeteren, bestaat er ook een kans dat je er bang voor wordt. Met het uitvinden van de trein ontstond, uiteraard onbedoeld, ook het treinongeluk. Met het vliegtuig de vliegtuigcrash, en dus ook vliegangst. De neef streelde ondertussen zijn uitgeschakelde mobiel. „Natuurlijk”, zei hij, „kan mijn telefoon er ook niets aan doen dat ik er gestrest van raak.” Nee, dacht ik. Het gaat ook niet om het apparaat, maar om een van de oudste opgaven van de mensheid: leren omgaan met onzekerheid en onvoorspelbaarheid. Of ze in techniek een nuttig middel ziet, of juist het zoveelste canvas om nachtmerries op te projecteren. Het probleem is natuurlijk nooit het ding, maar wat de geest ermee doet. Zoals met alles.</p>]]></description>
      <guid>https://www.nrc.nl/nieuws/2022/06/07/het-ding-a4132341</guid>
      <pubDate>Tue, 7 Jun 2022 00:00:00 +00:00</pubDate>
    </item>
    <item>
      <title><![CDATA[Menstruatiekramp]]></title>
      <description><![CDATA[<p>Maandagavond was de Chinese tennisster Zheng Qinwen op Roland Garros net bezig de nummer een van de wereld, de Poolse Iga Swiatek, te verrassen, tot vanuit het niets haar spel verslechterde. Zheng probeerde zich nog te herpakken maar dat mocht uiteindelijk niet baten. In de persconferentie achteraf zei ze dat ze tijdens de wedstrijd zó’n last kreeg van menstruatiekrampen dat ze niet meer normaal kon spelen.  „Sneu, maar wat doe je eraan”, mompelde mijn zus, die elke maand ook ligt te creperen onder een kruik.  „Misschien moeten professionele tennissters hun cycli synchroniseren”, zei ik.  „En alleen spelen als ze niet ongesteld zijn. Dat is veel eerlijker.”  „Nee”, zuchtte mijn zus, „want sommige vrouwen hebben rond hun ovulatie weer zo’n hoge oestrogeenspiegel dat hun motoriek aanmerkbaar verbetert en hun pijngrens torenhoog is. Er zitten zulke grote hormonale verschillen tussen mensen dat ze toch nooit met dezelfde kaarten de baan op gaan. Zheng heeft gewoon pech.”  Ik moest denken aan de Zuid-Afrikaanse topatlete Caster Semenya bij wie uit onderzoek bleek dat ze drie keer zoveel lichaamseigen testosteron aanmaakt als de gemiddelde vrouw. Dat vond de internationale atletiekfederatie oneerlijk, want hoe meer testosteron, zo luidde hun redenering, hoe meer spieropbouw en hoe harder je dus kan rennen. En dus mocht Semenya alleen nog aan de damescompetitie deelnemen wanneer ze hormoontherapie volgde om die testosteronwaarden omlaag te krijgen. Men vond dat ze een oneerlijke voorsprong had en die moest corrigeren.    Terwijl het bij de profsport deels om oneerlijke voorsprong, dat wil zeggen aanleg, gáát. Je zou haast vergeten dat succes niet alleen bestaat bij gratie van discipline, goede trainers of het beste materiaal, maar ook dankzij genetische voltreffers als de juiste bouw, de juiste lengte of hee, de juiste hormoonspiegel.  Eerder deze week, toen ze nog niet geveld was door buikpijn, versloeg Zheng toptennister Simona Halep. In 2009 gaf Halep toe dat ze haar omvangrijke boezem had laten verkleinen om haar tennisspel te verbeteren. Daar hoorde je niemand over, iedereen die haar ermee had zien rondsjouwen, begreep het helemaal. Maar het zet je toch aan het denken. Soms lijkt het wel alsof de natuur alleen maar mag bestaan als ze beteugeld is. Het deel dat zich niet laat beheersen negeren we liever: onze sterfelijkheid, maar ook allerhande aandoeningen waarvoor geen remedie is. Het verklaart het ongemak rond bijvoorbeeld incontinentie, natte dromen, overmatig zweten of ongesteldheid. Als je iets niet kan veranderen, gewoon negeren. Wat rest is een overzichtelijke en voorspelbare wereld. Waar als je wint dat helemaal aan jezelf te danken is, en als je verliest, nou ja, dan had je gewoon maar beter je best moeten doen.</p>]]></description>
      <guid>https://www.nrc.nl/nieuws/2022/06/02/zheng-a4131244</guid>
      <pubDate>Thu, 2 Jun 2022 00:00:00 +00:00</pubDate>
    </item>
    <item>
      <title><![CDATA[Hoe dan]]></title>
      <description><![CDATA[<p>Afgelopen week stond ik bij de kwaliteitsdrogist in de rij maar dat was niet erg want de caissière bleek in een vrolijke bui en leverde luidkeels commentaar op wat er werd aangeschaft. Caffeïneshampoo? Tijd voor een wakker kapsel! Bijtring? Wil u er zelf ook één, ha ha ha? (jonge vader, grauw van slaapgebrek: ha ha ha.)   Ik had een voordeelpot valeriaan in de handen en verheugde me.  „Ah, zo spannend is het bestaan toch niet?”, riep ze toen het mijn beurt was.  „We leven”, antwoordde ik, „niet echt in geruststellende tijden, met oorlog, apenpokken, mega-inflatie en een energiecrisis.”  „Vergeet het klimaat niet”, zei de jongen achter me. De caissière zei dat het dan veertien euro was.  Eenmaal buiten werd ik hier toch een beetje boos om. Ze had toch ook iets meer moeite kunnen doen door bijvoorbeeld te reageren met „Ja, het is een onzekere periode, wij verdienen er weliswaar goed aan maar vervelend is het wel” of iets dergelijks. Ter bijstand belde ik mijn zus-de-psycholoog.  „Ze ging er gewoon helemaal niet op in”, zei ik.  „Nou ja”, piekerde mijn zus, „misschien zit ze nog een beetje in de ontkenningsfase. De wereld is momenteel geen feest.”  ‘Ik snap er niets van. Mijn vrienden liggen door de onzekerheden wakker, online hoor je talloze mensen wanhopen, kenners spinnen het ene doemscenario na het andere, maar de onbekenden op straat, in de drogist en op het perron lijken allemaal vrij ontspannen.”  „Misschien zitten zij op de juiste dosering antidepressiva of angstremmers. Goede medicijnen zijn als goede plastische chirurgie: je merkt niet dat er is gesleuteld, alles komt natuurlijk en harmonieus over.”  „Ja maar”, sputterde ik, „als iedereen dit hele krankzinnige tijdsgewricht alleen maar dankzij medicatie volhoudt, dan is er toch iets mis met de wereld? Als iedereen zichzelf stiekem maar met pillen kalmeert of drogeert, trekt niemand nog aan de noodrem, gaat alles veel harder mis en hebben we nog veel meer hulpmiddelen nodig om te functioneren, met alle gevolgen van dien! Door al die medicatie maken we elkaar bovendien wijs dat deze gestoorde samenleving überhaupt vol te houden is!”  Mijn zus vroeg even naar mijn medicatie. „En ons dan nog zwak voelen”, besloot ik, „wanneer we de boel niet meer aandurven zonder apotheker.”  „Je hebt gelijk”, zei mijn zus na er even over te hebben nagedacht. „We moeten pillen verbieden. En ook meteen therapeuten (ik vind wel ander werk). Eens kijken hoe de top reageert als de onderste regionen massaal instorten.”  Prima plan, dacht ik. Ik sloeg vervolgens twee dagen prozac over, tot ik trillend van de afkickverschijnselen er toch maar weer eentje slikte. Er moet een betere wereld mogelijk zijn, dacht ik ondertussen. Maar hoe dan. Hoe.</p>]]></description>
      <guid>https://www.nrc.nl/nieuws/2022/05/31/hoe-dan-a4130373</guid>
      <pubDate>Tue, 31 May 2022 00:00:00 +00:00</pubDate>
    </item>
  </channel>
</rss>
