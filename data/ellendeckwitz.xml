<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Serotonine]]></title>
      <description><![CDATA[<p>Dit weekend zat ik in de tram met H., die me ooit op de middelbare school aanbood om met scheikunde bij haar af te kijken, als ze dat met Nederlands bij mij mocht doen. Ik weigerde (hoofdzakelijk omdat haar handschrift onleesbaar is) maar haar aanbod zegt wel iets over hoe goed ze in dat vak was, en als psychiater heeft ze er nog steeds profijt van. Tegenover ons nam een jonge vrouw plaats, met op haar rechterhand een tatoeage: twee vijfhoekjes die aan elkaar vastzaten. Uit het linkervijfhoekje stak één pootje omhoog, uit de rechter eentje van drie ribben hoog. Ik sloeg er verder geen acht op, ik begrijp geometrische tatoeages sowieso niet, met al die rondjes, driehoekjes en vierkantjes op lukrake plekken, alsof je geen betere inspiratie kon vinden dan een blokkendoos. Het meisje stapte uit. „Zag je die tattoo?”, fluisterde H. (geen idee waarom ze fluisterde). „Je bedoelt die mislukte honingraat?”, fluisterde ik terug. „Het was een serotoninemolecuul!”, zei H. „Die blijheidsneurotransmitter die...” „Ik weet wat serotonine is.” „Ik vraag me af wat haar bezielde om zo’n tatoeage te nemen. Zou ze depressie hebben? Of een slaapstoornis?” „Misschien vond ze het gewoon een mooi molecuul.” „Onzin”, zei H. en pakte haar mobiel erbij. „Er zijn veel mooiere (google google), kijk nou, het trifenyleenmolecuul, zo symmetrisch! Of caffeïne, met al die hoeken en bolletjes net een halmabord. En die van porfyrines lijken wel kerstservetjes! Ik kan niet geloven dat ze serotonine koos vanwege zijn uiterlijk. Er moet een boodschap achter zitten.” „Ik zeg toch niet dat moleculen geen boodschap kunnen hebben”, mopperde ik. „Alleen dat de keuze ook gewoon esthetisch van aard kan zijn, misschien houdt ze wel gewoon van asymmetrie.” H. schudde driftig haar hoofd en ging in de aanval, waarna de boel aardig ontspoorde, met uitschieters als: „Wat heb je aan de schoonheid van een citroenzuurmolecuul als je hem niet eens met het blote oog kan zien?!” (ik) en „Je bent zelf een  citroenzuurmolecuul!” (H.) Onze medereizigers gingen elders zitten, maar dat drukte de pret niet, zo gaat het al bijna dertig jaar lang tussen ons. Er is altijd een totale babylonische spraakverwarring, mede mogelijk gemaakt door de eeuwige kloof tussen alfa’s en beta’s, die desondanks voor veel lol zorgt (voor ons dan). En zo riepen we tot diep in de nacht termen („Totum pro parte!” „Elektronenconfiguratie!”) waar de ander niets van begreep maar wat verder niets afdeed aan onze waardering voor elkaar.</p>]]></description>
      <guid>https://nrc.nl/nieuws/2023/01/03/serotonine-a4153123</guid>
      <pubDate>Tue, 3 Jan 2023 05:28:54 +00:00</pubDate>
    </item>
    <item>
      <title><![CDATA[Doof]]></title>
      <description><![CDATA[<p>Een goede kennis is cabaretier en houdt over enkele dagen zijn eerste oudejaarsconference. Sinds 1 januari is hij er dagelijks mee bezig: nieuws doornemen, sketches bedenken en gisteren belde hij, of ik wilde meedenken. Wat was hét thema van 2022? Een jaar met zowel oorlog als apenpokkendreiging, Schiphol-files als The Voice, bosbranden door heel Europa, lockdown in de eerste maanden, omgekeerde vlaggen in de zomer, recordinflatie in het najaar.  „En niet te literair, hè” mompelde hij toen we ophingen, en dat had hij niet moeten zeggen want nu loop ik al dagen met een kort verhaal in mijn hoofd rond, zoals je dat ook kan hebben met een liedje. Het is De aanzeggers van Vladimir Nabokov, zag het levenslicht in 1935, en opent kort maar krachtig: „Jevgenia Isakovna Mints was een émigréweduwe van middelbare leeftijd, altijd in het zwart gekleed. Haar enige zoon was gisteren gestorven. Ze wist nog van niets.”  Wat niet helpt is dat de weduwe stokdoof is en slechts dankzij een enorm gehoorapparaat, „een draagbaar toestel dat eruitzag als een zwart handtasje” soms nog net meekrijgt wat er tegen haar wordt gezegd. Om iemand te horen moet ze het gevaarte als een soort microfoon naar hem toe schuiven. Meestal laat ze het ding uit, wat voor zalige stilte zorgt. Nabokov beschrijft hoe ze vredig haar boodschappen doet, terwijl op de achtergrond haar vrienden zich het hoofd breken over hoe ze haar het afschuwelijke nieuws moeten vertellen. Ze verzamelen zich ten slotte met z’n allen in haar woonkamer: „Allemaal spraken ze onder elkaar maar waren erop bedacht hun stemmen van haar weg te houden, al dromden ze tegelijkertijd in grimmige, dreigende groepjes om haar heen, en iemand was al naar het raam gelopen en stond daar stuipachtig te schokken.”  Het verhaal eindigt met de arme vrouw die haar gehoorapparaat maar naar haar bezoekers blijft toe schuiven, „haar glimlach nu bestorven en veranderd in iets dat grensde aan haat” en de mededeling dat ze haar vrienden niet eens meer durft aan te kijken. Omdat ze inmiddels wel door heeft wat er is gebeurd. Dat vat voor mij 2022 samen. Het nieuws gaat zo snel, je hebt het idee dat de wereld langs je heen suist. Alles kantelt een richting op waar je als raspessimist altijd wel rekening mee hield maar die je uit zelfbescherming nooit helemaal serieus nam.</p>]]></description>
      <guid>https://nrc.nl/nieuws/2022/12/28/doof-a4152796</guid>
      <pubDate>Wed, 28 Dec 2022 05:28:55 +00:00</pubDate>
    </item>
    <item>
      <title><![CDATA[Weekdieren]]></title>
      <description><![CDATA[<p>De afgelopen dagen vierde ik Kerst met de familie en dit keer was mijn ouderlijk huis de plek waar iedereen samenkwam. De ellende is echter dat mijn ouders niet grootbehuisd zijn waardoor neefjes, nichtjes, broers, zussen, oudtantes en -ooms plus aanhang in de woonkamer zaten met de kerstmaaltijd op schoot. De ruimte knalde uit elkaar van de debatten die met iedere slok kerstpunch luider werden, maar dit keer eens niet escaleerden. Eigenlijk, dacht ik, terwijl de ene na de andere discussie net niet ontspoorde, ging het eigenlijk allemaal okay. Ik begon de bijeenkomst haast leuk te vinden. Misschien kwam dat ook doordat ik nog steeds een verrekte rug heb en daarom ieder uur een wandelingetje moest maken, wat me telkens een kleine stilteretraite bood. Halverwege het feest begonnen echter steeds meer familieleden aan te bieden om mee te gaan, even een frisse neus halen, wat zielig als ik alleen moest, nee ze zouden me even gezelschap houden, ze stonden erop, ze deden het voor mijn welzijn. En zo zagen de buren me ieder uur met iemand anders door de straat gaan (ik leek wel een dealer) die de eerste paar honderd meter van de wandeling niet kon ophouden te tetteren hoe blij hij was dat er eindelijk even stilte was.  „Ja, we hebben een beste fam”, zei een van de oudtantes toen ze me vergezelde. „Maar mijn hemel, wat een gekakel. En dat terwijl iedereen in onze familie eigenlijk heel introvert is.” Ik moest daar zo hard om lachen dat ik even op adem moest komen bij een conifeer.  „Ik meen het”, zei mijn oudtante. „Volgens mij maken we daarom zoveel kabaal als we samen zijn. Het geluid is een schild. We zijn allemaal weekdieren, met meningen en decibellen als exoskelet.” „We zijn dus verwant aan slakken, kreeften en mosselen.” „Ik denk het wel. Laatst zei een kennis tegen me dat je de mensheid niet alleen in introverten en extraverten kan indelen, maar ook in introverte extraverten en extraverte introverten.” „En onze woonkamer puilt momenteel uit van die laatste groep.” „Ja. De ellende is dat de extraverte introverten zich uitbundig gedragen om maar geen last te hebben van hun verlegenheid of prikkelgevoeligheid. Ze verdoven zichzelf door zich te overschreeuwen, werpen een geluidsbarrière op zodat anderen hun kwetsbare delen niet kunnen raken.” We naderden het huis. Door het woonkamerraam zagen we hoe de desbetreffende schaaldieren luid roepend bezig waren met zichzelf te beschermen.</p>]]></description>
      <guid>https://nrc.nl/nieuws/2022/12/27/weekdieren-a4152584</guid>
      <pubDate>Tue, 27 Dec 2022 05:28:55 +00:00</pubDate>
    </item>
    <item>
      <title><![CDATA[Genoeg]]></title>
      <description><![CDATA[<p>Afgelopen weekend was ik even bij mijn ouders en hielp ik mijn moeder met het sorteren van kleding die weg mocht. Tegen het einde van de middag vond ik onder in een halfvergane opbergdoos een prachtige avondjurk. „Die was van oma”, zei mijn moeder. „Die droeg ze vaak tijdens dansavonden toen ze net getrouwd was met mijn vader.” Het kleed was warmgeel als zonnebloembladeren, met pofmouwtjes. Laag gedecolleteerd, hoog getailleerd, met sleep. Het zou niet hebben misstaan bij een Oscaruitreiking begin jaren vijftig. „Zou ik erin passen?”  „NEE”, zei mijn moeder. „Ik wil niet dat hij kapot gaat. Het is een erfstuk.” „Maar oma en ik waren even lang.” „Ze was veel slanker”, zei mijn moeder, en dat was dat. Voor even. Want die nacht tijgerde ik langs de slaapkamer van mijn ouders om de jurk weg te grissen uit de mand op de overloop. Zoals een krokodil een gazelle het water in sleurt, zo sleurde ik dit stuk familiegeschiedenis mijn kamer in. Ik deed de deur op slot en ritste de japon open. „Veel slanker”, knarste ik. „Dat zullen we nog weleens zien.” Toch stapte ik licht gespannen in het kleed, zoals je als kind opgewonden in een zakloopzak stapt, klaar voor de wedstrijd. Ik deed mijn arm door het linkermouwtje, daarna mijn rechter. Dat lukte prima. Vervolgens ging ik rechtop staan en hees de stof omhoog. Hij zat wat strak rond mijn heupen en bovenlijf maar dat lag niet aan mij. Ik graaide naar achteren, vond de rits en begon te trekken. Halverwege gaf hij niet meer mee. Ik pakte wat nachtcrème en smeerde het metaal daarmee in. Toen wilde hij verder. Heel langzaam ritste ik mezelf in het kleed. Het paste! Ternauwernood weliswaar, mijn borsten puilden als om naar lucht te happen uit het lijfje, en ik zou onmogelijk een trap af kunnen lopen, laat staan zitten, maar toch, het paste! Natuurlijk weet u allang hoe dit eindigde, want uiteraard is gezichtscrème maar een tijdelijke oplossing voor een tegenstribbelende rits. Uiteraard durfde ik mijn moeder niet te wekken en wachtte ik tot de ochtend tot ze me vond: ik door de stress inmiddels uit het gewaad puilend als een ham uit een vleesnet, en zij witheet omdat ze zowel ongelijk had gehad over mijn omvang als dat ik niet had geluisterd. Interessanter zijn de uren die ik gevangen in dat kleed doorbracht. Doodsbenauwd maar ook dolgelukkig. Want ik had gelijk gehad over mijn omvang. Ik was slank genoeg.</p>]]></description>
      <guid>https://nrc.nl/nieuws/2022/12/22/genoeg-a4152262</guid>
      <pubDate>Thu, 22 Dec 2022 05:28:55 +00:00</pubDate>
    </item>
    <item>
      <title><![CDATA[Betrokken Bijrijder]]></title>
      <description><![CDATA[<p>Iedereen kent wel een Betrokken Bijrijder: iemand die zelden achter het stuur zal kruipen, maar die wel de bestuurder constant, en op doorgaans onprettig volume, wijst op het gevaar op de weg. Zo van: kijk uit een fietser oh nee je reed bijna door oranje en je mag hier niet keren! Dit alles gelardeerd met het nodige gekreun, gepuf en ge-oh-jee. Van ons gezin is mijn moeder de Betrokken Bijrijder, waardoor mijn vader al bijna 45 jaar lang luidkeels commentaar op zijn rijstijl krijgt. Vroeger liep dat nog weleens hoog op, dan stopte hij om haar tussen de kinderen op de achterbank te proppen, maar sinds hij een gehoorapparaat heeft dat hij thuis kan laten liggen, kan hij er iets beter tegen. Laatst moest mijn moeder voor een operatie naar een oogkliniek in Duitsland (mijn ouders wonen in Twente). Omdat ze haar ogen na de ingreep minstens zes uur lang gesloten moest houden, kreeg ze een zogeheten Beruhigungsmittel. We hebben nooit kunnen achterhalen wat er nou eigenlijk in zat, maar we wisten wel  dat het werkte, want halverwege de terugweg zette mijn vader de auto aan de kant om mij even te facetimen. „Kijk nou”, zei hij vertederd, en liet mijn moeder zien die in haar slaap vredig op de gordel sabbelde. „Wauw”, zei ik. „Ze heeft nog nooit zo ontspannen in een auto gezeten!” Een paar uur later belde ik terug, om te kijken hoe ze er nu aan toe was. Tot mijn verrassing waren ze echter nog steeds onderweg, terwijl de kliniek slechts veertig minuten van hun huis lag. ‘Ik heb een beetje omgereden”, gaf mijn vader schoorvoetend toe. „Ik vond het gewoon zo heerlijk om samen een ritje te maken terwijl ze niet de hele tijd mijn oren eraf blèrde! We hebben oom Hennie in Haaksbergen bezocht, het was erg gezellig, we hebben een paar foto’s van haar genomen, en daarna ook nog even langs Eva en Wieger in Tubbergen, die het heel knap vonden dat ze zo kalm was.” Naast hem was de Bedwelmde Bijrijder nog steeds diep onder zeil, zich niet bewust van waar ze die dag allemaal al deelgenoot van was geweest. „Is dat niet een beetje onethisch”, zei ik tegen mijn vader. „Ik bedoel ze is wel gedrogeerd, hè.” „Het is zo heerlijk om eens met haar aan mijn zijde te rijden zonder dat constante getetter”, zei hij. „Ik wilde gewoon even een dagje rondtoeren met de echtgenote die ik had kúnnen hebben. Dan kan ik er weer tegenaan.”</p>]]></description>
      <guid>https://nrc.nl/nieuws/2022/12/19/betrokken-bijrijder-a4151990</guid>
      <pubDate>Mon, 19 Dec 2022 05:28:55 +00:00</pubDate>
    </item>
    <item>
      <title><![CDATA[Van vogels en vissen]]></title>
      <description><![CDATA[<p>Vanwege een verrekte rug heb ik de afgelopen dagen veel gewandeld en zo kom je al genezende ook weleens andere levensvormen tegen. Dinsdagochtend liep ik bijvoorbeeld door Hoorn, waar de grachten zich door de vrieskou als ogen hadden gesloten. Midden op het ijs stond een clubje kokmeeuwen. Ze keken sip naar de bevroren massa onder hun zwemvliezen, dribbelden op en neer, verbaasd en ook wat gefrustreerd. Het zou best kunnen dat ze zich de vorige winter óf niet konden herinneren, óf dat dit zelfs hun eerste was, waardoor het voor hen een complete verrassing moest zijn dat het kanaal opeens niet meer uit vloeistof bestond, maar uit ijskoude baksteen. „Ik had net zo’n zin om te dobberen”, piepte er een. „Ik verheugde me op verse alg”, jammerde een ander. Voor watervogels is zo’n gracht natuurlijk zowel voedsel- als slaapbank. Hoe zalig moet het zijn dat je er in slaap kan vallen zonder te verdrinken. Heerlijk meedeinen met de golven (een weldaad voor de wervelkolom!) en altijd word je verkwikt wakker. Natuurlijk moet je niet te dicht tegen de kade indommelen, dan kan een hond je pakken of een mens op je plassen, maar als je een beetje oplet, rest je niets dan complete ontspanning. Ik liep wat dichter naar het water toe, de meeuwen negeerden me. Eentje pikte lusteloos in de bevroren spiegel. Ik keek naar beneden en zag onder het ijs enkele baarzen zwemmen. Die hadden nu de tijd van hun leven. Geen enge snavels meer die als kermisgrijparmen opeens je geliefde of familie konden wegrukken. Geen vislijnen meer, met hun haken als glanzende vraagtekens, in je woonkamer. Geen afval en flessen die vanaf dreunende boten je huis in werden gesmeten. Je plafond niet meer de plek waarvandaan het gevaar kwam, maar een oneindig bevroren autoraam dat je als een raketschild beschutte. Een baarsje keek omhoog. Ik tikte met de neus van mijn laars op het ijs. De vis schoot weg, nog niet gewend dat de winter zijn leefgebied in een bunker had veranderd waarin hij veilig was, met genoeg voedsel en zuurstof om het nog heel lang uit te zingen.  Dit was een gek jaar, dacht ik. We betalen een hoge prijs voor warmte. Er zijn ijzige gordijnen opgetrokken. Op sommige plekken kan je niet meer komen.</p>]]></description>
      <guid>https://nrc.nl/nieuws/2022/12/15/van-vogels-en-vissen-a4151532</guid>
      <pubDate>Thu, 15 Dec 2022 05:28:56 +00:00</pubDate>
    </item>
    <item>
      <title><![CDATA[De prijs]]></title>
      <description><![CDATA[<p>De rug is over het algemeen een zeer handig lichaamsdeel want je kunt er dingen op sjouwen, behasluitingen op vastmaken en het is ook nog eens een handige kapstok voor diverse weefsels. Zonder hem zouden onze geslachtsorganen bovendien meteen onder de sleutelbeenderen beginnen, wat gênant zou zijn, dus wat een uitvinding, vier sterren, minstens.  Los daarvan is de rug voor de meesten een bron van misère. Een explosief van spieren, wervels en zenuwbanen die door een slechte nacht, een verkeerde beweging of, vanaf je veertigste, een te harde nies af kan gaan waarna je meteen door mag naar de pijnpoli.  Afgelopen week verrekte ik op het Javaanse platteland de mijne. Woensdag vertrok mijn terugvlucht en ik zag enorm op tegen de zeventien uur die me te wachten stond. Slapen zou niet gaan, als je indommelt in zo’n bonsaizetel ontwaak je sowieso al met een dwarslaesie, en driekwart etmaal lang het gangpad op en neer lopen durfde ik ook niet, bang als ik was dat het cabinepersoneel me op een zeker punt zo zat zou zijn dat ze me bij de ruimbagage zouden opbergen.  Tijdens het opstijgen zat ik nerveus te draaien op mijn stoel. Mijn buurman, een Indonesiër van een jaar of zestig, vroeg of het wel ging. Ik vertelde over mijn angst dat ik Schiphol alleen nog per brancard kon verlaten. Tot mijn opluchting bleek de man niet alleen arts, maar ook nog een van de optimistischer soort (wat niet vanzelfsprekend is) en begon hij me gerust te stellen. Geen zorgen, gewoon om het kwartier even bewegen en stretchen, wekkertje zetten zodat ik ruim op tijd de volgende pijnstiller innam. Als ik tussendoor ook nog goed zat met de benen in een hoek van negentig graden en de voeten plat op de grond nou, dan kwam alles dik in orde.  ‘Bijna iedereen”, zei hij,  „krijgt er vroeg of laat wel mee te maken. Soms door stress of gebrek aan beweging, soms door slijtage, maar vooral omdat we meer van de rug vragen dan hij kan geven. Onze wervelkolom is nou eenmaal bedoeld voor een wezen dat zich op vier poten voortbeweegt. We zijn er simpelweg niet voor gemaakt om op twee benen te lopen.” „Maar wandelen is zo heerlijk”, sputterde ik. „En het is zo praktisch dat je je handen dan vrij hebt om te appen, een boek te lezen of je val te breken.” „Dat is dan de prijs die we voor pijn betalen”, zei hij glimlachend.</p>]]></description>
      <guid>https://nrc.nl/nieuws/2022/12/12/de-prijs-a4151234</guid>
      <pubDate>Mon, 12 Dec 2022 05:28:56 +00:00</pubDate>
    </item>
    <item>
      <title><![CDATA[In het buitenland overkomt me niets]]></title>
      <description><![CDATA[<p>Maandag bezocht ik een vriend die op het Javaanse platteland woont. Trots liet hij me zijn veestapel zien. „Dit is onze baby”, zei hij vertederd terwijl hij me naar een stierkalf ter grootte van een Harley-Davidson leidde. „Hij is zo snel dat we hem Max Verstappen noemen.” Speels duwde Max zijn kop tegen mijn zij, en ik kriebelde hem tussen zijn horens. Daar werd hij zo gelukkig van, dat hij in mijn armen probeerde te springen. Ik viel achterover en verrekte mijn gehele onderrug. De vriend droeg me terug naar zijn huis en belde meteen de lokale wonderdokter. „Max Verstappen”, fluisterde mijn gastheer tegen hem, waarop de arts zuchtte. Hij draaide me op mijn buik en begon acupunctuurnaalden in me te steken. Vervolgens zei hij dat ik me moest ontspannen en dat hij even een stukje ging wandelen. Daar lag ik op de grond, ver weg van huis en haard. Mijn rug deed zoveel pijn dat ik niet durfde te bewegen, maar ik maakte me vreemd genoeg toch geen zorgen. Enerzijds omdat de dokter zo zeker van zijn zaak leek, maar ook omdat me nog nooit iets in het buitenland was overkomen. Juist in eigen land liep ik voedselvergiftigingen, verwondingen, botbreuken en ziektes op. Het klimrek van prot. chr. basisschool de Regenboog te Borne was tot dusver een grotere bedreiging voor mijn gezondheid dan Noorse gletsjergebieden, kamelenstremselcake in Mongolië en gebraden piranha’s in de Amazone. Ik reed paard over de Russische steppe en kameel in de woestijn van Oman en bereikte heelhuids iedere waterplaats. In Enschede hoefde ik daarentegen maar op een driewieler te stappen en ik was alweer een half melkgebit kwijt. In Groningen liep ik Mexicaanse griep op, in Utrecht corona. Er was uitvoerig bewijs dat voor mij persoonlijk Nederland de gevaarlijkste plek op aarde was, waaruit ik concludeerde dat hier in Indonesië alles dik in orde zou komen. Was er veel mis met deze redenering? Ongetwijfeld! Maar het zijn de kleine dingen die je geest intact houden terwijl je wervelkolom voelt alsof er net een vorkheftruck overheen is gereden en je je aan de andere kant van de wereld bevindt. Buiten sloopte Max Verstappen de ene na de andere palmboom en binnen stak de dokter nog meer naalden in me. „Wat ben ik toch een mazzelpik”, hield ik mezelf voor toen hij ook maar mijn voorhoofd onder handen nam. „In Nederland was ik pas echt de sjaak geweest!”</p>]]></description>
      <guid>https://nrc.nl/nieuws/2022/12/08/nederland-is-gevaarlijker-a4150793</guid>
      <pubDate>Thu, 8 Dec 2022 05:28:56 +00:00</pubDate>
    </item>
    <item>
      <title><![CDATA[Een spel]]></title>
      <description><![CDATA[<p>Zondag liep ik door Surakarta, samen met goede vriendin Sri, die me geduldig door zowel de stegen als de lokale geschiedenis gidste. Er was geen straathoek zonder verhaal, zelfs de kleinste kiezel maakte anekdotes los. De stad bleek een mix van oud en nieuw, met standbeelden en paleizen maar ook met muren tjokvol graffiti die scherp commentaar leverden op de actualiteit. Op een zeker moment stonden we in de file richting het station. Ik zou later die dag pakjesavond vieren in Djokjakarta en legde op de achterbank van de taxi nog de laatste hand aan enkele sinterklaasgedichten. Opeens wees Sri naar buiten. Op een enorme muurschildering stond een Indonesische man afgebeeld, gehuld in een kogelwerend vest en met een grote helm op. De man hield twee wajangpoppen vast: in zijn rechterhand een die de Oekraïense president Zelensky moest voorstellen, en in de linker een die onmiskenbaar Poetin was, zij het een afgeslankte versie. Beide poppen droegen sarongs (want hee, Indonesië), in de kleuren van hun eigen vlag. „Wajang is soms erg politiek”, vertelde Sri. „Tijdens de dekolonisatieoorlog ontstond de zogenaamde Wajang Revolusi, om het nationalisme te vergroten en de onderlinge eenheid te versterken.” „Het schimmenspel als propaganda!” „Precies”, zei ze. „Maar ook dus als bindmiddel.” „Maakt men zich in Indonesië zorgen over de Russische invasie in Oekraïne?” vroeg ik. ‘Natuurlijk”, zei ze. „Men is bang voor de gevolgen ervan in Azië. Dat China zijn kans schoon ziet om Taiwan binnen te vallen en de eigen invloedssfeer uit te breiden ten koste van allerlei andere landen in de regio. Men wil geen oorlog. Kijk maar naar wat er op de achtergrond van de poppenspeler is geschilderd.” Achter de man stonden talloze Indonesische militairen afgebeeld. „De uniforms die ze dragen zie je tegenwoordig niet meer”, vervolgde Sri.  „Die stammen uit de jaren veertig.” Boven de strijdtroepen vlogen vliegtuigen die zo uit Soldaat van Oranje hadden kunnen komen. Ernaast stond ‘Stop World War III’ geschreven. „Waarom zijn Zelensky en Poetin eigenlijk als wajangpoppen afgebeeld?” vroeg ik. „Goede vraag”, zei Sri. „Misschien om wat lucht te geven? Hier zien we de beelden uit Europa ook. Het kan ademruimte bieden om alles heel even als spel te zien.” „Oorlog is geen spel.” „Toch wel”, zuchtte Sri. „Een spel dat mensenlevens kost. Het is het verplaatsen van schaduwen, net zoals bij wajang, tot het verhaal uit is.” „Tot er weer plek is voor licht?”</p>]]></description>
      <guid>https://nrc.nl/nieuws/2022/12/06/een-spel-a4150507</guid>
      <pubDate>Tue, 6 Dec 2022 05:28:56 +00:00</pubDate>
    </item>
    <item>
      <title><![CDATA[Iets doen]]></title>
      <description><![CDATA[<p>Op de faculteit Nederlands van de universiteit van Depok, waar ik nu college geef, spreken de derdejaars de taal goed. Al had ik ze natuurlijk nooit het woord ‘hersendood’ moeten leren, want ze gebruiken het nu om de haverklap om extra pauze te regelen. Los daarvan is het fijn om zo ver van huis je eigen taal te kunnen spreken. Toen op 21 november de aardbeving een deel van Java in puin legde, schudde ook mijn collegezaal op en neer. Het hielp dat ik in het Nederlands gerust kon worden gesteld. De schade viel in Depok gelukkig mee, maar zeventig kilometer verderop waren er levens vernietigd. Meteen werden  allerlei hulpacties op touw gezet. Kinderen van vrienden organiseerden een inzamelingsactie, tot aan de andere kant van Java gingen middelbare scholieren langs files om bestuurders een donatie te vragen voor de getroffenen. Enkele dagen later woonde ik met mijn studenten een congres over Nederland bij. Een van de lezingen ging over de crises aan de andere kant van de wereld. De spreker begon met de gevolgen van klimaatverandering en toonde beelden van een ondergelopen Limburg („Er gingen ook huizen van ríjke mensen kapot?” vroeg een student me), liet foto’s van verregende vluchtelingen in Ter Apel zien en besteedde aandacht aan de boerenprotesten. De omgekeerde vlaggen – in een nationalistisch land als Indonesië ondenkbaar – en tractoren die de snelweg bezetten, maakten diepe indruk. ‘Revolusi?” hoorde ik achter me. De grootste klap kwam tegen het einde. „Er is momenteel dankzij de oorlog ook nog een energiecrisis, en door de recordinflatie is er minder geld om de huizen te verwarmen,” zei de spreker, „waardoor niet alleen steeds meer Nederlanders in de kou zitten maar ook voedselhulp nodig hebben. Er gaan kinderen met honger naar school.” Een van mijn studenten stak haar hand op. „Meneer,” vroeg ze, „kunnen wij iets doen om Nederland te helpen?” Ik was ontroerd door haar vraag maar ook verrast, want ik zag mijn moederland opeens door de ogen van een ander. Iemand wier bevolking na driehonderd jaar gewelddadige kolonisatie reden genoeg had om de mijne nooit een vinger toe te steken. Iemand wiens eigen geboortegrond bovendien nog in puin lag door de aardbeving en die zich desondanks om de voormalige bezetter bekommerde. De rest van de dag bleef haar aanbod door mijn hoofd zingen, niet alleen omdat het me raakte, maar ook omdat het me verontrustte. Me een andere, en geen onredelijke, blik bood op hoe Nederland er momenteel voor staat.  Ik dacht aan fundamenten die openscheuren, aan verhoudingen die veranderen. Hoe de aarde steeds onvaster wordt, terwijl ik ergens nog geloofde dat dat bij ons nooit kon gebeuren.</p>]]></description>
      <guid>https://nrc.nl/nieuws/2022/12/01/iets-doen-a4150045</guid>
      <pubDate>Thu, 1 Dec 2022 05:28:58 +00:00</pubDate>
    </item>
  </channel>
</rss>
