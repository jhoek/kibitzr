<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[In Nederland kun je met vrouwenlichamen doen wat je wilt]]></title>
      <description><![CDATA[<p>Het bericht over de vrouwen die op Koningsdag een mogelijke verkrachter van een andere vrouw af schopten ging deze week als een lopend vuurtje door mijn vriendinnenkring. Ook gisteren was het tijdens een verjaardag onderwerp van gesprek. „Daarom moeten dochters ook op balletles”, zei A., „daar krijgen ze de trapkracht van een Fries paard van.” „En doe ze voor de zekerheid ook maar op kickbocksen,” riep J., „mocht zo’n eikel nog behoefte hebben aan een ontwrichte kaak.” „Nou nou”, begon J.’s echtgenoot, „Dat is wel erg heftig, zeg, je moet ook weer niet voor eigen rechter gaan spelen, zeker als je nog niet precies weet wat er aan de hand is.” Er volgde hierop zo’n stilte dat hij de kamer snel verliet. Ik keek naar mijn vriendinnen. Allemaal zijn we weleens belaagd, allemaal hebben we vanwege seksueel geweld op het politiebureau gezeten, en met geen enkele van onze zaken werd iets gedaan. Want tja, of te weinig bewijs, of geen prioriteit, of onderbezetting, of weet ik veel. We leven anno 2025 in een land waarin verdachten van aanranding of verkrachting zelden worden vervolgd en er steeds meer zedenzaken op de plank belanden. Dat geeft een boodschap af: niet alleen dat je er als slachtoffer alleen voor staat, maar vooral dat iemand met jouw lichaam kan doen wat hij (of zij!) maar wil. Vind je het dan gek dat jochies op fatbikes hardloopsters op hun achterste slaan. Die ettertjes maken zich geen enkele zorgen over vervolging. Ik keek naar mijn vriendinnen. We werden opgevoed met het idee van een rechtvaardige samenleving, waarin aanranders en verkrachters altijd zouden worden bestraft. Daarnaast moesten we er natuurlijk wél op letten dat we ons niet te uitdagend kleedden. Onze moeders legden ons uit hoe de pil werkte en demonstreerden daarnaast ook nog maar even hoe je je huissleutels zo tussen je vingers plaatste dat je vuist een steekwapen werd. J. rekte zich uit. „Je moet natuurlijk niet voor eigen rechter gaan spelen”, neuriede ze, „Maar als ik heel eerlijk ben, vind ik het wel een zeer bevredigende gedachte dat die gast van Koningsdag momenteel de afdruk van meerdere schoenzolen in zijn gezicht heeft staan. Het geeft een aardige waarschuwing af aan al die andere engerds die maar denken dat ze gewoon hun gang kunnen gaan.” „Laten we voortaan platte schoenen aantrekken tijdens het stappen,” zei A., „met van die leren zolen en stalen neuzen enzo. Gewoon, omdat we er voor elkaar moeten zijn.” „Omdat we er voor elkaar moeten zijn”, humde J.</p>]]></description>
      <guid>https://nrc.nl/nieuws/2025/05/05/in-nederland-kun-je-met-vrouwenlichamen-doen-wat-je-wilt-a4892132</guid>
      <pubDate>Mon, 5 May 2025 05:33:18 +0000</pubDate>
    </item>
    <item>
      <title><![CDATA[Ja ja, onze grondwet]]></title>
      <description><![CDATA[<p>Wanneer je voor de klas staat, biedt Bevrijdingsdag een jaarlijks terugkerende gelegenheid om, aldus de conrector, „even met de kids te reflecteren op oorlog enzo”. Natuurlijk zijn er altijd collega’s die zoiets anno 2025 zinloos vinden omdat geen enkele minderjarige nog ooggetuigen van de Duitse bezetting heeft meegemaakt (hun grootouders zijn allemaal van ná 1945). De meeste minderjarigen kennen oorlog alleen uit verhalen, series en films. En toch moet je het blijven proberen, en zo begon ik onlangs in de klas het gesprek. „De meesten hier zijn natuurlijk in een tijd van absolute vrijheid opgegroeid, maar ooit–” sprak ik en werd meteen onderbroken. „Wij hebben ook opsluiting meegemaakt hoor”, zei een jongen, en toen ik hem vroeg wat hij bedoelde riep hij: „Corona!” De hele club knikte. Voor hen was vrijheid geen hoogbejaard gegeven maar een pas recentelijk herkregen verworvenheid. Ze hebben natuurlijk geen onderdrukking meegemaakt van het niveau China, Rusland of Trump 2.0, maar uit een groepsgesprek bleek dat hun geloof in individuele vrijheid door alle lockdowns hard achteruit was gegaan. Als je anderhalf jaar lang bij iedere coronapersconferentie hoort dat jij je vrienden niet mag opzoeken, je groepachtmusical en je brugklaskamp worden geschrapt en vervolgens ziet dat nota bene de minister van Justitie en Veiligheid wél een huwelijksfeest kan geven waar alle regels worden overschreden, tja, dan knapt er wat. Vooral als hij daar ook nog geen strafblad aan overhoudt, in tegenstelling tot anderen wanneer zij het coronaprotocol met voeten traden. Een scheefheid die achteraf doet denken aan een uitspraak van de Britse schrijfster Olivia Laing, dat in elke vorm van privilege een vorm van tirannie zit. En dus ging het de rest van de les over de pandemie. Hoe door die periode veel jongeren niet meer geloofden in gelijke behandeling of een rechtvaardige overheid. Ik keek even naar de twee Oekraïense leerlingen achter in de klas, die in 2022 hier op school kwamen. Ze staarden naar hun tafelblad. Vooraan peuterde een meisje aan haar watermeloenspeldje en ik dacht van: tja, wat doet een discussie over vrijheid er nog toe wanneer je leeft in een wereld waarin het niet meer draait om redelijkheid of medemenselijkheid, maar de macht gewoon doet waar ze zin in heeft en waarin steeds vaker het recht van de sterkste regeert. De jongen die over corona was begonnen, mompelde dat echte vrijheid neerkwam op gelijke rechten voor iedereen. „Volgens onze grondwet is iedereen hier gelijk”, probeerde ik nog. „Ja, ja”, zuchtte hij, „onze grondwet.”</p>]]></description>
      <guid>https://nrc.nl/nieuws/2025/04/28/ja-ja-onze-grondwet-a4891404</guid>
      <pubDate>Mon, 28 Apr 2025 05:33:18 +0000</pubDate>
    </item>
    <item>
      <title><![CDATA[Gun je kinderen een dagelijkse bak koffie]]></title>
      <description><![CDATA[<p>Onlangs las ik met een groep acht het gedicht ‘Zo’n ochtend’ van Erik van Os, waarin de jonge verteller verzucht dat zijn moeder „zeurt… dat ik zeur”. Er klonken zuchten van herkenning, alle aanwezigen hadden opvoeders die in de ochtend niet te harden zijn. „Het eerste wat ik doe is koffie zetten”, vertelde een jongen. „Dat is lief”, zei ik, „dan zijn je ouders vast snel weer voor rede vatbaar.” „Niet voor hen,” schaterde hij, „voor mezélf, anders word ik helemaal gek!” Bijna de gehele groep bleek de dag met een cappuccino te beginnen. Dat had je natuurlijk kunnen zien aankomen toen tien jaar geleden de babyccino (melkschuim plus wat cacaopoeder à 3 euro vijftig per 100 ml) opkwam maar toch, ik had de langetermijnstrategie van de cafeïne-industrie onderschat. Gedurende de workshop ontdekte ik ook dat de meeste kinderen bij de lunch nog een latte achteroverslaan. „Is al die cafeïne niet heel slecht voor hun zenuwstelsel?” vroeg ik in de docentenkamer. „Ze zijn nog in de groei enzo.” „Tja, wij hebben er geen problemen mee”, zei de hoofdmeester. „Hun ouders vinden het ook prima. Beter gezellig met zijn allen een bakkie doen dan dingen uitvreten zoals in Adolescence.” „En trouwens”, zei zijn piepjonge collega, „alsof de huídige wereld goed is voor hun zenuwstelsel.” Oeh. Ik moest even denken aan ‘Good Bones’, een gedicht van de Amerikaanse dichteres Maggie Smith, dat massaal werd gedeeld toen Trump voor de eerste keer werd gekozen. Het vers begint met de mededeling dat het leven kort is, maar dat de verteller dat geheimhoudt voor haar kinderen. Ze voegt er meteen aan toe dat ze haar eigen bestaan heeft ingekort „op duizend heerlijk onverstandige manieren” want: „de wereld is voor ten minste/ vijftig procent verschrikkelijk, en dat is een voorzichtige/ schatting, hoewel ik dit voor mijn kinderen geheimhoud”. Toch probeert ze haar kinderen de wereld te verkopen, als een „fatsoenlijke makelaar”, die maar doorratelt over dat de basis goed is en dat je er nog wel wat van kan maken, als je maar echt wilt, en zolang je jezelf er maar niet al te veel over opwindt dat de vorige bewoners alles al aardig hebben gesloopt. Opeens gunde ik die jongste generaties een dagelijks bakje troost. Het kortte hun bestaan misschien wat in, maar je kon je afvragen hoe erg dat anno 2025 nog was. Ik schonk ook mezelf nog maar even bij, terwijl de mobiel rilde van updates, aardverschuivingen, vastgoeddeals. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2025/04/22/gun-je-kinderen-een-dagelijkse-bak-koffie-a4890635</guid>
      <pubDate>Tue, 22 Apr 2025 05:33:18 +0000</pubDate>
    </item>
    <item>
      <title><![CDATA[Waarom niet iedereen een narcist is]]></title>
      <description><![CDATA[<p>Een tijdje geleden hoorde ik op een borrel iemand over een man met wie ze ooit scharrelde: hij zat in de fintech, had knalrood haar en was de slechtste Wordfeuder ooit, dus ik dacht meteen van hé, dat klinkt als K., een van mijn favoriete mensen! „Jij kent hem?”, zei het meisje en nog voor ik een lofzang kon afsteken vervolgde ze met: „Hij is de grootste narcist die ik ooit ben tegengekomen.” Ik wist niet precies wat ze daarmee bedoelde, het begrip narcist is de afgelopen jaren immers nogal aan inflatie onderhevig geraakt, tegenwoordig wordt iemand die een zin begint met ‘ik’ er al van verdacht, en dus vroeg ik haar waarom ze K. een narcist vond. Was hij onredelijk van zichzelf onder de indruk, had hij haar gemanipuleerd of geghost? Niets van dit alles. K. had na een paar dates gewoon gezegd dat er geen vonk was. Hierna wilde het meisje ook niet meer met me praten omdat ze zich door mijn vragen onveilig voelde. Ik bleef er maar over nadenken. De grootste angst van mijn vrijgezelle vrienden is om een narcist tegen het lijf te lopen. Ieder afspraakje wordt uitvoerig geanalyseerd: had hij/zij/hen het verdacht veel over zichzelf, hoe werd er gedaan tegen de ober? Hun dateverhalen klinken steeds vaker als een analyse van een potje Weerwolven of een aflevering van Opsporing Verzocht dan als iets waar nog daadwerkelijk plezier aan te beleven valt. Een paar dagen later kwam ik K. tegen en vroeg ik omwille van wederhoor (en oké, ook sensatiezucht) naar het meisje in kwestie. „Paar weken mee gedatet”, humde hij. „Laat me raden, ze vond me een narcist?” „Ja! Hoe weet je dat?” „Omdat ze me dat meteen verweet toen ik het afkapte. Ik denk dat het haar manier is om afwijzing te verwerken.” Hij tuitte zijn lippen, alsof hij zijn woorden eerst nog even wilde voorproeven. „Ze had hele duidelijke ideeën over hoe het tussen ons moest gaan”, zei hij ten slotte. „Ze interpreteerde alles wat ik vertelde of deed als iets flirterigs, zelfs als ik naar de wc moest. Nog voor de eerste kus stond ze erop dat ik meeging naar haar familieweekend. Op het tweede afspraakje zei ze dat mijn schoenen echt niet konden en dat ik een snor moest laten staan.” „Oei.” „Ja. Ze zag helemaal voor zich hoe ik moest zijn en wat ik moest doen, het maakte verder niet uit wie ik daadwerkelijk was. Ze wil volgens mij ook helemaal geen relatie, maar een bediende-met-benefits. Wat was ze boos dat ik eruit stapte. En nu verkondigt ze dus dat ik een narcist ben.” Hij haalde zijn schouders op. „Maar goed”, gniffelde hij, „beter dat dan andermans droom.”</p>]]></description>
      <guid>https://nrc.nl/nieuws/2025/04/14/waarom-niet-iedereen-een-narcist-is-a4889890</guid>
      <pubDate>Mon, 14 Apr 2025 05:33:19 +0000</pubDate>
    </item>
    <item>
      <title><![CDATA[Voorwaarden voor liefde]]></title>
      <description><![CDATA[<p>Afgelopen week mocht ik voor iets chics op de foto en na afloop slaakte ik een zucht van van opluchting toen ik de verplichte stiletto’s weer kon inruilen voor mijn boswandelschoenen. De styliste, een perfect geföhnde twintiger, grinnikte terwijl ik mijn voeten in hun kunstlederen containerschepen schoof. „Ik moet wel”, zei ik toen ik haar zag staren. „Ik heb een ontstoken peesplaat onder mijn linkervoet.” Het meisje huiverde. „Het zijn de enige schoenen waarmee ik geen pijn heb”, voegde ik eraan toe, ervan balend dat ik de behoefte had om uit te leggen waarom ik onhip schoeisel droeg maar goed, vernederender noch inzichtelijker kon dit gesprek niet meer worden en dus verliet ik de studio maar. Eenmaal op straat keek ik alsnog vertederd naar de beveterde klompen die de afgelopen weken mijn redding waren. Ze ondersteunen me zo goed dat ik de ontsteking amper voel. Ik draag ze inmiddels ook binnenshuis en het liefst zou ik ze ook onder de douche en in bed aanhebben maar dat doe ik niet want dan krijg je sleur. En dat hoeft eigenlijk ook niet want elke dag gaat het beter, zoveel beter dat ik sinds kort daar ook een beetje van begin te balen, want nu mijn voet opknapt, ben ik bang dat ik het ga missen. Natuurlijk niet de schoenen, en al helemaal niet de ontsteking, maar het zo simpel kunnen stoppen van leed, en alle euforie die daarop volgt. J.C. Bloem dichtte ooit in ‘De Dapperstraat’: „Alles is veel voor wie niet veel verwacht.” Ik had nooit gedacht dat ik door een blessure dagelijks veel meer geluksmomenten zou hebben dan toen allebei mijn voeten het nog gewoon deden. Bloem wist het wel, die schreef verderop immers: „het leven houdt zijn wonderen verborgen/ tot het ze, opeens, toont in hun hoge staat”. En dus probeer ik het te koesteren. Zowel het inzicht dat pijnloos wandelen niet vanzelfsprekend is, als de dagelijkse verlossing die deze schoenen me bieden. Om weer aan mezelf toe te behoren in plaats van aan de pijn. Om weer bandbreedte over te hebben om na te denken, te dagdromen, me op te kunnen winden over handelstarieven. Toen ik dit met een vriend deelde, krabde hij zich achter zijn oren. „Tja, wie het kleine niet eert is het grote niet weerd”, mompelde hij. Maar kunnen lopen zonder pijn is niet klein. Het is groots. Net zoals de aftakeling die soms nodig is om pas echt van iets te leren houden.</p>]]></description>
      <guid>https://nrc.nl/nieuws/2025/04/07/voorwaarden-voor-liefde-a4889081</guid>
      <pubDate>Mon, 7 Apr 2025 05:33:19 +0000</pubDate>
    </item>
    <item>
      <title><![CDATA[Een muur herstellen]]></title>
      <description><![CDATA[<p>Een van de mooiste gedichten van Robert Frost is Een muur herstellen, waarin een man samen met zijn buurman de ingestorte muur die hun landerijen van elkaar scheidt, gaat repareren. Echt nodig vindt de verteller dit zelf niet, aangezien hijzelf alleen maar appelbomen en zijn buurman alleen maar dennen heeft. Er is geen loslopend vee dat de gewassen van de ander bedreigt, maar de buurman dringt erop aan om de muur weer in zijn oude staat te herstellen, want, zo zegt hij: „Goede omheiningen zorgen voor goede buren.” Zaterdag belde ik met een vriendin uit Fredericksburg (Texas) die al decennia strijdt voor vrouwenrechten. Ik vertelde haar over het gedicht van Frost, ze kende het. „Mooi hè”, zei ze. „Maar ook doodeng, dat goede omheiningen zorgen voor goede buren. Wat betekent ‘goed’ immers, voor wie gaat het op en vooral: voor wie niet.” Ze vertelde over de SAVE Act waarover binnenkort in de Senaat zal worden gestemd. Deze wet, zogenaamd in het leven geroepen om verkiezingsfraude te voorkomen, heeft in de praktijk grote consequenties voor hele bevolkingsgroepen, met name minderheden. Als de SAVE Act erdoor komt kunnen kiezers zich niet meer online of per post registreren als kiezer, maar moeten ze dat op locatie doen. Een deel van de bevolking, zeker op het platteland, heeft niet de tijd of het geld, om naar zo’n registratiekantoor in de grote stad af te reizen. In zo’n gigantisch land in Amerika kan je er een dag aan kwijt zijn. En dan moet je ook nog eens terug. „Poeh”, zei ik. „Ja, maar het wordt nog mooier”, zei ze. „Als je je identificeert op zo’n kantoor moet je je geboortebewijs meebrengen. Wanneer daar een andere naam op staat dan op je identificatiebewijs, bijvoorbeeld omdat je bent getrouwd en de naam van je man hebt aangenomen, gaat het hele feest niet door. Waardoor het voor 69 miljoen getrouwde vrouwen straks erg lastig wordt om een stem uit te brengen.” „Wat?!” „Nou ja, laten we hopen dat de SAVE Act er niet door komt en bidden dat de Democraten hun rug recht zullen houden. Maar het is slechts een van de vele voorbeelden van hoe er van bovenaf wordt geprobeerd om de democratische rechten van minderheden, en met name dames, in te perken. Weg met het vrouwenkiesrecht, desnoods met behulp van administratieve barrières.” Ik dacht terug aan dat gedicht van Frost. Opeens kwamen die „goede omheiningen” me nog veel sinisterder voor. Opeens leken buitensluiten en insluiten synoniemen.</p>]]></description>
      <guid>https://nrc.nl/nieuws/2025/03/31/een-muur-herstellen-a4888289</guid>
      <pubDate>Mon, 31 Mar 2025 05:33:20 +0000</pubDate>
    </item>
    <item>
      <title><![CDATA[Hersenbudget]]></title>
      <description><![CDATA[<p>Afgelopen week kwam mijn oude vriend Migraine langs waardoor ik met oordoppen in en een oogmasker op in bed lag terwijl het zonlicht met bakken over de terrassen werd uitgegoten. Het troostte me dat ik niet de enige was: een kleine honderd kilometer verderop schuilde mijn beste vriendin eveneens in een verdonkerde kamer, piepend als een vampier wanneer het gordijn opwaaide en er een lichtflard naar binnen wist te dringen, bezocht door dezelfde aandoening als ik. Gisterochtend was het koeler en kon ik weer zonder zonnebril op naar de wc. Opgelucht belde ik mijn vriendin en bleek ook zij weer een beetje zichzelf. „Poeh”, zei ik. „Poeh”, zei ze.” „Kwam het bij jou ook door het voorjaar?”, vroeg ik. „Ongetwijfeld”, zei ze. „Al heb ik het de afgelopen dagen ook weer iets te druk gehad thuis, én is de verbouwing aan het uitlopen. Het paste allemaal even niet meer in mijn hersenbudget.” „Hersenbudget?” „Wat ik mijn hoofd per dag aandoe. Sinds de burn-out probeer ik beter op te letten waarmee ik mijn brein belast. Niet te veel prikkels, niet te veel stress.” Ik vond ‘hersenbudget’ een prachtig woord en prees haar dat ze zo goed op zichzelf paste. „Is ook een kwestie van mazzel”, mompelde ze. „Ik kan grenzen stellen omdat ik de middelen heb om het rustig aan te doen. Het is een beetje een kip-ei ding. Kan ik een hersenbudget handhaven doordat ik zo hard heb gewerkt, of moét ik een hersenbudget handhaven doordát ik zo hard heb gewerkt? Om eerlijk te zijn weet ik het zelf niet eens.” Tja. Niet alleen haar burn-out dankte ze aan tropenjaren op de Zuidas, maar ook haar financiële reikwijdte. Alle beleggingen en investeringen die ze destijds deed boden haar nu de vrijheid om haar brein op prikkelrantsoen te zetten. Waardoor ze kon bijkomen van overbelasting waar ze zelfs nu, twee jaar na het nemen van ontslag, nog last van had. „Eigenlijk best erg”, peinsde ze. „Maar goed, wat maakt het uit, gebeurd is gebeurd. En dankzij een leven dat niet bij me paste, hoef ik nu tenminste niet meer een leven te leiden dat niet bij me past. Of zoiets, ha ha. Oké, ik moet ophangen, de ondernemers staan zo op de stoep.” „De ondernemers?” „De aannemers, ik bedoelde de aannemers”, mompelde ze en zei sorry, waar ze meteen aan toevoegde dat ze eigenlijk niet wist waarom ze sorry zei. En dat ze moest gaan, ze moest gaan.</p>]]></description>
      <guid>https://nrc.nl/nieuws/2025/03/24/hersenbudget-a4887441</guid>
      <pubDate>Mon, 24 Mar 2025 05:33:20 +0000</pubDate>
    </item>
    <item>
      <title><![CDATA[Wat is jouw toilettasmoment?]]></title>
      <description><![CDATA[<p>Onlangs ging ik met een groepje naar de kroeg en binnen vijf minuten waren we alweer aan het co-rumineren, oftewel veels te uitgebreid al onze gevoelens, angsten en problemen doornemen. Na een half uur zat iedereen in de put, want gedeelde smart betekent bij ons altijd dubbele smart. A. slaakte een diepe zucht. „Kunnen we het niet eens over iets anders hebben dan jullie scheidingen, burn-outs of mijn teleurstellende kinderen?”, smeekte hij. „Misschien moet het überhaupt niet meer gaan over hoe we ons voelen”, mompelde Y. „Emoties zijn zo interessant nog niet.” Daarop viel er een stilte want we wisten niet waar we het dan wél over moesten hebben. „Ik heb het!”, zei M. Ze vertelde over een vriend die in zijn telefoon bijhoudt wat hem onverwacht vrolijk maakt. Hoe lekker een tosti kraakt wanneer je erin bijt, en hoe prettig warm en zacht het onder het krokante oppervlak is. Of hoe blij hij wordt wanneer hij voor een nieuwe trip zijn toilettas inpakt en bij het openen ervan de zeeplucht van de vorige reis hem tegemoetkomt. Meteen kwam iedereen met zijn eigen toilettasmoment. A. verzuchtte hoe dol hij is op de leegte in zijn oren wanneer hij een festival verlaat. Y. prees de fluwelige wangen van oude mensen, de poederige lucht van hun huid als je hen kust. M. verklapte dat ze dol is op het snuiten van haar neus, in het bijzonder de ademruimte die daarop volgt („Alsof mijn neusgaten twee Coentunnels zijn!”). „Is dit allemaal niet een soort sentimentele mindfulness”, vroeg A. na een tijdje. „Nee, het zijn sentiménten”, jubelde M. „Dat is iets heel anders!” We spraken daarna wel af dat wie aankwam met toilettasmomenten die ook in een levensverzekeringsreclame zouden kunnen zitten (zoals blote voeten op het gras, dansen in de regen of een lachende baby) een rondje moest geven. Uiteindelijk was ik pas om drie uur thuis. Terwijl ik mijn tanden poetste besefte ik dat ik me veel energieker voelde dan na een avond vol geklaag. En drong tot me door hoe lekker het was wanneer ik met mijn tandenborstel het smalle gebied tussen kiezen en tandvlees kriebelde. Eenmaal in bed berekende ik hoelang ik inmiddels al op aarde was en kwam uit op 15.640 dagen. Ik leefde al meer dan 375.360 uur. En pas nu stond ik erbij stil hoe heerlijk ik tandenpoetsen eigenlijk vond. Dat er al die tijd al stukjes vrede voor het oprapen lagen terwijl ik ondertussen maar mijn hoofd breken bleef, ervan overtuigd dat dat de weg was naar geluk.</p>]]></description>
      <guid>https://nrc.nl/nieuws/2025/03/17/wat-is-jouw-toilettasmoment-a4886618</guid>
      <pubDate>Mon, 17 Mar 2025 05:33:21 +0000</pubDate>
    </item>
    <item>
      <title><![CDATA[De jonggelieven komen er vanzelf wel achter]]></title>
      <description><![CDATA[<p>Zondag kwam een deel van de familie bijeen om de lente te vieren (ook al was het in astronomisch opzicht nog winter) en ’s ochtends hing mijn nicht al aan de lijn met de nodige instructies. Wat bleek: haar oudste (11) zou zijn kersverse partner (10) meebrengen. Mijn nicht drukte me op het hart om er niets van te zeggen en om er vooral geen enkele grap over te maken. „Waar zie je me voor aan”, mompelde ik (maar ze had een punt). „Ik roep het vooral tegen mezelf”, zuchtte ze. „Hij heeft mij en zijn vader al met hel en verdoemenis gedreigd als we straks ook maar even vertederd kijken.” Ik beloofde een uitgestreken gezicht dat, toen ik de piepjonge geliefden eenmaal in het oog kreeg, onmogelijk vol te houden viel. Hij had zijn arm om het verlegen meisje heen geslagen en sprak al blozende in wij-vorm. Het meisje vertelde over hoe ze verkering hadden gekregen (per dm op TikTok) en was zo nerveus dat ze soms een beetje stotterde. De volwassenen knalden bijna uit elkaar van ontroering. Het was een grote opluchting toen de minderjarige tortelduiven even (en uiteraard samen) naar de wc gingen. „Niet te doen!”, schaterde mijn nicht, waarop de rest haar bijviel. „Maar ergens ook ontzettend verdrietig”, zei onze oom. „Want zelden blijf je bij je eerste liefde.” Mijn nicht verzocht hem die wijsheid voor zichzelf te houden. „Ze komen er vanzelf wel achter”, fluisterde ze. „Nu stil, volgens mij komen ze eraan.” We deden er het zwijgen toe toen het paartje weer plaatsnam. „Is er iets?”, vroeg de jeugdige Romeo terwijl hij zijn ouders subtiel argwanend aankeek. „We hoorden een vogel waarvan we het geluid niet konden thuisbrengen”, zei mijn nicht vlug, waarop het hele gezelschap knikte. „Misschien een winterkoninkje?”, probeerde ik. „Of toch een albatros?”, mijmerde mijn broer. De elfjarige schudde zijn hoofd en begon over hun meest recente date waarbij ze naar Paddington in Peru waren geweest. Nu het gesprek op beren in zuidwesters kwam kon iedereen weer ontspannen. Ik keek naar de oom die had gezegd dat weinigen bij hun eerste liefde bleven. Niet alleen hij, maar ook al zijn broers en zussen waren gescheiden. Terwijl de jonge geliefden vrolijk verder babbelden zag ik de oudjes naar elkaar kijken, met blikken van verstandhouding. Ze vormden één front, een konvooi dat op uitzending was geweest en had afgesproken om bij terugkeer niets los te laten over wat ze hadden meegemaakt, zodat de volgende lichting zelf kon ontdekken hoe de boel in elkaar stak. Ondertussen klonken er daadwerkelijk vogels. Ach, vogels, dacht ik. Hoe ze ondanks alles toch steeds maar weer aan nesten beginnen.</p>]]></description>
      <guid>https://nrc.nl/nieuws/2025/03/10/de-jonggelieven-komen-er-vanzelf-wel-achter-a4885804</guid>
      <pubDate>Mon, 10 Mar 2025 05:33:21 +0000</pubDate>
    </item>
    <item>
      <title><![CDATA[Dankbaarheid eisen is voor de kleinzerigen]]></title>
      <description><![CDATA[<p>Gistermiddag ging ik naar de sportschool en na mezelf een half uur te hebben gemarteld op een van de roeiapparaten besloot ik om even uit te puffen in de gymzaal, die sinds het ontslag van de yogaleraar een oase van rust is. Mijn hartslag was bijna weer onder de honderd toen de deur openging en er een jonge man naar binnen liep. „Pom, pom, pom”, zei de jonge man. Hij had een weerstandsband (zo’n XXL postpakketelastiek) bij zich en begon fanatiek te rekken en strekken, daarbij hevig steunend en kreunend. Ondertussen hield hij via de spiegels in de gaten of ik wel naar hem keek. Ik wilde me niet laten kennen en pakte mijn koptelefoon erbij, zocht The Best of Satie op en sloot mijn ogen. Helaas wist zijn gepuf binnen enkele ‘Gymnopédies’ alweer tot me door te dringen. Er kwam bovendien een behoorlijke zweetlucht vrij waardoor er nóg een zintuig werd gepijnigd. Nu ben ik wel vaker dit soort performatieve sporters tegengekomen. Wat me naast de geluidsoverlast vooral stoort is dat al dat overdrijven nog meer lichaamsbeweging betekent voor hen en ze dus hun conditie verbeteren ten koste van mijn humeur. Ik spiekte door mijn wimperharen naar mijn inmiddels paars aangelopen zaalgenoot. Enerzijds wilde ik niet dat mijn aanwezigheid ervoor zorgde dat hij nóg gezonder werd (want dan zou hij langer leven en nog veel meer mensen met zijn gehijg lastigvallen), maar als ik nú de ruimte verliet had ik me laten verjagen. Ik overwoog nog even om er wat van te zeggen, maar dan zou hij kunnen doen alsof hij zich van geen kwaad bewust was, of al zelffeliciterende roepen dat hij zo soms zo in zijn training opging dat hij dan echt alles en iedereen uit het oog verloor. Vervolgens kon er bij mij dan weer een eicel knappen en zo zou de ellende zich alleen maar verder opstapelen. Uiteindelijk stond ik maar op. „Doei”, zei de jongen. Ik had hem willen toebijten dat in plaats van een ‘doei’ er eerder een ‘dankjewel’ op zijn plaats was. Maar net op tijd dacht ik terug aan de aanvaring die vrijdagavond plaatsvond in het Witte Huis en besefte dat het eisen van dankbaarheid is voorbehouden aan de kleinzerigen der aarde. Zonder gedag te zeggen en met geheven hoofd verliet ik de ruimte, hem alleen latend met zijn toneelstukje. Zon beukte op de ruiten, de wereld glansde, fluitend liep ik de toekomst in.</p>]]></description>
      <guid>https://nrc.nl/nieuws/2025/03/03/dankbaarheid-eisen-is-voor-de-kleinzerigen-a4885058</guid>
      <pubDate>Mon, 3 Mar 2025 05:33:22 +0000</pubDate>
    </item>
  </channel>
</rss>
