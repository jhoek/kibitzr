<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[De deurbel]]></title>
      <description><![CDATA[<p>Zaterdag was ik bij oudoom Karel (109 ofzo) om een beetje te mantelzorgen: trap stofzuigen, hem stofzuigen, na afloop allebei een mooie bam met pindakaas.  Plotseling ging de deurbel. Karel schrok zo dat hij zijn boterham doormidden scheurde. Snel liep ik naar de voordeur. De aanbeller bleek bij de buren te moeten zijn en toen ik de woonkamer weer in liep, zat Karel te trillen in een hoekje.  „Ik ben altijd zo van slag als er wordt aangebeld”, haperde hij.  „Hoezo?” „Ach, door vroeger, de Japanners, dat je altijd klaar moest staan om te vluchten. Nog steeds denk ik als er wordt aangebeld dat het einde der tijden is aangebroken.”  Dat heb ik jarenlang met mijn mobiel gehad. Als het ding trilde, gierde de stress al door mijn lijf. Meteen opnemen, meteen reageren, want anders. Op een zeker moment sprak mijn zus me erop aan.  „Waarom laat je altijd alles uit je handen vallen als dat ding gaat”, vroeg ze.  „Ik wil mensen niet laten wachten”, zei ik.  „En de mensen bij wie je op dat moment bent dan? Of het werk en de gedachten waar je dan mee bezig bent?”  Dat ik daartegen wilde protesteren, zei genoeg.  Ik kauwde een paar dagen op haar opmerking en besefte dat die responshaast kwam door onze grootmoeder. Ze maakte de oorlog mee en als kind had ik besloten om er altijd voor haar te zijn. Ze hoefde maar te bellen of ik stond al op de stoep met boodschappen, bloedverdunners of een luisterend oor. Als dank reageerde ze haar PTSS op me af en kon ze niet ophouden me te vertellen wat voor teleurstellend kleinkind ik was in vergelijking met mijn stralende nichtjes, die ze 2,5 keer per jaar zag.  Terwijl ik dit alles overdacht, ging mijn telefoon. Ik onderdrukte de neiging om meteen op te nemen, want mijn reactieverslaving kwam niet voort uit de wens om mensen snel ter wille te zijn, maar uit de gewoonte om me aan de kant te schuiven voor iemand die al jaren dood was.   Karel zuchtte toen ik hem dit alles vertelde. „Dus je moet jezelf aanleren om niet meer op het verleden, maar op het heden te reageren”, zei hij na er even over te hebben nagedacht.  „Precies”, zei ik. „Dus ik moet beseffen dat mijn deurbel”, zei hij langzaam, „gewoon bezoek, een pakketje of een kansloos buurkind aankondigt, in plaats van levensgevaar.”  „Precies.” „Wie weet, wie weet”, zei hij, en zette het journaal op. Deprimerend nieuws van het oostfront stroomde de kamer in. Karel snoof.  „Ik moet inderdaad loslaten. Tegenwoordig belt de oorlog niet meer netjes aan.”</p>]]></description>
      <guid>https://www.nrc.nl/nieuws/2022/05/02/de-deurbel-a4119666</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[Avonturen]]></title>
      <description><![CDATA[<p>Dinsdag bekende Johan Derksen in het programma  Vandaag Inside  dat hij ooit, na een avondje uit, een kaars in de vagina van een bewusteloze jonge vrouw had gestopt. Natuurlijk niet zomaar want ze had hem, voor ze knock-out ging, ondergekotst. Vervolgens probeerde hij de boel te temperen met opmerkingen als „dat soort dingen gebeuren als je jong bent”, „het is een groot verschil als je 22 of 73 bent” en „we hebben allemaal onze jeugdzonden”. Mijn favoriete: „Ik denk dat iedereen dat soort avonturen beleefd heeft... [waarvan] je later zegt niet zo netjes.”   Aan al zijn argumenten lag de overtuiging ten grondslag dat als je maar jong genoeg iemand verkracht (want hey, zo heet dat nou eenmaal, wanneer je met een voorwerp een bewusteloos persoon penetreert) jeugd en onbezonnenheid kunnen worden opgevoerd als verzachtende omstandigheden. Een ongelukje na het uitgaan, een „avontuur” dat je heus niet zo bedoelde.  Derksen voegde eraan toe dat hij nou eenmaal een kind van de jaren zestig en zeventig is en dat „we toen met zijn allen” veel ruimdenkender waren.   „Iedereen doet weleens zoiets”,  riep hij tegen het einde van zijn biecht.  Ik dacht aan de jonge vrouw in kwestie. Iemands dochter. Hoe ze die ochtend moet hebben ontdekt wat er was gebeurd. De schuld, schaamte en zelfminachting die volgden. De invloed ervan op relaties en het vertrouwen in de medemens. De decennia waarin ze hiermee moet hebben geworsteld. Want zoiets draag je de rest van je leven met je mee. Om het nog erger te maken is Derksen een BN’er. Telkens wanneer hij op tv is, wordt ze er weer aan herinnerd. Minstens zo verontrustend is het feit dat Derksen op nationale televisie een strafbaar feit bekende. Dat doe je alleen maar als je ervan overtuigd bent dat je actie wel meeviel en er geen consequenties zullen volgen. Wanneer je gelooft dat jonge kerels nou eenmaal de ruimte moeten hebben om misstappen te begaan want hey, anders leren ze ook niets.  Boys will be boys , het waren andere tijden en ga zo maar door. Iedereen doet toch weleens zoiets? Hij leek te vergeten dat, als iedereen zoiets doet, er ook tallozen zijn die het  overkomt. Die er nog steeds mee moeten leven.  Natuurlijk, Derksen benadrukte ook dat het hem allemaal erg speet. Dat zal ook wel best. Maar dat is nog niets vergeleken met de ellende waar hij zijn slachtoffer voor de rest van haar bestaan mee heeft opgezadeld, en die dankzij al zijn gerelativeer de zoveelste trap na krijgt.</p>]]></description>
      <guid>https://www.nrc.nl/nieuws/2022/04/27/avonturen-a4118760</guid>
      <pubDate>Wed, 27 Apr 2022 00:00:00 +00:00</pubDate>
    </item>
    <item>
      <title><![CDATA[Domweg gelukkig]]></title>
      <description><![CDATA[<p>48 uur na het laatste coronasymptoom bereidde ik me voor om de deur uit te gaan. Juichend rukte ik de pyjama waar ik twee weken in had gewoond van mijn lijf en dook de kledingkast in. Alles zat echter te wijd, alsof de koorts mijn lichaam had laten krimpen, en omdat ik me met de huidige inflatie geen slankheid kon permitteren belde ik dus maar vriendin Katinka, van wie ik nog een diner tegoed had, om zo weer in mijn garderobe te passen.  „Heb je nou een pyjama aan”, vroeg ze toen ik haar thuis ophaalde. We besloten om bij  de Van der Valk ernaast wat te gaan eten. Eenmaal boven kregen we een tafeltje met uitzicht op station RAI, de A10, en een berm waar al een paar jaar geen liefde en aandacht meer in was gestopt.   „Wat lijken de autootjes klein, het is net Madurodam!”, juichte ik, dolgelukkig dat ik weer eens ergens anders uit het raam kon kijken dan thuis. Gezond zijn was geweldig, dat ik dat voorheen altijd zo voor lief had genomen was me een raadsel. Ik rook de vettige hoofdhuid van de kale bejaarde naast ons en was alleen maar verheugd dat ik weer reukzin had. De smaakrijkdom van de amuse was verlammend, het voorgerecht zo mooi opgemaakt dat ik er haast in bleef. Jemig, dacht ik, gelukkig heb ik slechts vijf zintuigen, ik wist echt niet of ik nog meer had aangekund. Alles was een feest, alles was bijzonder en dat deelde ik om de minuut weer mee aan mijn tafelgenote, die na de tweede gang het dessert annuleerde, omdat ze mijn hervonden levenslust niet meer trok. Ik probeerde nog te dimmen maar kon toen de frietjes op tafel kwamen me echt niet inhouden en onder mijn vreugdekreten vroeg ze om de rekening.  Na het afscheid besloot ik naar huis te wandelen. Ik zweefde van geluk dat ik mijn huis uit was, dat mijn lichaam geen pijn meer deed. De nieuwbouwwijk leek licht te geven in het donker en verliefd vroeg ik me af waarom ik nooit eerder de schoonheid van beton, onkruid en zwerfafval had ingezien. Ik dacht aan ‘De Dapperstraat’ van J.C. Bloem, waarin hij dicht dat hij liever de „grauwe, stedelijke wegen” heeft, omdat alles veel is „voor wie niet veel verwacht”. Veertien dagen eenzame afzondering hadden de buitenwereld overvol gemaakt. Zo liep ik door de nacht, ieder zintuig in de fik, compleet genezen en vastbesloten om me tot ziekmakens toe aan de wereld te verzadigen.</p>]]></description>
      <guid>https://www.nrc.nl/nieuws/2022/04/26/domweg-gelukkig-a4118486</guid>
      <pubDate>Tue, 26 Apr 2022 00:00:00 +00:00</pubDate>
    </item>
    <item>
      <title><![CDATA[Verhouden]]></title>
      <description><![CDATA[<p>Omdat mijn neef (17) vorige maand nog covid had, is hij degene die me verzorgt nu het mijn beurt is om te klappertanden. Hij kookt, hoort mijn geweeklaag aan, leest me voor. Zit op de bankrand als een geest, ongevoelig voor aardse ziekten, verheven boven ieder lichamelijk verval. Kalm zet hij thee, imiteert familieleden met wisselend succes, veegt alle volgesnoten tissues op. Gisteravond bracht hij boodschappen. Ik hapte naar adem toen ik het bonnetje bekeek.  „Wat is alles duur geworden”, ijlde ik. „Dat kan toch niet alleen de energie- en oorlogscrisis zijn. Ik durf te wedden dat er van de inflatie misbruik wordt gemaakt om de prijzen nog een beetje extra op te schroeven.”  „Wie weet”, zuchtte hij. „Maar goed, er staat nergens in de grondwet dat je niet op geld uit mag zijn. Volgens mij faciliteert de grondwet het zelfs.”  Terwijl hij de boodschappen begon op te bergen, probeerde ik me niet al te veel op te winden over het idee dat malaise ook altijd profiteurs kweekt. Met nevenschade komt er nou eenmaal ook nevenwinst.   „Al die prijsopdrijvers, uitbuiters, opportunisten”, gromde ik. „Als ik er alleen al aan denk, word ik woedend.”  „Denk er dan niet aan”, mompelde de neef. Ik wilde protesteren dat dat makkelijker gezegd was dan gedaan, maar hij liep de woonkamer uit, waardoor ik achterbleef met een hoofd dat al op volle toeren draaide. Onrust verandert mijn geest in een ziekenhuis. Met loeiende sirenes worden griezelige gedachten onthaald, en meteen gaat de rest van het hoofd als een malle aan de slag om de schade te beperken. Legt infusen aan tjokvol zonzijdes, hecht de kartelranden af, probeert met tegenvoorbeelden te neutraliseren, alles zodat de gedachten niet nog meer ellende veroorzaken en ik mezelf kan overtuigen dat alles uiteindelijk wel weer goed komt.   Dat laatste lukt overigens nooit, want mijn brein is een fluthospitaal.  „Kap met denken”, zei de neef toen hij de woonkamer weer binnenliep.  „Ik was niet aan het denken”, probeerde ik.  „Jawel”, zei hij, „dan vormen je wenkbrauwen opeens één rechte streep en lijk je net Jeroen van der Boom.”  „Het zijn gewoon”, begon ik terwijl ik mijn voorhoofd probeerde te ontspannen, „de boodschappen. No way dat de prijzen worden teruggedraaid als de crisis straks voorbij is.”  „Niets wordt ooit teruggedraaid”, zei mijn neef boos. „Dacht je nou echt dat dat ooit kon? Dingen gebeuren, het verleden is weg, niets blijft hetzelfde en ga zo maar door.”  Hij stopte me in, trok met felle, korte rukjes de deken aan.   „Leer je in godsnaam toch eens te verhouden.”</p>]]></description>
      <guid>https://www.nrc.nl/nieuws/2022/04/21/verhouden-a4115204</guid>
      <pubDate>Thu, 21 Apr 2022 00:00:00 +00:00</pubDate>
    </item>
    <item>
      <title><![CDATA[Service]]></title>
      <description><![CDATA[<p>‘Hoe heb jij nou corona kunnen krijgen”, riep oudoom Karel triomfantelijk, „Jij bent altijd zo voorzichtig!” Ik kuchte terug dat ik dat inderdaad ben en dat dat geen garanties biedt wanneer je in een flat tjokvol leuke maar helaas ook erg aanhankelijke kinderen woont. „Ha!” zei Karel, „Weet je waarom ik nog nooit corona heb gehad? Mensenhaat! Afstand houden is voor mij een peulenschil. Wie had dat ooit gedacht, dat misantropie zo goed was voor de gezondheid!”  Ik weet niet of hij doorhad dat ik toen maar ophing, voor hetzelfde geld zat hij nog minutenlang de ene na de andere zelffelicitatie in de hoorn te tetteren, maar ik kon het niet meer aan. Ik was jaloers, op hem, op iedereen die gezond was en die niet met koortsstuipen en rillingen op de bank lag. In maart 2020 heb ik vermoedelijk ook corona gehad – zelfde verschijnselen, koorts, malaise, geen smaak meer, gevoelloze voeten – maar ik had niet verwacht dat ik na alle vaccinaties en boosters weer zo ziek kon worden.   Een goed deel van het weekend bracht ik trillend op de bank door,  mijn hoofd een bleek paasei dat de ene na de andere groene dooier op rochelde, ondertussen een morsecode aan hoestjes uitslaand. Ik probeerde maar niet te denken aan alle workshops, optredens en lessen die nu niet door konden gaan. Een kennis zei eens dat je als zelfstandige van ijsschots naar ijsschots springt om zo maar de financiële eindjes aan elkaar te kunnen knopen, maar ik voelde me inmiddels zo beroerd dat de toekomst alleen nog maar een kille lege zee leek. In een poging tot afleiding sleepte ik mezelf ten slotte het balkon maar op, de zon in. Terwijl ik daar als een aangespoelde bultrug op adem lag te komen merkte ik dat mijn bovenburen thuis waren. Aan het projectielhoesten te horen zaten zij ook tjokvol Covid.  „Aargh”, klaagde mijn bovenbuurman, „Ik ben zo hondsberoerd, en net nu ik al die projecten heb.”  Zijn huisgenoot kuchte terug dat ze even moesten uitzieken, het was gewoon niet anders.  „Ja maar”, begon de bovenbuurman weer, „het komt nu zo slecht uit, met werk en met –”  „HET LEVEN IS GEEN SERVICE”, onderbrak zijn huisgenoot hem.   Wow, dacht ik. Dat is een goede. Het leven houdt geen rekening met ons, is geen dienst. Maar in de tussentijd, als het even niet oplet, proberen we een plekje voor onszelf te maken, wat geluk van de randjes af te knabbelen, momenten van rust los te peuteren. Om te herstellen, tot het leven ons weer zal verpletteren. De rest van de dag ijlde ik verder, ziek maar kalm.</p>]]></description>
      <guid>https://www.nrc.nl/nieuws/2022/04/19/service-a4114929</guid>
      <pubDate>Tue, 19 Apr 2022 00:00:00 +00:00</pubDate>
    </item>
    <item>
      <title><![CDATA[Alles hebben]]></title>
      <description><![CDATA[<p>Onlangs moest ik voor een operatieve ingreep naar het ziekenhuis, maar gelukkig sprak mijn supportsysteem me vooraf moed in. Beste vriend: „Bij mij werkte de verdoving indertijd niet, ik heb het uitgegild van ellende.” Oudoom Karel: „Ik gaf ’s avonds bloed over, de volgende dag waren mijn wangen blauwgrijs.”  Mijn broer: „Je kan dagen niet slapen van de pijn.” De feestelijkste was mijn zus, die zei dat bij haar de verdoving ook misging en dat toen haar verstandskiezen verwijderd werden (want dat was waarvoor ik naar de polikliniek moest, twee stonden er op de slooplijst) het bijna een uur duwen, bikken en breken was. De onderste stukken werden er tenslotte uitgesneden.  „Je gaat zoveel pijn hebben”, zei ze opgewekt.  Met een niet heel actieve levenswens wandelde ik de polikliniek in. Na de verdovingen zette ik me schrap.  „Pom pom”, zei de kaakchirurg. Hij tikte wat, duwde en in minder dan een minuut was de bovenste eruit. Na wat gesjor gaf vijf minuten later ook de onderste mee. Op een schaaltje lagen twee kiezen, een soort ijshoorntjes, helemaal intact. De rest van de dag geen pijn, prima geslapen, nul zwelling, misschien een kleine post-partumdepressie omdat mijn kiezen helemaal niet hadden tegengestribbeld toen ze mijn lichaam verlieten, alsof die 39 jaar samen niets hadden betekend. Ik vroeg me ook af waarom mijn zus me van tevoren zo bang had gemaakt. Was het sadisme? Zelfglorificatie?   Toen ik haar wilde appen, kreeg ik op mijn telefoon een herinnering. ‘Sterfdag oma Deckwitz’ stond er. Ach, mijn lieve warme Pools-Duitse grootmoeder van vaders kant. Een  en al glimlach, diehard katholiek. Ik ging vaak met haar en mijn zus naar de kerk, staarde naar al die kaarsverlichte heiligen. In hun slanke jonge mensenhanden hadden ze de werktuigen waaraan zij hun martelaarsschap dankten: bijlen, zwaarden, messen. Op schaaltjes werden uitgelepelde ogen en afgesneden borsten getoond (vreemd eigenlijk dat een katholieke kerk geen leeftijdsgrens heeft). Allemaal mensen wier gebroken lichamen een bewijs waren van hun superioriteit.  Ik dacht aan elke keer dat mijn zus een snijwondje heeft. Hele fotoreportages stuurt ze door, hoe diep en ontstoken de boel wel niet is, maar dat ze geen kick geeft. In haar zit, zoals bij wel meer mensen, nog steeds het oude idee dat lichamelijk lijden loutert en verheft.   Toen ik haar vertelde dat ik amper last had van de ingreep zei ze teleurgesteld dat ze dat heel fijn vond voor mij.   Toen ik een uur later begon te hoesten, koortsstuipen kreeg en vervolgens positief testte op corona, zei ze tevreden dat je ook niet álles kan hebben.</p>]]></description>
      <guid>https://www.nrc.nl/nieuws/2022/04/14/alles-hebben-a4112161</guid>
      <pubDate>Thu, 14 Apr 2022 00:00:00 +00:00</pubDate>
    </item>
    <item>
      <title><![CDATA[Latere liefde]]></title>
      <description><![CDATA[<p>Het is vast niet makkelijk voor de CPNB om telkens weer met een Boekenweekthema op de proppen te moeten komen, maar toch was ik een beetje teleurgesteld toen bleek dat het thema dit keer ‘Eerste liefde’ was. Niet omdat het geen goed onderwerp is, integendeel, maar al zoveel verhalen, series, muziek en films draaien hierom. Persoonlijk had ik ‘Latere liefde’ of ‘Gerijpte liefde’ interessanter gevonden. De hartsverhalen die zich afspelen nadat de hoofdpersonen zich door de loopgraven van de eerste liefde hebben getijgerd, wanneer ze eindelijk wat empathie, compassie en schade hebben opgelopen.  Ik staarde naar mijn boekenkast met daarin talloze meesterwerken waarin de latere liefde in al haar hoogte- en dieptepunten wordt getoond. Zoals de gepassioneerde maar ook giftige relatie tussen Scarlett O’Hara en Rhett Butler in  Gejaagd door de wind , het solide doch speelse huwelijk van Liz en Thomas Cromwell in  Wolf Hall  of de gelaagde haat-liefdeverhouding tussen Vicomte de Valmont en Marquise de Merteuil in  Les Liaisons dangereuses . Ik dacht aan de prachtige gedichten van Antjie Krog over het bedrijven van de liefde na de menopauze, hoe je je op rijpere leeftijd als man en vrouw tot elkaar verhoudt. Om toch maar in het thema te blijven,  pakte ik de novelle  Eerste liefde  (1860) van Ivan Toergenjev erbij. Hierin loopt de zestienjarige Vladimir blauwtje na blauwtje bij de mooie en sadistische Zinaïda, een meisje van twintig dat achteraf een affaire met zijn bloedeigen vader blijkt te hebben. In de wereldberoemde slotalinea kijkt de inmiddels volwassen Vlad terug op deze toch wel wat toxische periode en beseft hij dat het hem indertijd niet eens zozeer om liefde, als wel om kansen ging. En dan schrijft Toergenjev: „Oh jeugd... misschien bestaat het hele geheim van jouw bekoorlijkheid wel niet in de mogelijkheid alles te doen, maar in de mogelijkheid te denken dat je alles kunt.”  Ja. Dromen in plaats van ondernemen, high van alle werelden die opeens voor je openliggen, wie viel er in zijn tienertijd niet voor? Geen wonder dat veel eerste liefdes, ook al worden ze beantwoord, zich vooral in het hoofd afspelen. Het gaat niet zozeer om contact met de ander als wel om het uitvinden van de eigen grenzen. Ontdekken tot wat voor fantasmagorieën de toverlantaarn van de geest in staat is wanneer je voor het eerst je hart verliest. En hoe je daarna opkrabbelt, de velden in trekt, gebutst maar gerijpt, geschrokken en gehard, op jacht naar een nieuw verhaal.</p>]]></description>
      <guid>https://www.nrc.nl/nieuws/2022/04/12/latere-liefde-a4110967</guid>
      <pubDate>Tue, 12 Apr 2022 00:00:00 +00:00</pubDate>
    </item>
    <item>
      <title><![CDATA[Bezem]]></title>
      <description><![CDATA[<p>Het is niet netjes om een column te schrijven naar aanleiding van een privémail maar gisteren ontving ik een bericht dat alle lezers van  NRC  en de rest van Nederland aangaat.   Het schrijven was afkomstig van een adviesgroep van ambtenaren bij de Rijksoverheid en betrof het overheidsprogramma Dialoog en Ethiek, dat eind 2021 ontstond naar aanleiding van de Toeslagenaffaire. De missie is het vergroten van „ethische reflectie en ethisch handelen als essentieel onderdeel van het ambtelijk vakmanschap” om „het vertrouwen te herstellen dat ernstige deuken heeft opgelopen”. Zodat „eind 2025 binnen de Rijksoverheid goede gesprekken in de werkpraktijk vanzelfsprekend zijn”.  Ik werd uitgenodigd voor een „dialoogestafette”, een tweedaagse bijeenkomst waarbij van mij werd verwacht dat ik mijn „kunstenaarsschap” zou meebrengen, om te demonstreren hoe „kunst kan bijdragen aan het goede gesprek”. Ik hoefde niets voor te bereiden, alleen maar, in ruil voor 750 euro en een overnachting in een mooi klooster, aanwezig te zijn.   Na lezing was ik verward. Het was allemaal goedbedoeld,  maar ik vroeg me het nut af. Hoezo begint men een adviesgroep over kunst en ethiek terwijl ons land al een sociaal- creatieve raad kent die zich precies hierop richt? Hoeveel zin heeft een tweedaagse estafette waar volgens de mail alleen teamleden van het programma,  rijksambtenaren „die affiniteit hebben met het thema” en „experts van buiten de Rijksoverheid” aanwezig zullen zijn? Waarom niet de gewoon bewindspersonen die voor de vertrouwensdeuk in de politiek hebben gezorgd, zoals de leden van Rutte III die gewoon weer aan de slag zijn gegaan in Rutte IV?  Maar ik ben de beroerdste niet, dus bij dezen een klein advies om het vertrouwen in de politiek te herstellen en haar geloofwaardigheid te bevorderen. Compenseer direct de toeslagenouders en herenig hen met hun kinderen. Stuur de hoofdverantwoordelijken voor de diverse vertrouwensbreuken weg, om te beginnen met Mark Rutte, Kajsa Ollongren, Wopke Hoekstra en Hugo de Jonge. Neem in de grondwet op dat Stef Blok nooit meer iets mag doen voor de overheid. Kap met het traineren van Wob-verzoeken. Stop met het maken van mondelinge afspraken op ministeries, zodat geen ambtenaar of premier ooit nog weg kan komen met doen alsof hij/zij een gebrekkig geheugen heeft.  Kijk, zomaar uit de mouw, in vijf minuten. Daar heb je helemaal geen tweedaagse dialoogestafette voor nodig, laat staan een overnachting in een luxe hotel. Alleen maar de wil om echt iets te willen doen voor dit land. En een goede bezem.</p>]]></description>
      <guid>https://www.nrc.nl/nieuws/2022/04/07/bezem-a4108726</guid>
      <pubDate>Thu, 7 Apr 2022 00:00:00 +00:00</pubDate>
    </item>
    <item>
      <title><![CDATA[Van koetjes en kalfjes]]></title>
      <description><![CDATA[<p>In een familie zo groot als de mijne heb je bijna elk weekend wel een verjaardagsfeest.  „Kunnen we niet gewoon eens per seizoen bijeenkomen”, vroeg mijn zus ooit aan mijn moeder. „En dan alle jarigen tegelijkertijd vieren? Zo houd je tenminste nog tijd voor jezelf over.”  Mijn moeder zei dat tijd voor jezelf niet de bedoeling van familie was.   En zo zaten we zondag in een goedbedoeld feestzaaltje lactosevrije kwarktaart te eten. Nadat een van de oudtantes jubelde hoezeer mijn oudste neef (17) op haar moeder leek (iemand wier hoofd op zonnige dagen eruitzag als een wat hardhandig geschrobde bataat) trok hij me aan de mouw met de mededeling dat ik hoofdpijn had en dat hij me veilig thuis zou brengen. Mijn zus sloot zich aan want iemand met hoofdpijn moet je met minstens twee personen escorteren.  In de trein terug vroeg de neef of ik wel gezien had dat hij met iedereen een praatje maakte.  „Je hebt alles gegeven”, zei ik. „En leek het enorm naar je zin te hebben.”  „Mooi.  Ik ben altijd bang dat ik door de mand val.”  „Hoezo?”  „Nou ja, eigenlijk interesseert het me meestal niet zo wat mensen aan me vertellen”, mompelde hij, „Ik krijg altijd een beetje last van impostersyndroom wanneer iemand tegen me praat. Straks ontdekken ze nog dat ik me dood verveel.” ‘O maar dat heeft iedereen hoor”, zei mijn zus de psycholoog. „De meeste gesprekken zijn toch ook gewoon conversationele plichtplegingen. Zelden gaat het over iets wezenlijks, laat staan iets leuks.” „Wat niet wegneemt dat het alsnog belangrijk is dat je wel doet alsof je luistert!” riep mijn neef vlug.  „O god, ja”, knikte mijn zus. „Als ze doorkrijgen dat ze je niet interesseren, doen ze er meteen een schep bovenop.”   „Dan gaan ze nog veel harder praten en leggen ze hun hand op je arm enzo”, griezelde de neef.   „Dus eigenlijk zouden we op feestjes gewoon onze mond moeten houden”, opperde ik.  „Ben je gek”, siste mijn zus. „Dan heeft iedereen tijd om na te gaan denken.”  „Gewoon een beetje babbelen, niet te veel stilvallen, en zo de uren die je verplicht in gezelschap doorbrengt uitzitten”, zei mijn neef luchtig. „Anders krijg je alleen maar gedoe.”  „Wat voor gedoe?” vroeg ik bezorgd.  „Gedóé”, zeiden moeder en zoon in koor, waarop ik maar niet doorvroeg. Straks ontdekte ik nog wat er onder al die koetjes en kalfjes schuilging. Gezien al het gebabbel dat zus en neef bereid waren om ervoor te doorstaan, moest het wel iets verschrikkelijks zijn.  „Echt mooi weer vandaag”, zei ik en ze knikten opgelucht. Wolken van het fijnste parelgrijs dreven zacht en genadig voorbij.</p>]]></description>
      <guid>https://www.nrc.nl/nieuws/2022/04/05/van-koetjes-en-kalfjes-a4107369</guid>
      <pubDate>Tue, 5 Apr 2022 00:00:00 +00:00</pubDate>
    </item>
    <item>
      <title><![CDATA[Ermee bezig]]></title>
      <description><![CDATA[<p>Wopke Hoekstra herinnert me soms aan mijn eerste weken op de universiteit. Om de een of andere reden vlotte de studie maar niet, hoewel ik toch elke dag, van negen tot vijf, in de Letterenbibliotheek zat. Ik snapte niet waar het misging. Die hele periode kwam weer terug toen Hoekstra donderdag door de Kamer werd doorgezaagd over de haperende sancties tegen Rusland. Na een aantal pijnlijke momenten waaruit bleek dat hij geen idee had hoe die sancties eigenlijk werden uitgevoerd, riep hij dat hij heus niet de enige verantwoordelijke was, dat ook de ministeries van bijvoorbeeld Financiën en Bijzondere Zaken betrokken waren. Het zal wel aan mij hebben gelegen, maar het klonk toch een beetje alsof hij de schuld op anderen probeerde af te schuiven. Als zoethouder zei Hoekstra dat hij na het weekend een nationaal coördinator zou aanstellen om de boel op orde te brengen.  Even kwamen de Toeslagenverhoren me voor de geest, waar Pieter Omtzigt zei dat je in Nederland als ambtenaar of politicus een probleem hebt verholpen wanneer je hebt kunnen uitleggen dat je zelf niet verantwoordelijk bent voor de oplossing ervan. Het probleem is er natuurlijk dan nog steeds, maar het is dan tenminste niet meer joúw probleem. Het hoort bij een politieke cultuur waarin zaken worden doorgeschoven in plaats van aangepakt. Eentje waarin je, als je geen idee meer hebt van wat er speelt, gewoon een nationaal coördinator uit je mouw schudt die de boel dan maar moet gaan oplossen. Terwijl het debat vorderde, kwamen mijn eerste weken aan de universiteit weer terug. Ik zie me nog zitten in die bibliotheek. Omringd door boeken, aantekeningen en markeerstiften staarde ik verzaligd voor me uit. „Eindelijk studeer ik”, dacht ik trots, terwijl er geen syllabus werd opengeslagen en ik in plaats van kennis vooral cafeïne tot me nam. Ik was meer tijd kwijt aan dagdromen en pauzes dan aan leren. Na een onvoldoende klopte ik aan bij de studieadviseur. „Ik snap er niets van”, brieste ik. „Ik zit nota bene dagelijks in de bieb!” „Wat natuurlijk niet meteen wil zeggen dat je iets opsteekt”, zei de adviseur kalm. Kijk. Daarna hield ik op met te doen alsof en ging ik daadwerkelijk studeren. Nooit meer een onvoldoende. Voor resultaten was gewoon meer nodig dan met de juiste papieren op de juiste plek te zitten. Wie weet dringt dat ooit nog eens tot minister Hoekstra door.</p>]]></description>
      <guid>https://www.nrc.nl/nieuws/2022/04/04/ermee-bezig-a4106826</guid>
      <pubDate>Mon, 4 Apr 2022 00:00:00 +00:00</pubDate>
    </item>
  </channel>
</rss>
