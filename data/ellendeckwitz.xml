<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Niets beters dan wachten]]></title>
      <description><![CDATA[<p>Zondag zou iemand voor het eerst bij mij thuiskomen, waardoor ik een goed deel van mijn Bevrijdingsdag doorbracht met stofzuigen, schoonmaken en het verbannen van boeken met titels als Kannibalisme en Mensenoffers naar de slaapkamer. De cavia’s werden getoupeerd, de kamerplanten gereanimeerd en in de donkerste hoeken ging voor de zekerheid nog wat ongebluste kalk. Na een paar uur opruimen en censureren kon mijn woning zo op Funda maar het allerbeste was nog wel dat ik tijd over had, want ik ben dol op het afwachten van bezoek. Vaak vind ik dat zelfs nog leuker dan de visite zelf, er komt dan een kalmte over me heen die ik normaliter alleen per pil kan verkrijgen. Ik keek op mijn telefoon. Mijn gast kon er elk moment zijn. Ik voelde mijn schouders loskomen, genoot van de geur van schoonmaakmiddel. Na tien minuten appte ik hem toch maar even waar hij bleef. „We hadden toch volgende week afgesproken?” schreef hij terug. Van een serene wachtkamer veranderde mijn huis direct weer in het oude vertrouwde zweethok waarin de ene na de andere deadline moest worden gehaald. „Ik zou maar even een stukje gaan lopen”, zei mijn beste vriend nadat ik hem per telefoon deelgenoot maakte van mijn emoties. „Je kalmeert altijd zo van onderweg zijn.” ‘Maar onderweg zijn is ook weer gedoe”, jengelde ik. „En ik had me er zo op ingesteld dat ik vandaag bezoek zou hebben. Kan jij vanavond niet gewoon even langskomen? Anders heb ik helemaal voor niets schoongemaakt!” Na wat zeuren – plus het aanbod dat ik de babysitter zou betalen - gaf hij eindelijk toe. „Ik kan maar een uurtje, hè”, zei hij. „Ik moet ook nog een presentatie voorbereiden.” Opgelucht haalde ik adem. De rust was terug, want ik mocht weer wachten. Ik rekte me uit en liet de uren voorbijdwarrelen als iepencentjes. Het licht in de woonkamer veranderde traag van kleur, de ene tint volgde de andere op tot er een stilte ontstond waarin ik zelf leek op te lossen. En opeens was er die herinnering, van hoe ik het als kind altijd geweldig vond om op de fiets zoveel vaart te maken tot ik mijn voeten op de stang kon plaatsen en het ding haast uit zichzelf leek voort te bewegen. Ik hoorde de trappers ratelen, niets hoefde meer, alles ging vanzelf. Terwijl ik uitgestrekt op mijn bank lag, zoefde ik tegelijkertijd over het asfalt. Voldaan sloot ik mijn ogen. Even was er weer diezelfde zorgeloosheid als van toen. De zon ging onder, tevreden sjeesde ik door de coulissen van de tijd.</p>]]></description>
      <guid>https://nrc.nl/nieuws/2024/05/06/niets-beters-dan-wachten-a4198074</guid>
      <pubDate>Mon, 6 May 2024 05:30:29 +00:00</pubDate>
    </item>
    <item>
      <title><![CDATA[De blaf]]></title>
      <description><![CDATA[<p>Een tijdje geleden paste ik op een wolfshond genaamd Victor, die zo groot is dat je hem kan zadelen om er een stukje mee over het fietspad te galopperen. Het was fijn om hem even aan mijn zijde te hebben, niet alleen omdat Victor een lief blij ei is maar ook omdat andere hondenbezitters me opeens zagen staan. Buren die me voorheen negeerden knikten me nu vriendelijk toe, maakten een praatje, vertelden over hun eigen viervoeter. Het voelde als een inwijding. Enkele dagen na mijn toetreding tot het lokale hondgenootschap werden mijn nieuwe vrienden openhartiger. Ze vertrouwden ze me toe welke dieren – in hun ogen dan – verwaarloosd werden, en welke baasjes weleens aangespoord moesten worden om de troep van hun huisdier op te ruimen. De meeste ontboezemingen gingen over een hond die men ook wel De Blaf noemde, een containerschip van een beest dat nooit luistert naar zijn baas, altijd los loopt, naar kinderen gromt en die, wanneer zijn eigenaar de hort op is, het hele blok wakker houdt met zijn geblaf. Om het nog erger te maken valt De Blaf naast postbodes en pakketbezorgers ook nog eens onophoudelijk soortgenoten aan, waardoor de meeste hondeneigenaren hem uit de weg gaan. „Dat beest is gewoon totaal onopgevoed”, mopperde een van mijn buren. „Er zijn geruchten dat hij niet eens naar puppycursus is gegaan.” „Jullie zouden een inzamelingsactie kunnen houden, zodat De Blaf alsnog op bijscholing kan”, grapte ik, maar de buur schudde zijn hoofd. „Daar is hij al veel te oud voor. Bovendien zijn die opvoedcursussen niet verplicht.” „Hè”, zei ik (want niemand vertelt mij ooit wat), „maar dat is toch heel raar? Zo’n exemplaar als De Blaf verpest het voor de hele buurt!” „Ja, maar daar heeft zijn baas maling aan. Toen wij hem er een keer op aanspraken, begon-ie meteen te schreeuwen, dat we ons niet met zijn hond moesten bemoeien enzo. De Blaf werd ook agressief, en sindsdien laten we hen maar. Het is vervelend, maar we leven nou eenmaal in een vrije wereld.” Die woorden gingen weer door me heen toen ik vanmiddag Victor uitliet. Verderop zag ik De Blaf op een keeshond afstormen. Het diertje sprong in de armen van zijn baasje, dat zich snel uit de voeten maakte. Blafs eigenaar kwam er op zijn dooie gemak achteraan geslenterd, met een zelfvoldane grijns op zijn gezicht. Want zo ziet een vrije wereld er dus ook uit.</p>]]></description>
      <guid>https://nrc.nl/nieuws/2024/05/02/de-blaf-a4197675</guid>
      <pubDate>Thu, 2 May 2024 05:30:29 +00:00</pubDate>
    </item>
    <item>
      <title><![CDATA[Doorleven]]></title>
      <description><![CDATA[<p>Dit weekend dronk ik thee met een vriendin (76) die onlangs incarneerde in hetzelfde lichaam. Eind 2022 werd er kanker bij haar vastgesteld. Haar vooruitzichten waren belabberd, ze was al afscheid aan het nemen toen een experimentele behandelmethode alsnog aansloeg. Sindsdien noemt ze zichzelf een geest in een lijf. „Fysiek ben ik genezen,” zei ze, „maar mentaal nog niet.” Ik moest denken aan wat Salman Rushdie schrijft in zijn net verschenen memoires Mes. Een week na de mislukte aanslag op zijn leven – Rushdie bevindt zich dan nog in het ziekenhuis – verzamelen vrienden en medestanders zich op de trappen van de New York Public Library om daar hun solidariteit te tonen. De schrijver is er diep door geraakt en de bijeenkomst zorgt ervoor dat hij zich beter voelt dan na welk medicijn dan ook. Opeens dringt ook tot hem door dat overleven om meer draait dan niet sterven, of het dichten van wonden. „Het gaat erom het leven te vinden…”, zegt hij tegen zijn vrouw Eliza. „Je kunt niet zomaar zitten herstellen van bijna-dood. Het gaat erom het leven te vinden.” Met dat laatste bedoelt hij niet alleen iets om voor te leven, maar ook een grondhouding, een hernieuwde welwillendheid ten opzichte van het bestaan. En dat is soms lastig, aangezien de nabijheid van de dood alles wat de moeite waard is, kan ontdoen van haar glans. Ik las dit stuk voor aan mijn vriendin. „Ik weet niet of ik het leven alweer heb gevonden”, mompelde ze. „Soms lijkt het alsof samen met de ziekte ook een vorm van openheid is verdwenen.” Ik streelde Mes. Een aantal jaar geleden werd ik zelf ziek. Ik vind het moeilijk om daarover te schrijven, omdat de betekenis en de impact ervan nog steeds dagelijks veranderen, maar vast staat wel dat ik daarna tijdlang grote moeite had om weer van de dingen te kunnen houden. Mijn gezondheid was zo vluchtig gebleken dat ik me, toen ik weer beter was, het liefst zo min mogelijk hechtte. Dan viel er ook niet veel meer te verliezen. Gelukkig besefte ik na een tijd dat ik door die instelling er al een beetje niet meer was. Als ik zo door zou gaan was ik, letterlijk, op sterven na dood. „Hm”, zei mijn vriendin toen ik dit vertelde. „Dus zocht ik maar weer iets om voor te leven”, zei ik. „Wat voor iets.” Ik legde mijn hand op haar knie.</p>]]></description>
      <guid>https://nrc.nl/nieuws/2024/04/30/doorleven-a4197428</guid>
      <pubDate>Tue, 30 Apr 2024 05:30:29 +00:00</pubDate>
    </item>
    <item>
      <title><![CDATA[Wie is verantwoordelijk?]]></title>
      <description><![CDATA[<p>Soms lijkt iets bizar terwijl het dat juist helemaal niet is. De formatie gaat bijvoorbeeld vandaag haar 155ste dag in en nog steeds komt er geen regeerakkoord in zicht. Maf, maar als je dan bedenkt dat ten minste driekwart van de formerende partijen meer geeft om imago dan om landsbelang, tja, dan wordt het ook wel weer logisch, wat overigens niet hetzelfde is als acceptabel. Telkens wanneer ik wat over de formatie lees, moet ik denken aan iets dat me begin jaren negentig overkwam. De Muur was net gevallen, de mensheid gered, de wereld af en ik verveelde me dood. Na school zwierf ik door mijn dorp op zoek naar avontuur en op een dag kwam ik bij de vijver een leeftijdgenootje tegen. „Kijk”, zei ze, en toonde me een emmer waarin een klein, zilveren visje naar adem lag te happen. „Joh”, zei ik, „gooi terug.” Het meisje deed een plens water bij het diertje, dat zo weer een beetje bijkwam. „We gaan hem de wereld laten zien”, verkondigde ze. Zo gezegd, zo gedaan. We bezochten het dodenmonument en haalden de vis met een netje uit de emmer. „Kijk”, zei het meisje. „Dit is belangrijk.” We droegen hem in het netje rond en deden hem weer in het water. We toonden hem het gemeentehuis, basisscholen, sportvelden en de cafetaria. We namen hem mee naar alle plekken die hij zelfstandig nooit had kunnen bereiken omdat hij een vis was en geen fiets had. Het was episch, maar na een paar uur – het beestje was inmiddels de Marco Polo van zijn soort – dook hij niet meer onder wanneer we hem in de emmer deden. Ontzet staarden we naar het dobberende lijfje. „Maar zo hebben we het niet bedoeld”, haperde het meisje. We waren allebei echt oud genoeg om te weten dat het niet gezond was voor een vis om minutenlang buiten het water te zijn. Maar omdat hij telkens weer bij positieven kwam als we hem onderdompelden, dachten we dat de ijzeren wetten van zuurstof, bloed en gaswisseling door ons wel wat konden worden opgerekt. We moesten huilen. Tussen de tranen door probeerden we wanhopig om er toch nog een verhaal van te maken. We waren niet slecht. We wilden het beste voor hem. Die herinnering komt keer op keer terug wanneer ik wat over de formatie hoor. Twee kinderen die snikken dat ze het niet slecht bedoelen. Die de nadruk leggen op intentie in plaats van op daad. En maar doorjammeren totdat zij het echte slachtoffer zijn en niet meer de verantwoordelijken.</p>]]></description>
      <guid>https://nrc.nl/nieuws/2024/04/25/wie-is-verantwoordelijk-a4197113</guid>
      <pubDate>Thu, 25 Apr 2024 05:30:29 +00:00</pubDate>
    </item>
    <item>
      <title><![CDATA[In Nederland geldt het recht van de sterkste]]></title>
      <description><![CDATA[<p>Onlangs haalde ik mijn broer op van zijn werk om bij mij thuis samen wat gyoza te gaan vouwen. Terwijl ik mijn voordeur van het slot haalde riep ik „Joehoe, ik ben er weer!” „Hé leuk”, zei mijn broer. „Is R. er ook?” „Nee, die staat vanavond in het park een boksbal in elkaar te slaan. Hoezo?” „Tegen wie zeg je dan dat je er weer bent?” „Tegen de cavia’s?” Mijn broer ging er verder maar niet op in. De waarheid is dat ik mijn thuiskomst altijd luidkeels verkondig omdat ik bang ben. Vanwege de mogelijkheid dat er iemand achter me staat die mij, zodra ik de voordeur open, naar binnen zal duwen om me God weet wat aan te doen. „Oh”, zuchtten enkele vriendinnen toen ik hierover begon. „Wij roepen ook uit volle borst hallo wanneer we thuiskomen in een leeg huis. Je weet maar nooit.” Je weet maar nooit. Als kind was ik bang in het donker, voor monsters die hun kans zouden grijpen zodra het licht uitging. Eenmaal volwassen ben ik nog steeds bang in het donker, maar ditmaal voor mensen. Niet alleen vrouwen hebben er last van, ontdekte ik na een kleine rondvraag in mijn omgeving, ook ouderen, chronisch zieken, eigenlijk iedereen die maar een beetje afwijkt van de norm en geen ster in zelfverdediging of vechtsport is. In de schemering haasten zij zich naar plaatsen of groepen waar ze kunnen schuilen. Zelfs in een zogenaamd veilig land als het onze geldt ’s nachts op veel plekken slechts het recht van de sterkste. Natuurlijk zou je willen dat het niet zo was, maar in de praktijk heb je soms geen andere keuze dan bij het openen van je voordeur in gesprek te gaan met de leegte en je op die manier groter te maken dan je in werkelijkheid bent. Je schept een denkbeeldige vriend tegen een (hopelijk) denkbeeldige vijand, waardoor je in het beste geval gesandwicht wordt tussen diverse ficties, maar goed, wat kan je anders in een tijd waarin agressie in de publieke ruimte toeneemt en er ondertussen steeds grotere tekorten zijn bij zowel toezicht als handhaving. Dus groet je bij thuiskomst het duister. Galmen je woorden door de gang en hoop je dat de echo van je stem de illusie wekt dat er nog anderen zijn. Herhaal je dat je er weer bent, tegen iemand die er niet is. Omdat er niemand is.</p>]]></description>
      <guid>https://nrc.nl/nieuws/2024/04/22/in-nederland-geldt-het-recht-van-de-sterkste-a4196784</guid>
      <pubDate>Mon, 22 Apr 2024 05:30:30 +00:00</pubDate>
    </item>
    <item>
      <title><![CDATA[Taylor Swift  is een gevaar]]></title>
      <description><![CDATA[<p>Deze vrijdag komt het nieuwe album van Taylor Swift uit en de fans in mijn omgeving kunnen inmiddels niet meer slapen van ongeduld. Ze zijn razend nieuwsgierig naar de muzikale wegen die hun heldin dit keer zal inslaan, hoe de samenwerkingen met Post Malone en Florence Welch gaan uitpakken, maar vooral wat ze nog meer over Swift te weten kunnen komen. De zangeres staat er immers om bekend dat ze haar werk volstopt met zogenaamde easter eggs: kleine verborgen boodschappen met daarin verwijzingen naar zowel haar leven als kunst. Twee maanden geleden werd bekend dat de zangeres verre familie is van Emily Dickinson (1830-1886), en meteen doken de fans in het oeuvre van de beroemde Amerikaanse dichteres. Inmiddels is er een hele stroom aan booktoks, blogs en YouTube-filmpjes verschenen waarin Swifties de verzen van Dickinson tot op de komma analyseren en in verband brengen met hun idool en het naderende album (dat ook nog eens The Tortured Poets Department heet). Dickinsons gedicht ‘419’ kreeg hierbij speciale aandacht, aangezien de nieuwe plaat op 4/19 – negentien april – verschijnt, wat volgens de die-hards geen toeval kan zijn. De openingsregel luidt: ‘We grow accustomed to the dark’ en beschrijft hoe veerkrachtig de mens is in donkere tijden. Dat je gewoon je ogen even aan de duisternis moet laten wennen om je weg weer te vervolgen. Nu kan je denken van ja, leuk, al die fans en hun plotse interesse in negentiende-eeuwse poëzie, maar er is hier meer aan de hand. Die constante jacht op easter eggs zorgt ervoor dat Swifties elkaar aansporen tot grondiger lezen waardoor ze leren omgaan met metaforiek, meerlagigheid en intertekstualiteit. Het maakt van die grote groep bewonderaars (alleen al op Instagram heeft Swift 283 miljoen volgers) enorm scherpe lezers. Wanneer een van mijn leerlingen uitzonderlijk goed blijkt te zijn in interpreteren, komt in een gesprekje achteraf bijna altijd wel naar voren dat hij of zij een Swiftie is. Het grootste cadeau dat Taylor Swift aan haar fans geeft is wat mij betreft niet eens haar muziek (hoewel dat al een aardig geschenk is), maar een kritische leeshouding plus een gevoeligheid voor ambiguïteit. En dat zijn weer geweldige eigenschappen om je staande te houden in een wereld waarvan de leiders steeds meer hun toevlucht zoeken in onwaarheden en desinformatie. Voor hen is iemand als Taylor Swift een gevaar, want zowel direct als indirect zet ze mensen aan tot beter kijken, waardoor leugens doorzichtig worden en bijbedoelingen bloot komen te liggen. Om het maar met Dickinsons gedicht ‘419’ te zeggen: Swift helpt haar fans om de ogen te laten wennen aan het donker. Zodat ze er niet meer bang voor zijn, weer op zoek gaan naar het licht.</p>]]></description>
      <guid>https://nrc.nl/nieuws/2024/04/18/taylor-swift-is-een-gevaar-a4196381</guid>
      <pubDate>Thu, 18 Apr 2024 05:30:30 +00:00</pubDate>
    </item>
    <item>
      <title><![CDATA[Constructief pessimisme]]></title>
      <description><![CDATA[<p>Afgelopen zondag keek ik met mijn familie naar de Amstel Gold Race, waar renster Lorena Wiebes vlak voor de finish haar handen al in de lucht gooide omdat ze geloofde dat ze de winst op zak had. Uiteindelijk werd ze toch nog ingehaald door Marianne Vos. Kreten van verbazing, ongeloof en medelijden vulden de woonkamer, maar er ontstond ook meteen een discussie: of Wiebes nu had verloren omdat ze niet hard genoeg kon fietsen of omdat ze dácht dat ze had gewonnen. Ik ging maar even theezetten, want ik wist al waar ze op zouden uitkomen: dat je nooit moet denken dat het goed gaat, omdat dan je aandacht verslapt en de boel alsnog in het honderd loopt. Sinds de laatste wereldoorlog doet bij ons thuis iedereen aan constructief pessimisme: van het ergste uitgaan en daarop anticiperen. We hamsteren ons suf voor het geval van een hongersnood, sluiten tuinverzekeringen af mocht er ooit een barbecue uit de hand lopen en investeren in duurzame projecten omdat, nou ja, geen idee eigenlijk. Ondertussen blijven we roepen dat de wereld naar de getver gaat zodat we tenminste op die getver zijn voorbereid. Terwijl de waterkoker rammelde, checkte ik de laatste berichten over het conflict in het Midden-Oosten. Ik googelde wat de gemiddelde snelheid is van een kruisraket. Mijn oom kwam de keuken in. „Is er nog nieuws?” „Nog geen escalatie”, zei ik. „Maar ja, ‘escalatie’ is de laatste tijd nogal aan inflatie onderhevig geraakt.” ‘Dat weet je niet”, neuriede hij. „Het woord escalatie wordt soms ook preventief ingezet hè, zodat al die diplomaten en regeringseikels weten dat het ernst is, waardoor de escalatie weer afneemt.” „Dus het woord escalatie voorkomt escalatie?” „In ieder geval vérdere escalatie”, grinnikte hij. „Wie weet”, zei ik en tuurde weer naar mijn mobiel, terwijl ik dacht aan constructief pessimisme en dat je daar vrij weinig aan hebt wanneer kernmachten stennis schoppen. Als burger kan je niets anders doen dan afwachten en maar hopen dat landen die al tijden op ramkoers liggen opeens gas terug zullen nemen. „Zal het goed aflopen?”, vroeg ik ten slotte aan mijn oom. Daar moest hij over nadenken. „Wel,” zei hij na een tijdje, „het is een beetje als met die wielrenster. Je moet als internationale gemeenschap niet te vroeg juichen, want dan vermindert je waakzaamheid.” Hij keek naar buiten waar de zon alweer achter de daken verdween. „Eigenlijk”, mompelde hij, „moet je nooit juichen. Gewoon, voor de zekerheid.”</p>]]></description>
      <guid>https://nrc.nl/nieuws/2024/04/16/constructief-pessimisme-a4196122</guid>
      <pubDate>Tue, 16 Apr 2024 05:30:31 +00:00</pubDate>
    </item>
    <item>
      <title><![CDATA[Hun probleem]]></title>
      <description><![CDATA[<p>Vlak voor we het lokaal betraden, had de docent nog gezegd dat het een lastige klas was, maar omdat hij daarna de vraag kreeg of de cijfers er al waren, kon hij me helaas niet meer vertellen waar die lastigheid hem dan in zat. Ik liet mijn blik over de tieners gaan. Ze deden hun jas uit, namen rustig plaats en borgen zowel hun telefoon als Airpods netjes op. Toen ze hoorden dat ze zelf teksten moesten gaan schrijven en voordragen, volgde er geen enkel protest en even dacht ik dat de leraar gewoon een grapje had gemaakt, dat dit helemaal geen moeilijke groep was. Pas na de eerste opdracht ontstonden de problemen. Achterin zaten drie meiden die telkens als een ander iets moest voorlezen, begonnen te smiespelen en giechelen. Ze deden het zo zachtjes dat je er eigenlijk weinig van kon zeggen, maar het bracht de voorlezers zo van hun stuk dat ik de drie bakvissen er uiteindelijk toch maar op aansprak. Ze zeiden sorry, beloofden beterschap. Vijf minuten later begon het geroezemoes opnieuw. De rest van de klas werd steeds nerveuzer, vooral toen de meisjes het laatste woord van de voordrager op fluistertoon begonnen te herhalen. Na nóg een waarschuwing stuurde ik ze weg. De sfeer verbeterde meteen: opeens was er ruimte voor discussie en grapjes, je zag de verlegenen helemaal opleven. Zo kon het dus ook. Na afloop voegden de drie onruststokers zich weer bij ons. De mentor sloot de deur en sloeg zijn armen over elkaar. „Begrijpen jullie waarom jullie eruit zijn gestuurd?”, vroeg hij. Ze begrepen het. „Iemand uitlachen en nadoen is echt niet leuk”, vervolgde hij. „Jullie snappen toch wel dat je hiermee anderen onzeker maakt?” „Maar dat is dan toch ook een beetje hún probleem?”, zei de voorste. De rest knikte instemmend. Mijn collega liet dat antwoord even op zich inwerken en zei vervolgens dat ze zich mochten melden bij de conrector. „Eens in de zoveel tijd zit er weer zo’n club tussen”, foeterde hij nadat de meisjes weg waren gestampt. „Ik kan me er zo boos om maken. Iets wat een van de mooiste periodes uit je leven kan zijn, wordt door dit soort types helemaal verpest. Ik weet geeneens wat ik erger vind: hun complete gebrek aan empathie of het ontkennen van de eigen verantwoordelijkheid.” „Ik hoop dat hun ouders hen nog een beetje weten bij te sturen”, mompelde ik. „Van wie denk je dat ze het hebben”, bitste hij, en sloot de ruimte af.</p>]]></description>
      <guid>https://nrc.nl/nieuws/2024/04/11/hun-probleem-a4195687</guid>
      <pubDate>Thu, 11 Apr 2024 05:30:31 +00:00</pubDate>
    </item>
    <item>
      <title><![CDATA[Kleine beschutte hoek]]></title>
      <description><![CDATA[<p>Gisteren belde een goede vriendin met de vraag of ik langs kon komen voor de verjaardag van haar moeder. Ik had die moeder nog nooit ontmoet, sterker nog, ik dacht dat ze elkaar al jaren niet meer spraken maar goed, als ze wilde dat ik mee kwam kon dat. „Nee, nee, ik ga haar niet zien, ben je gek”, zei mijn vriendin. „Ik wilde gewoon even haar verjaardag vieren.” Dat kon blijkbaar zonder de jarige zelf. Toen ik binnenkwam stonden er twee kwarktaartjes op tafel, elk met een kaarsje erin. Mijn vriendin ontkurkte een fles bubbelsap, deed een wens en blies de kaarsjes uit. Terwijl ze het gebak naar binnen werkte, vroeg ik haar of alles goed was. „Jazeker”, zei ze. „En hoe gaat het tussen jou en je moeder?” „Prima, zolang we elkaar niet te veel spreken.” Ze zag me kijken. „Mijn moeder is niet de makkelijkste”, zuchtte ze. „Nooit geweest. Bemoeizuchtiger dan China en altijd geneigd tot emotionele chantage als de dingen niet gaan zoals ze wil. Ik heb geen makkelijke jeugd gehad. Maar ze had ook haar lichte en lieve momenten.” „Dat is fijn.” „Nou”, zei ze terwijl ze haar mond afveegde, „juist met het bestaan van die zachte kant heb ik lang geworsteld. Het was makkelijker geweest als ze compleet kwaadaardig was, want dan kon je de deur meteen dichtgooien, alle contact verbreken, klaar.” Ze schonk me nog wat bubbelsap in. „Maar ze was ergens ook wel weer geweldig. Ze nam het altijd voor me op als ik problemen had op school, we waren als tafeltennisteam onverslaanbaar en aan onze vakanties samen bewaar ik vooral goede herinneringen. Ik was daar vroeger weleens boos om. Waarom kon ze niet de hele tijd zo leuk zijn? Ik wist dat ze het in zich had en snapte niet dat ze de overige 90 procent van de tijd zo moeilijk deed. Het duurde lang voor ik haar kon accepteren voor wat ze was. Nog steeds kan ik haar slechts een paar uur zien voor mijn schouders vast komen te zitten, maar het hebben van contact doet me goed. Zolang het gedoseerd is, gaat het best.” „Is er een kans dat je ooit weer samen haar verjaardag viert?” Daar moest ze even over nadenken. „Nee. Ik doe dit ook niet voor haar, maar voor mij.” En, ten slotte: „Ik heb eindelijk een kleine, beschutte hoek gevonden waar ik van haar kan houden zonder dat het tegen me kan worden gebruikt.”</p>]]></description>
      <guid>https://nrc.nl/nieuws/2024/04/03/kleine-beschutte-hoek-a4194997</guid>
      <pubDate>Wed, 3 Apr 2024 05:30:31 +00:00</pubDate>
    </item>
    <item>
      <title><![CDATA[Het paasvuur]]></title>
      <description><![CDATA[<p>Om de tienergelederen wat cultureel besef bij te brengen nam ik op eerste paasdag enkele neefjes en nichtjes mee naar het lokale paasvuur. Eerdere pogingen om hen te interesseren in de geschiedenis van Twente waren geen succes: de pinksterbruidjes vonden ze seksistisch, het klootschieten saai en wat ze over het midwinterhoornblazen zeiden kan ik hier niet herhalen. Eigenlijk had alleen het carbidschieten op wat belangstelling mogen rekenen, maar goed, dat maakte lawaai en er was altijd de kans dat er iemand werd geraakt dus ja, dan had je ze wel. Na er een filmpje van te hebben gemaakt verloren ze echter hun belangstelling. Alsof iets niet meer interessant is zodra het is vastgelegd. Toen we bij het paasvuur arriveerden, bleken we te vroeg. Ik zag mijn pubers om zich heen kijken, gegeneerd dat er hoofdzakelijk jonge gezinnen en boomers (d.w.z. mensen van boven de dertig) waren. Na hen een half uurtje te hebben vermaakt met gênante verhalen over hun ouders kwamen eindelijk de fakkels en kon het feest beginnen. En het werkte. Ze konden hun ogen niet van de vuurzee afhouden. „Oké”, zei eentje, „dit is best vet.” Hij bleef gefascineerd kijken, zelfs na er enkele foto’s van te hebben genomen. Ook ik staarde gebiologeerd. Amper honderdvijftig jaar geleden had iedereen in zijn huis nog vuur, dacht ik. Om op te koken, om zich aan te warmen en zich mee te beschermen tegen de gedachten die ontstaan in het donker. Honderdduizenden jaren lang was het een metgezel in de nacht. Namen onze voorgangers voor de vlammen allerlei besluiten waaraan wij ons leven weer danken. Ik vroeg aan achternicht E. (16) of ze wist wat we hiermee vierden. „De wederopstanding van Jezus”, zei ze zonder haar blik af te wenden, „maar dat hele idee van de vuurstapel hebben ze gejat van de Germanen, dus eigenlijk is dit een vorm van culturele toe-eigening.” Ze worden ook steeds bijdehanter tegenwoordig. „Is toch gewoon mooi, fikkie stoken”, zei haar broer van dertien. Uiteindelijk waren we de laatsten die het terrein zouden verlaten. Gehypnotiseerd bleven we kijken naar die bron van hitte en licht terwijl de hemel doofde. Mensen namen hun kinderen op de arm, honden gingen liggen met hun kop op hun voorpoten. Van een afstandje moet het er wel uit hebben gezien alsof we daar met zijn allen iets ouds aanbaden. Een groep aapachtigen rond een smeulende meteoriet, neergestort uit een tijd en ruimte groter dan de hunne.</p>]]></description>
      <guid>https://nrc.nl/nieuws/2024/04/02/het-paasvuur-a4194763</guid>
      <pubDate>Tue, 2 Apr 2024 05:30:31 +00:00</pubDate>
    </item>
  </channel>
</rss>
