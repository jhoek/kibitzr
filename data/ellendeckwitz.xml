<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Paraatheid]]></title>
      <description><![CDATA[<p>Ik heb een goed bestaan, met leuke mensen, acceptabele huisdieren plus geweldig werk en toch is er al mijn hele leven lang een onrust. Na een fijne avond met vrienden vraag ik me steeds af of ik iets verkeerds heb gezegd, na een geslaagd optreden of een gezellig samenzijn met familie kan ik alleen maar denken dat dit de laatste keer was. Het gepieker heeft niet alleen zijn weerslag op de geest, maar ook op het lichaam. ’s Ochtends masseer ik mijn kaken zodat ze minder strak staan van de spanning, elk uur maak ik mijn schouders los en kneed ik mijn nek, aan het eind van de dag leg ik een warme kruik op mijn buik tegen de kramp. Bij ieder taakje waar ook maar een beetje concentratie voor nodig is, moet ik op mijn adem letten, dat ik hem niet de hele tijd inhoud, alsof het klusje een tocht door een diepe ondergrondse watergang is. En hoezeer ik mijn best ook doe om ontspannen door de dagen te gaan, er hoeft maar iets onverwachts te gebeuren of poef, de boel verbuigt alweer, als een paraplubalein na een windstoot. Jarenlang heb ik me afgevraagd waar dit eeuwige schrapzetten, deze constante staat van paraatheid, vandaan komt. Sommige therapeuten denken dat het zijn oorsprong heeft in mijn familiegeschiedenis en de rol die de Tweede Wereldoorlog daarin speelt, anderen vermoeden dat het is omdat ik een mondige vrouw ben en er op die soort nou eenmaal al duizenden jaren jacht wordt gemaakt. Een kennis zag er weer de overblijfselen in van een geloofstraditie waarbij godsvrees (oftewel: tot hoeveel angst je geest in staat is) generaties lang werd geprezen en aangemoedigd. Iedereen is het er in ieder geval over eens dat het door de Mens en het Verleden komt.  Maar goed, wat de oorzaak ook is, geen enkele verklaring maakt de stijfheid en het ongemak ongedaan. Mijn lichaam blijft in de startblokken staan, klaar om ieder moment zichzelf te verdedigen, zichzelf te beschermen of om gewoon keihard weg te rennen. En zo strijk ik iedere dag maar weer de spieren glad. Probeer ik mijn door geschiedenissen kromgetrokken rug te rechten. Poog ik het lichaam-zoals-het-is te veranderen in het lichaam-dat-het-had-kunnen-zijn. In iets dat rechtop staat. In iets dat soepel door de dagen gaat. Wanneer mensen de afgelopen millennia iets aardiger tegen elkaar waren geweest. Ze zich iets minder met elkaar hadden bemoeid. Ze elkaar gewoon iets meer met rust hadden gelaten.</p>]]></description>
      <guid>https://www.nrc.nl/nieuws/2022/10/31/paraatheid-a4146829</guid>
      <pubDate>Mon, 31 Oct 2022 00:00:00 +00:00</pubDate>
    </item>
    <item>
      <title><![CDATA[Het laatste seizoen]]></title>
      <description><![CDATA[<p>Mijn truc om het leven vol te houden (naast eten, drinken, werken en antidepressiva) is naar dingen uitzien. Naar de feestdagen bijvoorbeeld, of, lang geleden, naar sigaretten. Naar festivals, naar boeken, naar vrienden en familie. Mijn zenmeester gaf me voor deze lifehack altijd vreselijk op mijn kop.  „Het gaat om het hier-en-nu!”, gilde hij dan. „Naar iets uitzien zorgt voor begeerte en dus voor gehechtheid en dus voor leed!”  Inmiddels heb ik geleerd om met mate te hunkeren. Zolang ik het lijden dat erdoor ontstaat kan verdragen en mijn begeerte anderen geen schade berokkent, is er weinig aan de hand. Als je je verlangen maar niet richt op iets wat er nooit zal komen, zoals wereldvrede of een rechtvaardige overheid, vallen de teleurstellingen meestal wel te behappen. Tot gisteren. Want de afgelopen maanden keek ik uit naar de HBO-serie  House of the Dragon . Maandag zond de streamingdienst de laatste aflevering van het eerste seizoen uit.  „Ik ben er echt sip van”, zei ik gisterochtend tegen een kennis die ook helemaal fan is. „Ik mis de personages nu al, net als alle leuke dingen eromheen, zoals de memes, recensies en podcasts. Maar ik las gelukkig dat men begin 2023 weer gaat filmen en dat het tweede seizoen ergens in 2024 te zien zal zijn.” ‘Hm”, zei ze, „ik weet niet hoor. Er komen hele rare tijden aan, sterker nog, het zijn al rare tijden. Bijna alle opnames van het eerste seizoen van House of the Dragon vonden plaats in Europa. Het is maar de vraag of het hier de komende jaren nog wel rustig genoeg blijft. En of er straks nog wel genoeg geld is om zo’n dure productie voort te zetten. Je hoort nu zulke enge berichten over hyperinflatie enzo. Straks heeft dat nog zijn weerslag op series.” Ik wist even niet hoe ik hierop moest reageren. De buurvrouw zuchtte. „Ik ben doorgaans best optimistisch”, zei ze. „Maar het huidige geopolitieke gedoe kan zelfs zijn weerslag op series gaan krijgen. Ik vind het een griezelige gedachte dat helemaal niets meer zeker is. Dat de gehele toekomst, en inmiddels ook die van de verbeelding, op losse schroeven is komen te staan.” De rest van de dag dacht ik daaraan. Hoe steeds meer zekerheden wegvallen. Hoe er daardoor steeds minder is waar je naar uit durft te zien. Ik dacht aan het stoppen van werelden.  Ik dacht aan het eindigen van seizoenen.</p>]]></description>
      <guid>https://www.nrc.nl/nieuws/2022/10/27/het-laatste-seizoen-a4146447</guid>
      <pubDate>Thu, 27 Oct 2022 00:00:00 +00:00</pubDate>
    </item>
    <item>
      <title><![CDATA[Dus dit is alleen zijn]]></title>
      <description><![CDATA[<p>In mijn gebouw is het op zaterdagen altijd onrustig. In de gangen klinkt geklos, ouders haasten zich met kinderen van voetbal naar verjaardag, stelletjes gaan van sportschool naar diner, alleenstaanden van dierenarts naar date. Ik herken hun gejaagdheid, zaterdagen zijn immers de momenten waarop de meesten hun tijd zelf mogen invullen, wat overigens niet hetzelfde is als doen wat ze willen (maar daar moet je niet te lang bij stilstaan, want dan wordt het bestaan enigszins ondraaglijk). Zaterdagmiddag krioelden mijn gebouwgenoten met sporttassen, boodschappen en vuilniszakken door de hal. Men knikte naar elkaar met koortsige ogen, stond zwaarbepakt in de lift, vastbesloten om het uiterste te halen uit de vrije uren. Zelf heb ik jarenlang mijn zaterdagen volgepland met feestjes, etentjes en tripjes met vrienden. Op zich leuk, maar ik deed het om de verkeerde reden. Niet om te ontspannen, de zinnen te verzetten of om fijne mensen te zien, maar omdat ik, zodra ik alleen was en niet hoefde te werken, geen idee meer had van wat ik met mezelf aan moest. Er was geen afleiding, er waren geen anderen om, wanneer paniek weer eens opkwam als de hik, me gerust te stellen. Er waren geen taakjes om me af te leiden van het gepieker dat me al sinds mijn kindertijd teistert. En dus puilde mijn weekendagenda altijd uit. Tot er jaren geleden opeens een zaterdag aanbrak waarop iedereen afzegde: mijn sportmaatje, mijn lunchafspraak en mijn feestgangers. Iedereen had griep. Ik werd enorm onrustig nu ik opeens een hele vrije dag met mezelf moest doorbrengen. Terwijl vrienden en geliefden ijlden, ijsbeerde ik radeloos door mijn huis.  Na een half uur stopte ik met lopen. Dus dit was alleen zijn, dacht ik. Het was zo erg nog niet. Ik had het volgens mijn stappenteller al twee kilometer lang overleefd. Ik keek de eenzaamheid, die al jaren met gesperde kaken boven me hing, in de muil. Ik zag een grauw gehemelte, ontstoken amandelen, wat bedorven kiezen. Ze kon me niet eens verzwelgen zonder zelf kapot te gaan. De eenzaamheid was een rot baldakijn, altijd aanwezig, niet per se comfortabel of esthetisch verantwoord, maar ook ongevaarlijk. Het gaat te ver om te zeggen dat ik toen een vriendschap met haar sloot, maar we houden elkaar sindsdien gezelschap. Om het maar met Emily Dickinson te zeggen:  „It would be lonelier without the loneliness.”  Zo zitten we op zaterdagen soms naast elkaar, terwijl ik denk aan die andere versie van mezelf, die zichzelf nog steeds naar anderen haast, druk om aan zichzelf te ontkomen, en dat vrije tijd noemt.</p>]]></description>
      <guid>https://www.nrc.nl/nieuws/2022/10/25/vrije-tijd-a4146152</guid>
      <pubDate>Tue, 25 Oct 2022 00:00:00 +00:00</pubDate>
    </item>
    <item>
      <title><![CDATA[Een zelf]]></title>
      <description><![CDATA[<p>Al struinend over het internet stuitte ik op het lichaam van Elon Musk, dat onlangs een sensatie veroorzaakte omdat het tegenwoordig zo dun is. In juli was Musk nog een stuk voller, waar hij online flink om werd gefatshamed, maar nu zat hij opeens strak in het vel. Op Twitter werd hem gevraagd hoe hij dit voor elkaar had gekregen. Musk antwoordde dat het vooral door vasten kwam. En, oh ja, ook door Wegovy, een medicijn dat voor obesitas en diabetes wordt gebruikt en dat onder andere de eetlust onderdrukt en de bloedsuikerspiegel stabiliseert. Meteen ontstond er zo’n grote vraag naar dit middel, dat er inmiddels tekorten zijn. Jammer voor hen die het om medische redenen nodig hebben, maar ja, dan had het maar niet zo’n makkelijke weg naar schoonheid, ik bedoel slankheid, moeten zijn. Inmiddels gaat het gerucht ook dat Kim Kardashian vergelijkbare medicatie gebruikt om probleem- en vooral moeiteloos af te vallen. Je zou niet meer van zoiets moeten opkijken: beroemdheden laten al decennia vet wegzuigen, hun maag verkleinen en ribben verwijderen om hun figuur te verbeteren. Als ze nu hun toevlucht zoeken in farmacie in plaats van chirurgie vloeit er tenminste geen bloed meer. Desondanks bleef het me dwarszitten en belde ik uiteindelijk een vriendin die jarenlang boulimia had. „Het gaat er helemaal niet om dat er een nieuwe manier is gevonden om aan je gewicht te sleutelen”, zei ze, „en ook niet dat invloedrijke figuren zo het gebruik van medicatie – met mogelijke bijwerkingen – voor esthetische doeleinden normaliseren.” „Waar gaat het dan wel om?” „Dat ze een gietkanaal hebben voor onrust. Het draait hier niet om kilo’s maar om controle.”  Hm. Als twintiger heb ik een tijdlang te fanatiek gesport. Ik hield mezelf voor dat ik dat deed voor mijn mentale welzijn, maar ik was op een zeker moment zo druk bezig met trainingsschema’s en afgepaste maaltijden dat het niet meer om gemoed ging, maar om grip. Hoe meer mijn omvang afnam, hoe meer ik het gevoel had dat ik er echt mocht zijn. Omdat ik discipline had. Omdat ik mijn lichaam mijn wil had opgelegd. Gelukkig wist ik, met veel moeite, het tij te keren. Ik zag in dat ik niet bezig was met het aanmaken van endorfines maar met het beteugelen van onmacht. De Amerikaanse dichteres en Nobelprijswinnaar Louise Glück leed als jonge vrouw jarenlang aan anorexia. Naderhand schreef ze dat het bij eetstoornissen niet gaat om zelfdestructie, maar juist om zelfcónstructie: „Om een plausibel zelf te maken.” Een zelf dat haar driften en omvang onder controle heeft, dacht ik, terwijl ik nog meer foto’s van Elon Musk bekeek. Een zelf waar je eindelijk mee wilt leven.</p>]]></description>
      <guid>https://www.nrc.nl/nieuws/2022/10/20/een-zelf-a4145726</guid>
      <pubDate>Thu, 20 Oct 2022 00:00:00 +00:00</pubDate>
    </item>
    <item>
      <title><![CDATA[Woorden, woorden, woorden]]></title>
      <description><![CDATA[<p>Mild levensmoe bekeek ik afgelopen week Ruttes verhoor bij de gasenquête, benieuwd hoe hij de commissie ervan zou proberen te overtuigen dat hij gewoon die vlotte coördinator van Den Haag BV is en niet een van de, ik zeg maar wat, eindverantwoordelijken van het hele gaswinningsschandaal.  Wat meteen opviel was dat Rutte het woord „herinneren” uit zijn vocabulaire had geschrapt. Hij moest natuurlijk ook wel, sinds de Nacht van Rutte kan hij niet meer over herinneringen, of ze nou actief zijn of niet, spreken zonder op hoongelach of ongeloof te stuiten en dus had hij het afgelopen week opeens over „reconstrueren”. Zo „reconstrueerde” Rutte de dingen soms anders dan een verhoorder deed en was soms iets al zo lang geleden gebeurd, dat hij het niet meer goed kon „reconstrueren”.   „Reconstrueren” en „herinneren” zijn natuurlijk geen synoniemen, maar bij Rutte leken ze ineens in elkaars verlengde te liggen. Zeggen dat je iets „reconstrueert” in plaats van je „herinnert” is bovendien niet alleen slim maar ook sluw. „Reconstrueren” klinkt als het weer opbouwen van wat in puin lag, het heeft een constructieve, coöperatieve en dus positieve connotatie. Daarnaast plaatst de reconstrueerder zich op de stoel van de buitenstaander. Bij het reconstrueren van een misdrijf (waarvan zeker sprake is als je kijkt naar hoe de Groningers door de afgelopen kabinetten zijn behandeld) zijn het immers nooit de daders die dat doen, maar degenen die er niet bij waren toen de strafbare feiten werden gepleegd. De personen die geen schuld hebben aan het gebeurde. Aan het einde van de middag ging ik wat drinken met enkele vrienden die Ruttes verhoor ook hadden bekeken. Mijn beste vriend zei dat hij niet meer kon reconstrueren of hij eigenlijk wel zijn portemonnee bij zich had. Een paar rondes verder kon niemand meer reconstrueren hoeveel drank ze achterover hadden geslagen. Ach, woorden, zinnen, formuleringen, ze lijken allemaal zo makkelijk vervangbaar. ‘Oorlog’ door ‘speciale militaire operatie’. Of ‘ik weet alles heus nog wel maar de waarheid komt mij gewoon slecht uit dus ik doe alsof mijn neus bloedt’ door ‘geen actieve herinnering’. Het is slechts een kwestie van tijd voor ‘reconstrueren’ ook niet meer door Rutte ingezet kan worden zonder meteen alle alarmbellen bij de toehoorders te laten afgaan.  En zo nemen de frases toe en de betekenissen af.  En zo komt dankzij Rutte niet alleen het vertrouwen in de politiek, maar ook dat in de taal steeds verder op losse schroeven te staan.</p>]]></description>
      <guid>https://www.nrc.nl/nieuws/2022/10/18/woorden-woorden-woorden-a4145449</guid>
      <pubDate>Tue, 18 Oct 2022 00:00:00 +00:00</pubDate>
    </item>
    <item>
      <title><![CDATA[Tijdelijke verlichting]]></title>
      <description><![CDATA[<p>Een kennis kocht onlangs iets om zijn slechte houding mee te verbeteren. Het is een soort kruising tussen een hondentuigje en een sportbeha, dat de schouders naar achter trekt waardoor je niet meer krom staat. Het leuke is dat sindsdien niet alleen zijn postuur, maar ook zijn humeur verbeterd is.  „Misschien omdat mijn hoofd nu denkt dat er niets is om gebukt onder te gaan”, zei hij lachend.  Wauw, dacht ik. Via het lichaam de geest beïnvloeden. Dat proberen velen natuurlijk allang, door te sporten, door bewuste voeding of door het slikken van pillen, maar het idee dat je lichaamshouding iets kan doen voor je gemoed vond ik fascinerend. Toen ik het er met mijn zus-de-psycholoog over had, reageerde ze sceptisch. „Er kunnen talloze redenen zijn dat hij zich nu beter voelt”, zei ze. „Je had eind jaren tachtig een onderzoek waarin werd beweerd dat mensen die een potlood tussen hun tanden steken vrolijker worden, omdat hun gezicht daardoor in een glimlachstand komt. Bleek dus dikke onzin te zijn.” „Dus de psychologische effecten van dat tuigje zijn toeval?” „Je wéét het niet”, zei ze. „Er zijn gewoon zoveel variabelen. Maar goed, ik heb eigenlijk geen recht van spreken, ik heb immers mijn bank de deur uit gedaan.” God, ja. Een half jaar geleden ging het even zo bergafwaarts met haar, dat ze de bank niet meer af kwam. Ze bracht het grootste deel van haar vrije tijd horizontaal door. En opeens was ze het zat en verving ze de bank door twee fauteuils. ‘Toen ik niet meer kon hangen en echt rechtop moest gaan zitten, ging het al snel stukken beter”, mompelde ze. „Ik zal natuurlijk nooit zeker weten of het kwam doordat ik van meubilair en dus houding veranderde. Het kon net zo goed door iets anders komen.” „Het zijn wel erg mooie fauteuils”, zei ik. „Dat kan ook hebben geholpen. Ik bedoel, het oog wil ook wat.” „Zeker. Maar zonder gekheid: hoe je je lichaam in de ruimte zet, heeft vast wel invloed. We kunnen alleen nooit zeker weten hoever die reikt.” Dus eigenlijk blijft het een kwestie van proberen. Zoals altijd, telkens maar opnieuw proberen, om zo van tijdelijke verlichting naar tijdelijke verlichting te gaan. Zolang we maar denken dat er nog mogelijkheden en kansen zijn om te ontsnappen aan onze stemmingen, aan onze gedachten. Vanuit de ijdele hoop dat er ooit een tijd aanbreekt wanneer we niet meer overgeleverd zijn aan de grillen van de geest.</p>]]></description>
      <guid>https://www.nrc.nl/nieuws/2022/10/13/tijdelijke-verlichting-a4144994</guid>
      <pubDate>Thu, 13 Oct 2022 00:00:00 +00:00</pubDate>
    </item>
    <item>
      <title><![CDATA[Het alledaagse heeft zijn onschuld verloren]]></title>
      <description><![CDATA[<p>Deze maand is het honderd jaar geleden dat T.S. Eliots  The Waste Land  verscheen, u weet wel, het beroemde gedicht dat begint met die nog beroemdere regel „April is the cruelest month”. Het is geen vrolijk universum dat Eliot hierin schetst: de aarde is donker en doorzeefd met „rattengangen…waar de doden hun botten verloren”. Uit de regels spreekt besluiteloosheid over wat je aan moet met de uren die je ter beschikking staan: „Wat zal ik nou doen, wat zal ik doen?... En wat doen we morgen?/ Wat doen we wanneer dan ook?”  Uit de tekst spreekt een gebroken vertrouwen in het bestaan, onder meer ontstaan door de Eerste Wereldoorlog en de Spaanse-griepepidemie, die er bij een gevoelige man als Eliot allebei flink inhakten. De vrede was teruggekeerd, de economie was soort van stabiel, alles was veranderd. De onaantastbaarheid van het bestaan was niet meer vanzelfsprekend. Onlangs gaf ik poëzie aan een club scholieren die net zijn begonnen aan hun eindexamenjaar. Ik vroeg hun wat ze straks wilden gaan studeren. Ze wisten het niet, omdat het onzeker is wat er allemaal nog gaat gebeuren.  „Misschien stort de economie wel in”, zei er een. „Misschien is er dan een kernoorlog”, zei een ander. Een jongen mompelde dat er ook nog een nieuwe pandemie kan komen.  Ik wilde hen opvrolijken maar wist niets te bedenken. Het alledaagse heeft de afgelopen jaren, dankzij oorlog, corona en het wegvallen van talloze zekerheden, zijn onschuld verloren, wat je verwachtingen van de toekomst aantast.  Dit weekend liep ik door mijn stad. Ik ken er inmiddels blind de weg, maar toch voelde het anders. De ruimte had niet meer het geruststellende van het gekende. Meer het onheilspellende dat er ieder moment iets vervelends kon gebeuren.  Thuis herlas ik maar  The Waste Land . Om me even te warmen aan de woorden van iemand die ook in een grillige periode leefde, die ook bang was. Die zich, net als ik, bevond in een wereld die leek op degene waarin hij zich ooit veilig voelde maar die hem inmiddels steeds meer angst aanjoeg.  Ergens in  The Waste Land  staat ‘Wat voor wortels klampen zich vast, wat voor takken/ groeien uit deze bende van steen? Dat weet je niet,/ mensenkind, je hebt geen idee, je kent alleen/ een berg gebroken beelden.’ Ondertussen vul ik de uren maar met poëzie om die gebroken beelden te leren verdragen. Probeer ik hoop te putten uit het idee dat er uit het puin takken groeien.</p>]]></description>
      <guid>https://www.nrc.nl/nieuws/2022/10/10/takken-a4144693</guid>
      <pubDate>Mon, 10 Oct 2022 00:00:00 +00:00</pubDate>
    </item>
    <item>
      <title><![CDATA[Ticket]]></title>
      <description><![CDATA[<p>Onlangs was ik voor werk in Parijs en had ik tussen de bedrijven door een paar uurtjes vrij. Omdat de rustigste plekken in zo’n metropool doorgaans de begraafplaatsen zijn (tenzij er net een uitvaart bezig is), bezocht ik die van Montparnasse. Ik liep langs graven van beroemdheden als Jacques Chirac en Susan Sontag en op een zeker moment stuitte ik op die van Jean-Paul Sartre en Simone de Beauvoir. Op de deksteen lagen metrokaartjes, met als presse-papier een steentje erop, de gehele laatste rustplaats was ermee bedekt, allemaal toegangskaarten tot het ondergrondse. Ik vroeg me af wat dat betekende en tikte de jonge vrouw aan die net bukte om ook haar ticket aan het graf toe te vertrouwen. Zij vertelde me dat Sartre in zijn autobiografie  Les Mots  schreef over zijn diepe angst er niet bij te horen, zelfs geen deel vreesde uit te mogen maken van zijn eigen leven, dat hij slechts een poseur was die ieder moment kon worden ontmaskerd: „Alsof je op de trein zit zonder kaartje.” En daarom leggen zijn fans metrokaartjes op zijn graf, als teken dat hij er wél mocht en mag zijn.  Dat ontroerde me. Ik heb, zoals velen, altijd moeite gehad met het innemen van ruimte, met geloven dat ik er echt mag zijn. Op jonge leeftijd probeerde ik daarom in van alles uit te blinken, om maar te bewijzen dat ook ik de moeite waard was. Ik dacht bijvoorbeeld dat een brede algemene ontwikkeling me bestaansrecht zou geven. In mijn tienerjaren haalde ik Sartre aan de lopende band aan, tot grote vermoeidheid van mijn omgeving. Dat hij zelf ook een impostersyndroom bleek te hebben, raakte me enorm. Onlangs werd trouwens bekend dat de Parijse metrotickets gaan verdwijnen, om plaats te maken voor betaling per smartphone. Dat is jammer, niet alleen omdat het bruine biljet me altijd aan fijne trips naar de hoofdstad herinnerde, maar ook omdat ik me niet kan voorstellen dat mensen nu hun telefoon zullen achterlaten bij Sartre. De kaartjes, die liefdevolle en vooral tastbare geruststellingen dat hij er wél mocht zijn, zullen verdwijnen.   Ik dacht terug aan hoe ik als tiener het ene na het andere citaat van hem de wereld in slingerde.  „De hel zijn de anderen!” bulderde ik, en: „De mens is alleen datgene wat hij van zichzelf maakt!”  Terwijl ik, net als de beste man zelf, eigenlijk bedoelde: zie me toch. Tolereer me toch. Laat iets voor me over. Laat iets voor me achter.</p>]]></description>
      <guid>https://www.nrc.nl/nieuws/2022/10/06/ticket-a4144265</guid>
      <pubDate>Thu, 6 Oct 2022 00:00:00 +00:00</pubDate>
    </item>
    <item>
      <title><![CDATA[Betere wereld]]></title>
      <description><![CDATA[<p>Wegens omstandigheden liep ik afgelopen vrijdag met mijn zus in de Efteling. Terwijl zij zich afvroeg wat voor energiecontract het pretpark had, genoot ik van het weer: de zon scheen, bladeren leken van barnsteen, het Spookslot werd ontmanteld. Af en toe stonden we naast een uitgeputte moeder en zeiden we dat ze straks echt een wijntje verdiend had. Bijna elk exemplaar kreeg dan een lachaanval die eindigde in een inzinking.  Ondertussen hadden de kinderen sloopdrift. Tegen elk paaltje werd geschopt. Kon de neus van Holle Bolle Gijs eraf, kon die paddestoel uit de grond. Ze rukten aan de touwen die de rijen van elkaar scheidden. In de file voor Droomvlucht zagen we een jongetje dat tegen een wand aan duwde, alsof hij erdoorheen wilde.  „Is dat een ontwikkelingsstoornis”, vroeg ik aan mijn zus-de-psycholoog.  Mijn zus zei dat het gewoon een raar jongetje was.   „Je kan het hem eigenlijk ook niet kwalijk nemen”, zuchtte ik. „Kinderen worden nou eenmaal opgevoed met sprookjes waarin er achter de alledaagse wereld spannende dimensies schuilgaan. De put van Vrouw Holle, het konijnenhol van Alice. In de Narniareeks biedt een simpele kledingkast toegang tot een heel avonturenland. Het zit trouwens ook in verhalen voor volwassenen, van mythes waarin spelonken poorten vormen naar de Hades tot de dimensieportalen in Marvelfilms.”  Mijn zus wisselde ondertussen telefoonnummers uit met de dame waar ze, toen ik aan mijn hoorcollege begon, mee aan het flirten was geslagen. Misschien, dacht ik, komt dat verlangen naar een wereld achter de zichtbare wereld niet eens voort uit escapisme, maar omdat we eraan gewend zijn dat de dingen die onze levensloop bepalen, zoals economische processen, maatschappelijke veranderingen of politieke besluiten, zich zelden recht voor je neus afspelen. Onze ouders besloten in onze afwezigheid over onze opvoeding, waar we opgroeiden, hoe laat we naar bed moesten, of en hoeveel zak- of kleedgeld we kregen. En de grote buitenwereld blijkt een gigantisch net aan onzichtbare relaties en verbanden. Om er dan toch nog maar iets van te maken, ga je dan maar hopen dat dat niet alleen maar onvoorspelbaarheid of gevaar betekent maar, wie weet, ook wel iets leuks, dat achter de wolken bijvoorbeeld Troetelbeertjes kunnen wonen, of dat de bakstenen muren op perrons magische deuren naar tovertreinen kunnen zijn.  Het jongetje bleef maar drukken tegen de wand. Tastend naar een nieuwe plek die wel móét bestaan, omdat er anders geen enkele reden meer was tot duwen, afzetten, laat staan doorgaan.</p>]]></description>
      <guid>https://www.nrc.nl/nieuws/2022/10/03/betere-wereld-a4143962</guid>
      <pubDate>Mon, 3 Oct 2022 00:00:00 +00:00</pubDate>
    </item>
    <item>
      <title><![CDATA[Wikifiel]]></title>
      <description><![CDATA[<p>Gisteravond had ik het met vrienden over de dingen waar we dankbaar voor zijn. Na het bezingen van liefde, gezondheid en werk werd het tijd voor de kersen op de taart, de dingen waar je niet meteen aan denkt bij geluk of welzijn maar die daar wel enorm aan bijdragen. Mijn beste vriendin prees de tandheelkunde, mijn neef de ruime keuze voor veganisten in restaurants, en de rest de Formule 1.            Ik vertelde dat de noisecancelling koptelefoon mijn bestaan aanzienlijk had verbeterd.  Maar toen ik naar huis wandelde, besefte ik dat er nog een veel grotere kers is: Wikipedia.          Ik groeide op met de grote Winkler Prins-encyclopedie, die uit 25 in leer geklede bakstenen bestond. Ik kon er uren in snuffelen. Ooit brak ik twee middenvoetsbeentjes toen een deel uit mijn handen glipte en op mijn voet belandde. Toen ik Wikipedia ontdekte, was ik meteen verkocht. Eindelijk een naslagwerk waarbij je niet je vingers aan de bladranden sneed, of als je hem liet vallen in het loopgips moest. Sindsdien breng ik er dagelijks een uurtje op rond, struinend, surfend, weetjes opslurpend.       Gisteravond ontdekte ik Nezahualcoyotl (1402-1472), de Azteekse Marcus Aurelius. Een filosofische koning die bekendstond om zijn vredelievendheid (hij liet een tempel bouwen waarin géén mensenoffers mochten worden gebracht) (in de overige tempels gingen ze nog wel door, maar hee het was een begin) maar die vooral de geschiedenis in ging vanwege zijn poëzie.            Terwijl buiten de herfst huishield, las ik gedichten die gisteren geschreven hadden kunnen zijn, zo helder en toegankelijk waren ze. In een ervan vertelt Nezahualcoyotl hoe blij en rijk hij wel niet is. Na zijn waardevolste bezittingen te hebben opgesomd, zegt hij opeens, vanuit het niets:   ‘We zullen vergaan’. Hij raadt de lezer aan om het er nog van te nemen, en vervolgt met de boodschap dat alles eindig is: ‘Zelfs jade versplintert,/ zelfs goud breekt,/ zelfs vogelpluimen rafelen uiteen’, om te besluiten met: ‘We zijn niet voor altijd op aarde, we zijn er maar voor even.’             Ik dacht: dank je, grote moderne tijd. Dat ik me mag warmen aan de gedachten en gedichten van iemand waar ik nog nooit van had gehoord. Dat er iets bestaat als het schrift, als encyclopedieën en geschiedschrijvers. Natuurlijk zijn er mensen die weinig hebben met feitjes waarmee je de radiator niet kan ontluchten. Maar voor mij zijn het cadeautjes.     Nezahualcoyotl schreef trouwens dat poëzie helpt om de pijn van het leven te verzachten. Kennis verhoogt op zijn beurt weer de lol van het bestaan. En zo trek ik, terwijl de dagen donkerder worden, van lemma naar lemma. Door kamers waar ik altijd welkom ben, waar eerderen voor mij het licht aandeden.</p>]]></description>
      <guid>https://www.nrc.nl/nieuws/2022/09/29/wikifiel-a4143517</guid>
      <pubDate>Thu, 29 Sep 2022 00:00:00 +00:00</pubDate>
    </item>
  </channel>
</rss>
