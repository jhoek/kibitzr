<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA['Inmiddels durft ze weer een beetje verbinding aan te gaan, maar dure zonnebrillen zijn nog echt een stap te ver']]></title>
      <description><![CDATA[<p>Ik liep door Parijs met vriendin P. en op een zeker moment brak haar zonnebril doormidden. „Nou ja”, zei P., „dan halen we een nieuwe, snel, de zonnestralen zijn vandaag zo fel dat je er cd’s mee kan afspelen.”  Wij naar de dichtstbijzijnde souvernirwinkel (úren zoeken), waar ze de ene na de andere bril paste. „Deze staat echt leuk”, mompelde ik, inmiddels wat verhongerd en gedehydrateerd, bij de vijfenveertigste.  Ze zag het prijskaartje, schrok en legde vlug een exemplaar van drie euro op de toonbank. Toen we ’s avonds de foto’s van die dag bekeken, schrok ze ervan hoe slecht hij haar stond.   „Ik lijk op John Lennon aan de prednison”, jammerde ze.  „Laten we deze bril morgen inruilen voor die leuke. Dan betaal je maar iets meer.”  „Ik moet niet een te dure zonnebril kopen”, zei ze. „Die raak ik altijd kwijt.” De volgende dag zat ik dus naast prednison-John op het terras.  „Ooit durf ik een duurdere bril te kopen hoor”, zei ze.  Ik legde mijn hand op haar arm. Ze is altijd bang geweest voor dingen van waarde. Van haar kindertijd hield ze vooral het besef over dat ouders ieder moment konden verdwijnen. Lange tijd wilde ze zich daarom aan niets hechten, hoe minder je immers om iets of iemand gaf, hoe minder je het moest gaan missen als het verdween. Inmiddels durft ze met mensen wel weer een beetje de verbinding aan te gaan, maar dure zonnebrillen zijn nog echt een stap te ver. Naast ons kwam een meisje van een jaar of negen zitten, samen met haar ouders. Als gezinnen op pad zijn, zijn ze meestal een beetje overprikkeld of zelfs chagrijnig, maar deze samenlevingshoeksteen was één berg vreugde. Ze dolden en grapten, legden een kaartje, vader en moeder gaven elkaar af en toe een kus en ten slotte aten ze met zijn drietjes een reuzensorbet op. De genegenheid spatte ervanaf, het leek haast alsof ze het erom deden. P. werd een beetje pips.  „We kunnen ook naar een ander terras”, begon ik. „Daar zullen de omstandigheden aangenamer zijn.”  „Leuke, volwassen ouders geven je zo’n voorsprong”, barstte P. uit. Ze zette haar zonnebril af. Het was een lelijk ding, maar lelijk was veilig.  „Kinderen uit zulke gezinnen weten niet hoe rijk ze zijn”, zei ze.  „Ze zijn later wel veel meer geld aan zonnebrillen kwijt dan jij”, probeerde ik nog, maar P. zweeg. Het privilege naast ons schaterde verder, nam selfies, verzengde.</p>]]></description>
      <guid>https://nrc.nl/nieuws/2023/05/24/voorsprong-a4165522</guid>
      <pubDate>Wed, 24 May 2023 05:28:44 +00:00</pubDate>
    </item>
    <item>
      <title><![CDATA[De kleine zeemeermin]]></title>
      <description><![CDATA[<p>Morgen gaat de liveactionfilm van Disney’s De kleine zeemeermin in première. Door heel Parijs hangen inmiddels posters met een Ariël die smachtend omhoogkijkt naar de mensenwereld waar ze zo graag deel van uit zou maken. Van die wens begreep ik, toen ik als dreumes de tekenfilmversie in 1989 zag, helemaal niets. De zeewereld leek me veel leuker, niet eens zozeer om esthetische redenen (hoewel hij goeddeels uit mijn lievelingskleur blauw bestond) als wel om akoestische. Onder het wateroppervlak was er een kalmere dimensie, waar geluiden zo werden gedempt dat het leek alsof je je in een enorme vloeibare oordop bevond. Opeens zat je niet meer in dat beklemmende domein waar je als kind de hele dag door volwassenen moest aanhoren, die onder het vaandel van leerplicht/catechisatie/opvoeding ongevraagde maar vooral ellenlange monologen tegen je afstaken over hoe je nou het beste een mens moest zijn. En net als de kleine zeemeermin had je op het land geen stem, althans, je kon natuurlijk wel proberen om iets tegen al dat geleuter in te brengen maar je werd meestal toch niet gehoord.  De verontrustendste les van De kleine zeemeermin is dat je pas tot de mensheid kan toetreden als je eerst bereid bent om je stem op te geven. Wat mij betreft een zeer slechte deal, en dus was de enige meerderjarige naar wie  ik indertijd wél graag  luisterde de zwemleraar, die geduldig uitlegde hoe je je kon voortbewegen onder water zonder daarna te moeten worden gereanimeerd. Ik had geen aanleg voor zwemmen,  maar dankzij de behoefte om zo snel mogelijk weg te komen van mijn volgroeide soortgenoten (en vooral van alle preken die zij de godganse dag op me af vuurden), boekte ik in korte tijd toch enorme vooruitgang en kon ik steeds langer onder blijven, Virginia Woolf was er niets bij.  ‘Ze houdt echt van zwemmen”, glimlachten mijn ouders terwijl ik diploma op diploma stapelde en voor iedere verjaardag een zwembadabonnement voor de grote vakantie vroeg. Ja, ik hield van zwemmen, maar meer nog hield ik van het beneden zijn, onder de waterspiegel, waar niemand je nog suf kon lullen, waar je gewoon met rust werd gelaten. Zo trok ik zomer na zomer mijn baantjes onder de reddingsboeien. Boven mij een woud aan wiebelende benen die als bleke poliepen uit een spiegel staken, onder mij het zonlicht dat in een visnet van licht op de tegels uiteenviel. Traag scheerde ik langs de bodem, door een wereld waar weliswaar niet zelfstandig te ademen viel, maar waar het voor mij alsnog stukken leefbaarder was dan erboven.</p>]]></description>
      <guid>https://nrc.nl/nieuws/2023/05/22/de-kleine-zeemeermin-a4165258</guid>
      <pubDate>Mon, 22 May 2023 05:28:45 +00:00</pubDate>
    </item>
    <item>
      <title><![CDATA[Voorteken]]></title>
      <description><![CDATA[<p>Onlangs ging ik hardlopen door Montmartre samen met goede vriend Q, en eenmaal heuvelopwaarts besefte ik dat ik de laatste jaren last heb van omgekeerde hypochondrie: dat ik telkens denk veel gezonder te zijn dan in werkelijkheid het geval is. Terwijl Q als een hinde op steroïden langs diverse toeristenroedels spurtte, sukkelde ik er blauwpaars aangelopen achteraan. Pas helemaal bovenaan bij de Sacré-Coeur haalde ik hem weer in, en dat alleen maar omdat hij zelf gestopt was met joggen. „Gaat het wel?” vroeg hij bezorgd en ik wapperde met mijn handen dat het wel ging, maar was tegelijkertijd zo oververhit dat ik het gehele doopvont in één teug had kunnen ledigen. De dagen erna stond ik krom van de spierpijn. Toegegeven, ik had al tijden niet meer hardgelopen, het laatste jaar had ik mijn cardio vooral op de roeimachine gedaan, maar ook daar was de klad in gekomen toen ik een maand geleden de oversteek maakte naar Parijs. Sinds mijn aankomst had ik vooral op de bank gelegen, weliswaar driftig lezend en schrijvend, maar dat doet blijkbaar niet zoveel voor de opbouw van longinhoud of spiermassa. Tegelijkertijd was ik ook boos dat ik opeens zo boette voor het maar even verwaarlozen van mijn conditie. David Bowie zei eens dat ouder worden een geweldig proces is omdat je daardoor de persoon wordt die je altijd had moeten zijn, maar ik wist niet zeker of hij zo’n wrak als dit had bedoeld. Vroeger kon ik na een half jaar niksen het rennen probleemloos weer oppakken, tegenwoordig was ik na een maand pauze opeens kreupel. ‘Je moet nu juist doorzetten”, zei Q. toen hij even poolshoogte kwam nemen en zag dat ik nog steeds aan het revalideren was. „Anders is dit een voorteken.” „Voorteken?” „Van hoe erg het gaat worden als je helemaal ophoudt met sporten. Morgenochtend gaan we weer”, zei hij vastbesloten. „Maar ik hoopte morgenochtend net van mijn spierpijn af te zijn”, jammerde ik. „Je moet spierpijn op de korte termijn riskeren om ellende op de lange termijn te voorkomen.” „Maar straks krijg ik tijdens het lopen een hartstilstand.” „De kans is groter dat je door niet meer te lopen juist een hartstilstand krijgt.” Toen gaf ik me maar gewonnen. De volgende ochtend trokken we erop uit. Grappig, dacht ik, terwijl het zweet zich na enkele minuten alweer over mijn slapen begon te vertakken, vroeger sportte ik vooral voor mijn gemoed, tegen de depressie en vóór de endorfines, om te wíllen leven. Nu sportte ik om te kúnnen leven. Misschien was dat wel ouderdom. Het was in ieder geval leven.</p>]]></description>
      <guid>https://nrc.nl/nieuws/2023/05/16/voorteken-a4164753</guid>
      <pubDate>Tue, 16 May 2023 05:28:45 +00:00</pubDate>
    </item>
    <item>
      <title><![CDATA[Verpest het nou niet]]></title>
      <description><![CDATA[<p>Afgelopen week wandelde ik door Parijs met goede vriend Q, die als geboren Parisien regelmatig fungeert als mijn etiquettedocent. Hij legt me dan bijvoorbeeld uit waarom je tijdens een gezellig gesprek hier in de kroeg of bistro niet opeens moet beginnen over hoe belangrijk het is dat je je werk leuk vindt. Inmiddels ben ik van de gebruiken aardig op de hoogte en hoef ik alleen mijn Frans nog bij te vijlen. Het lezen en verstaan gaat prima maar het is toch genant dat er hier nog steeds zesjarigen rondlopen die het beter spreken dan ik. „Ach, geen zorgen”, grinnikte Q toen ik mijn onzekerheid met hem deelde. „Gewoon over iets beginnen waar Parijzenaren graag hun mening over geven, dan doen zij de hele conversatie voor je!” „Moet ik het dan gaan hebben over die griezelige elektrische stepjes die hier als zeisen langs je heen suizen?” „Nee, dat is als discussiepunt alweer passé. In de lente is het zeer populair om af te geven op de extra bergen toeristen, en alle overlast die zij veroorzaken.” „Vergeleken met die in Amsterdam valt dat wel mee toch? De vakantiegangers kukelen hier tenminste niet de hele tijd in de gracht.” „Eens, maar de meeste Fransen vinden toch dat al die dagjesmensen in de weg lopen. Maar goed, soms denk ik ook weleens dat al die toeristenhaat gewoon verkapte mensenhaat is. Het is een wel heel een makkelijk doelwit om je op af te reageren wanneer je je dag niet hebt.”  Hij herschikte zijn dasspeld.  ‘Het is ook een gevaarlijke gewoonte”, vervolgde hij, „want voor je het weet krijg je bij voorbaat een hekel aan vreemden. Ga je hen vereenzelvigen met alles waar je überhaupt ontevreden over bent.” „En creëer je op die manier een voedingsbodem voor enge politieke stromingen?”            „Zo bedoel ik het eigenlijk nog geeneens. Als je al geïrriteerd raakt wanneer je een onbekende ziet, terwijl hij of zij helemaal niet irritant is, verknal je het vooral voor jezelf. Als je jezelf ervan overtuigt dat een vreemde het sowieso nooit goed kan doen, je hoe dan ook op de zenuwen zal gaan werken en dus intrinsiek vervelend is, kan je de straat niet meer op zonder meteen geërgerd te raken.”     We liepen een Fransman tegemoet die ons vrij chagrijnig aankeek.  We glimlachten en groetten de man voorkomend, die blij verrast terugknikte. Q gaf me een schouderklopje. „Alles is al moeilijk genoeg, we moeten de boel niet nog verder voor onszelf verpesten”, fluisterde hij.</p>]]></description>
      <guid>https://nrc.nl/nieuws/2023/05/11/verpest-het-nou-niet-a4164362</guid>
      <pubDate>Thu, 11 May 2023 05:28:45 +00:00</pubDate>
    </item>
    <item>
      <title><![CDATA[Plezier]]></title>
      <description><![CDATA[<p>Deze dinsdagavond is de eerste halve finale van het Eurovisie Songfestival en het is me dit jaar eindelijk gelukt om de hele familie ervan te overtuigen om samen te kijken, al zijn sommige leden nog steeds niet echt enthousiast. „Mia en Dion hoeven alleen maar zúíver te zingen om boven zichzelf uit te stijgen”, mopperde mijn broer toen we gisteravond naar Twente reden. „De lat ligt dit jaar wel erg laag.”  „Nou ja, met die anderhalve toon omhoog is het in ieder geval haalbaar geworden voor ze”, mompelde oudoom Karel (en oudste Eurovisiefanaat van ons geslacht) vanaf de achterbank. „Maar die wijziging kan ze wél de nek gaan kosten.”  „Hoe bedoel je?” vroeg ik terwijl ik geen eend aanreed.  „Het publiek zal merken dat deze versie afwijkt van het origineel. Die is qua zang en harmonieën veel epischer, veel gelaagder. De nieuwe versie klinkt afgeroomd, wat zal meespelen in de eindbeoordeling.”  „Niet iedereen is zo gek als jij om alle nummers vooraf te luisteren”, mompelde mijn broer.  „De fans zullen horen”, vervolgde Karel, „dat dit de light-versie is. Het gaat ze hoe dan ook punten kosten.”  „Je overdrijft.” „Vergelijk het met kunstschaatsen”, zei mijn broer. „Dat is ook een topsport die subjectief wordt beoordeeld, en waar je ook vooraf moet aangeven wat je gaat doen. Wie de single van Mia en Dion heeft geluisterd, verwacht cherryflips, vierdubbele rietbergers plus een paar axels en een salto op het eind, maar krijgt vanavond slechts pootje over en bochtje achteruit.” ‘Pootje over en bochtje achteruit zijn zeer prettig om naar te kijken”, sputterde ik, maar ik dacht natuurljk ook van ai, hij heeft een punt. Verwachting speelt ook mee in de beoordeling. Ik moest denken aan mijn favoriet van dinsdagavond, de Kroatische rockband Let 3 (een soort kruising tussen de band Normaal en het tv-programma RuPaul’s Drag Race). Hun nummer Mama SC! is in technisch opzicht een eitje, en trouwens ook tekstueel, aangezien ze bijna de hele tijd zingen dat hun moeder een tractor heeft gekocht en dat het armageddon aan zal breken. Het is drie minuten lang totale chaos en allerminst toonzuiver, maar de lol spat er wél vanaf, waardoor ze nu hoger bij de bookmakers staan dan Nederland. Misschien kunnen Mia en Dion dat vanavond nog toevoegen aan hun uitvoering, dacht ik terwijl ik mijn ouders’ oprit opreed: plezier. Al is het maar de vraag of dat na alle hoonwatervallen in eigen land nog mogelijk is. Je zou het ze gunnen om evenveel lol op het podium te gaan hebben als de mannen van Let 3, maar na alles wat er gezegd en gebeurd is, vrees ik toch het ergste.</p>]]></description>
      <guid>https://nrc.nl/nieuws/2023/05/09/plezier-a4164141</guid>
      <pubDate>Tue, 9 May 2023 05:28:45 +00:00</pubDate>
    </item>
    <item>
      <title><![CDATA[Symbolische functie]]></title>
      <description><![CDATA[<p>Zaterdag zal Charles formeel tot monarch worden gemaakt en ik heb met hem te doen. Nog geeneens omdat hij in een gouden kooi terechtkomt – daarin bevindt hij zich immers al vanaf zijn conceptie – en ook niet omdat hij een leegte moet vullen die niet te vullen valt. Het gaat om het feit dat hij het nooit goed kan doen.         Afgelopen september overleed, precies twee weken na koningin Elizabeth, de grote Hilary Mantel, naast geniaal romancier ook een scherp analiste van vorstenhuizen. In haar essaybundel Vorstelijke personages stelde ze dat een discussie over de monarchie anno 21ste eeuw neerkomt op het dwangmatig vormen van meningen. Je bent óf voor óf tegen, onverschilligheid lijkt onmogelijk vanwege de bedragen en de privileges die met het koningshuis gemoeid zijn. Als royal word je dus óf vereerd óf verguisd.     Charles weet dit uiteraard en zal er in de loop der jaren vast wel tegen gehard zijn. Hij weet ook dat hij zijn positie dankt aan een toevallige samenkomst van omstandigheden en dat zijn invloed, vergeleken met die van de absolute monarchen van weleer, futiel is.    Hoewel Mantel de meerwaarde van de troon niet inzag, had ze in zekere zin ook medelijden met de gezalfden en hun kunstmatige bestaan. Zo schreef ze:  „[Als vorst zie je] dat je leven een schertsvertoning is, dat het decor van bordkarton is… en als je niet meteen vertrekt ontwaar je dat de kruiperige toewijding van de gezichten van je onderdanen langzaam wegtrekt en zie je enkel nog de jou toegekeerde ruggen wanneer de mensen hun kraag opslaan, hun jas dichtknopen en het echte leven in lopen.”       Als toekomstig staatshoofd kan je de troon weigeren, maar dan regent het verwijten, dat je geen plichtsbesef hebt, dat je je ouders niet eert, dat je hebt geteerd op de belastingbetaler zonder er iets voor terug te willen doen. Als je de troon accepteert, is er weer gedonder van de andere kant: dat je een verouderd instituut in leven houdt, of een profiteur bent die niet de ballen heeft om te besluiten dat de tijd van koninkrijken echt achter ons ligt. Wat je ook doet, vanuit iedere hoek houden de criticasters je in de gaten, klaar om je te ontmaskeren, als vorst, of als mens.          Ik verwacht dat ik daar zaterdag meermaals aan zal denken wanneer Charles wordt gekroond. Wanneer hij bevend van vermoeidheid, ouderdom of toch nervositeit wordt rondgereden in een voertuig dat ouder is dan de Verenigde Staten. Plaatsneemt op een troon met bladgoud, en ten slotte wordt gehuld in een mantel gemaakt van dieren die, vanwege hun symbolische functie, het leven werd ontnomen.</p>]]></description>
      <guid>https://nrc.nl/nieuws/2023/05/03/symbolische-functie-a4163696</guid>
      <pubDate>Wed, 3 May 2023 05:28:46 +00:00</pubDate>
    </item>
    <item>
      <title><![CDATA[De vonk]]></title>
      <description><![CDATA[<p>Verlies is een vreemd iets. Terwijl de rook optrekt, kan je wereld veranderen in een mijnenveld van triggers. Een zekere geur, haardracht of lichtval hoeft je maar aan de gemiste te herinneren en bam, daar zijn de tranen weer. Ooit verloor ik iemand met wie ik heel veel naar Queen luisterde. Na zijn dood durfde ik op een zeker moment niet meer uit te gaan, omdat er vroeg of laat altijd wel een nummer van die band voorbijkwam en ik weer de hele avond somber was. Langzamerhand begon ik ook eten en drinken te vermijden dat me aan hem deed denken, en op het laatst zelfs de plekken waar we samen graag kwamen. Alles om maar niet getriggerd te worden maar ja, dat is ook geen leven. En zo verwerk je de boel al helemaal niet.           Toen ik dit aan een vriendin vertelde, begon ze over glimmers, het tegenovergestelde van triggers. Een glimmer veroorzaakt gevoelens van veiligheid, geluk en kalmte. Het kan een wandeling zijn, een avond met een geliefd persoon of een fijne hobby. Het jammere is dan weer wel dat je die glimmers actief moet opzoeken en je rust dus afhankelijk is van externe variabelen. Als ik in een volle tram opeens iemand ‘Bohemian Rhapsody’ hoorde neuriën, kon ik niet zo snel gaan wadlopen of een kabouter bij elkaar punniken om mijn rust te hervinden.   Onlangs ontdekte ik dat er nog iets beters dan een glimmer bestaat. In de essaybundel De zwaluwen neêr gestreken uit 1911 heeft Louis Couperus het op een zeker ogenblik over de vonk, een potentie tot levenslust die volgens hem in ieder mens zit. Hij beschrijft het als „een glimlach zacht in mij”. De vonk kan je vinden door iets te doen waar je van houdt, maar, beter nog, ze kan ook opeens spontaan komen opzetten, waardoor ze meer is dan een glimmer.      In een tijd waarin er voor ieder moeilijk moment meteen een remedie moet worden gezocht, is het idee van de vonk een grote troost. Dat er een potentie tot lichtheid in je zit die je niet van buitenaf hoeft te forceren, die er gewoon is. Een intrinsiek talent waardoor je weer kan gaan geloven dat de wereld niet alleen nachtmerries in je ontketent, maar soms ook plotselinge blijdschap, en daardoor vrijheid.            Gaandeweg leerde ik erop vertrouwen dat er iets in mij zit dat op onverwachte momenten een tegenkracht kan vormen voor het zware, een harnas voor het plotse. Langzamerhand kon ik de dagen beter aan. En Queen.      En, soms, wie weet, ooit, weer afwezigheid.</p>]]></description>
      <guid>https://nrc.nl/nieuws/2023/05/01/de-vonk-a4163462</guid>
      <pubDate>Mon, 1 May 2023 05:28:46 +00:00</pubDate>
    </item>
    <item>
      <title><![CDATA[Lawaaistad]]></title>
      <description><![CDATA[<p>Afgelopen week was ik uit eten met leuke mensen die al jaren wonen en werken in Parijs. „Het is hier geweldig”, zei er een. „De cultuur, de levendigheid! Het is de perfecte stad, op één ding na.” „Het toerisme? De criminaliteit?”, probeerde ik. „De herrie!”, riepen ze in koor. De lichtstad was volgens hen meer de lawaaistad, dankzij het verkeer, de overbevolking, de dagjesmensen en de gebrekkig geïsoleerde huizen. Mijn tafelgenoten woonden stuk voor stuk in gebouwen van minstens honderd jaar oud. Hun trappenhuizen waren galmbakken, de wanden vloeipapier, de vloeren klankborden. „Maar ja, het hoort nu eenmaal bij wonen in de stad”, zei er eentje moedeloos, en bestelde ter vertroosting nog maar een  fles wijn. Zijn opmerking spookte door mijn hoofd toen ik naar de ondergrondse wandelde. Als het klopte wat hij zei, mag je als stadsbewoner dus nooit zeuren over kabaal, want dan had je maar een tent moeten opzetten op Rottumerplaat. Toch? Ik bezocht eens een kennis die om half twaalf ’s avonds, op een doordeweekse dag, nog even zijn lievelingsplaat van Cannibal Corpse wilde laten horen. „Joh, zet af”, zei ik toen de eerste tonen barsten in zowel mijn trommelvliezen als de gipswandjes van zijn woonkamer veroorzaakten. „Denk aan je buren!” In Parijs hangen er in de openbare ruimte dus inmiddels lawaairadars „Die weten heus wel dat ze niet op het platteland leven”, grijnsde hij. Ja pipo, dacht ik, maar dat geeft je nog geen vrijbrief om gewoon je gang te gaan. Dat vond de politie die tien minuten later op de stoep stond ook. Bovendien kan je maar tot op zekere hoogte volhouden dat je geluid gewoon verdragen moet. Steden zijn de afgelopen eeuw stukken lawaaiiger geworden, op een gegeven moment zit je nou eenmaal aan de taks van wat de mens aankan, een punt dat op plekken als Rome, Londen maar ook Parijs allang bereikt is. Gelukkig heeft de WHO alarm geslagen, aangezien al die overlast stress, slapeloosheid, hoge bloeddruk en ziektes kan veroorzaken en zo een bedreiging vormt voor de volksgezondheid. In Parijs hangen er in de openbare ruimte dus inmiddels lawaairadars, een soort flitspalen voor geluid, om opgevoerde voertuigen en denderend bouwverkeer op de bon te slingeren. Dat is een begin, dacht ik. Nu nog de huisjesmelkers en woningcorporaties verplichten om hun panden beter te isoleren. Ik moest denken aan een vriend die ooit vanwege geluidsoverlast verhuisde. „Ik heb me daarvoor geschaamd”, zei hij. „Vond mezelf kleinzerig. Tot ik besefte dat het absurd is om te denken dat je nog kan functioneren op een plek waar je concentratie en rust niet gewaarborgd zijn.” En toen moest hij grinniken. „Ik hoef echt niet te wonen in een stiltecoupé. Maar ook niet in een martelcontainer.”</p>]]></description>
      <guid>https://nrc.nl/nieuws/2023/04/24/lawaaistad-a4162951</guid>
      <pubDate>Mon, 24 Apr 2023 05:28:47 +00:00</pubDate>
    </item>
    <item>
      <title><![CDATA[Er zijn]]></title>
      <description><![CDATA[<p>Momenteel zit ik in Parijs om te werken aan een essay over Louis Couperus. Ooit leefde hij een tijdje in deze stad, maar hij had het er niet makkelijk. Zo schreef hij: „Parijs neemt mij niet op; ik blijf altijd op visite in Parijs als bij een heel hooge, heel elegante, heel genadige vorstin, die glimlachend vaag over mij neêr blikt.” Zelf heb ik die vorstin dit keer nog geeneens gezien, dankzij de bergen toeristen. Natuurlijk, de lichtstad werd altijd al flink bezocht, ik kom er zelf ieder jaar, maar zo druk als nu had ik het nog nooit meegemaakt. Je moest continu opletten om niet onder de voet te worden gelopen of om tegen mensen op te botsen die midden op straat halt hielden om een foto te nemen. Moedeloos slalomde ik langs de hordes door een van de mooiste steden ter wereld, zonder haar te kunnen bewonderen, druk als ik was met het ontwijken van selfiesticks, dronken jongeren en verdwaalde pensionado’s. Het voelde alsof ik een sprinkhaan was in het midden van een enorme sprinkhanenwolk. Ik zag alleen nog maar soortgenoten in plaats van omgeving. Ik moest denken aan andere steden, waar ik in vergelijkbare menigtes terecht was gekomen en daardoor ook niets meer meekreeg van architectuur, kunst of sfeer.  Op een gegeven moment was ik het zat en vluchtte ik de dichtstbijzijnde ondergrondse in om de metro te nemen naar een rustiger deel van de stad. Ah, dacht ik toen ik weer boven kwam en de hele straat voor mezelf bleek te hebben, eindelijk de rust en ruimte om eens goed om me heen te kijken. Zalig! Het was alleen jammer dat er op deze plek vrij weinig te bekijken viel. Alleen wat nicotinegele flatgebouwen, enkele leproze duiven en een fonteintje dat het zo te zien al jaren moeilijk had. Ik bevond me weliswaar nog steeds in Parijs, maar niet in het Parijs waarop ik me had verheugd. Het had een willekeurige wijk kunnen zijn in een willekeurige stad in Frankrijk. Zelfs in een willekeurig Europees land. En dus, in een laatste poging toch nog iets te bezichtigen dat me het gevoel gaf er wél te zijn, slofte ik weer richting het centrum. Algauw werd het drukker en begonnen groepen me weer het zicht te ontnemen. Ik sloot mijn ogen. Wat restte was een onophoudelijk geroezemoes, alsof ik me in een bijenkorf bevond, met meer angels dan honing.</p>]]></description>
      <guid>https://nrc.nl/nieuws/2023/04/20/er-zijn-a4162545</guid>
      <pubDate>Thu, 20 Apr 2023 05:28:47 +00:00</pubDate>
    </item>
    <item>
      <title><![CDATA[Uitzicht]]></title>
      <description><![CDATA[<p>Vanwege de plannen voor het verhogen van de pensioenleeftijd was het de afgelopen weken flink onrustig in Frankrijk. Vrienden die de hoofdstad bezochten stuurden filmpjes van rellen, brandende afvalbergen en traangasgordijnen. Omdat ik de vijftiende af zou reizen naar Parijs, hield mijn moeder haar hart vast. Ze zag zo’n ME-hond mijn enkels al afkluiven. „Je bevalling duurde 37 uur”, appte ze me vrijdagochtend, zodat ik extra mijn best zou doen om in leven te blijven. Vrijdagavond bleek dat de pensioenhervormingen er inderdaad zouden komen. Vijftien uur later arriveerde ik ietwat gespannen op Gare du Nord, maar nergens een woedende menigte. Het afval was opgehaald, de brandhaarden geruimd en de scherven opgeveegd. Op 1 mei, zo hadden de vakbonden al aangekondigd, zouden de protesten worden hervat, wat restte was een interbellum waarin de zon scheen en de vogeltjes floten. Parijs was gewoon weer even Parijs, dat oude vertrouwde openluchtmuseum vol spetterende feestverlichting, omkranst door wijken waar de politie al jarenlang niet meer durft te handhaven. Ik dwaalde door het centrum en pas na enkele kilometers begon het me op te vallen dat de straten en boulevards wel erg weids leken. Waren er gebouwen gesloopt of het trottoir verbreed? Pas toen zag ik dat de talloze reclameborden die de stoep van de rijbaan scheidden, kapot waren. Alleen de lijsten stonden er nog. Je kon erdoorheen kijken, als door gebroken spiegels. Hoe meer ik er tegenkwam, hoe meer ik eraan wende dat mijn zicht niet meer om de zoveel meter werd geblokkeerd door een schreeuwerige mededeling. Ik besefte ook hoe vreemd het eigenlijk is dat we er klakkeloos mee akkoord gaan dat we in de publieke ruimte onophoudelijk worden bestookt met advertenties. Commerciële berichten die je gewoonlijk maar probeert te negeren zoals je de weeffouten in vriendschappen of relaties negeert om pas later, als de verstandhouding verleden tijd is, te beseffen dat er over je grenzen heen werd gegaan. Reclame is per definitie opdringerig. Om te werken moét ze opvallen, en zo bezet ze de geest, leidt ze af, veroorzaakt ze ruis. Dan kan je wel proberen om weg te kijken, maar dat wordt lastig als tien stappen verderop de volgende ongevraagde boodschap zich alweer aandient. De afwezigheid van advertenties was een verademing. Natuurlijk klonk er nog steeds kabaal van auto’s en rumoer van uitgelaten toeristen, maar in visueel opzicht was de stad een stuk rustiger geworden. Opeens werd mijn uitzicht niet meer om de haverklap onderbroken door ongewilde input. Opeens kon ik vrijer staren, vrijer denken. Vrolijk vervolgde ik mijn weg langs de reclamegeraamtes. Met iedere stap nam het afzien af, het uitzien toe.</p>]]></description>
      <guid>https://nrc.nl/nieuws/2023/04/17/uitzicht-a4162304</guid>
      <pubDate>Mon, 17 Apr 2023 05:28:47 +00:00</pubDate>
    </item>
  </channel>
</rss>
