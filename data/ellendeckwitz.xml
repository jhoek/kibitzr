<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[De Optimist]]></title>
      <description><![CDATA[<p>Afgelopen weekend ontdekte ik tot mijn horror dat mijn oude basisschool een nieuwe naam heeft. In mijn tijd (wat is dat trouwens toch voor uitdrukking, ‘in mijn tijd’, alsof de tijd alleen van je is wanneer je jong bent) heette hij De Regenboog, wat misschien niet superorigineel is maar voor een vierjarige wel iets makkelijker uit te spreken valt dan bijvoorbeeld Rehoboth. Tegenwoordig luistert mijn voormalige onderwijsinstelling echter naar De Optimist. Afgelopen weekend was ik in mijn ouderlijk dorp en merkte ik dat ik niet de enige was die het er zwaar mee had. „Belachelijk”, riep een moeder toen ik ernaar vroeg. „De Optimist, wat is dat nou voor naïeve naam!” „In deze tijd moet je als kind juist pessimistisch zijn,” zei een vader van vijf, „zodat je beter voorbereid bent op de doodenge wereld die je te wachten staat.” Ooit legde mijn oude basisschooldirecteur me de symbolische betekenis uit van de regenboog. In Genesis staat deze voor de belofte die God aan Noach deed dat er nooit meer een zondvloed zou komen. Het was een teken van goddelijke bescherming tegen de woeste natuur. Misschien kon het huidige schoolbestuur die naam niet meer volhouden door alle leerlingen die wakker lagen om de opwarming van de aarde en moest ze wel met een nieuwe op de proppen komen. „Maar had dan niet voor De Optimist gekozen”, jammerde een van de ouders toen ik deze gedachtegang met haar deelde. „Juist die hele houding van ‘alles komt wel weer in orde’ heeft ervoor gezorgd dat men decennialang de kop in het zand stak en we nu diep in de problemen zitten!” Ja. Zelf ben ik een voorstander van blijmoedig pessimisme, het soort waarin dichters als Hans Dorrestijn en Lévi Weemoedt excelleren. Zo’n levenshouding is een absolute win-win: je sluit allereerst je ogen niet meer voor alles wat er misgaat (waardoor je nog bijtijds in actie kan komen), maar biedt daarnaast ook de gelegenheid om te lachen om alle ellende die er is (wat beter voor je humeur is dan huilen). Een beetje monter zwartkijken is geweldig voor de toekomst, maar goed, je kroost naar OBS De Olijke Doemdenker sturen klinkt toch wat ongezellig. „Ze hadden gewoon niet zo’n prescriptieve naam moeten nemen”, mopperde de vader van het kwintet. „Wat is er in godsnaam mis met een gewone zoals Het Kompas?” Helemaal niets, veel neutraler. Het Kompas wekt veel minder onrealistische verwachtingen. En al vroeg weten wat een kompas is, is bovendien ook nog eens handig voor straks, later, op zee.</p>]]></description>
      <guid>https://nrc.nl/nieuws/2023/02/02/de-optimist-a4155965</guid>
      <pubDate>Thu, 2 Feb 2023 05:29:07 +00:00</pubDate>
    </item>
    <item>
      <title><![CDATA[De vraag]]></title>
      <description><![CDATA[<p>Nu u dit leest zitten we halverwege de Poëzieweek, waarvan het thema dit keer vriendschap is. Sommige dichters zuchtten diep toen ze dat hoorden: ze vonden het een te voor de hand liggend onderwerp, niet spannend genoeg, er waren volgens hen alleen maar mierzoete rijmpjes over verschenen. Toen ik dat hoorde, ging ik meteen in mijn gedichtencollectie op zoek naar een gedicht dat dat niet was, en stuitte op het originele Elegie voor een dode labrador van de Zweedse dichter Lars Gustafsson, over de diepe connectie die je kan hebben met een dier. Meteen aan het begin van de tekst geeft de auteur toe dat de band met zijn hond lastig te duiden is: ‘Onze vriendschap/ was natuurlijk een compromis; we leefden/ samen in twee verschillende werelden.’ Hij peinst erover hoe zijn labrador hem zag. Als een grote hond misschien, of toch „als iets anders/ voor altijd onbekend” zoals „een fluitje/ door het nachtelijke park waaraan men gewend is geraakt/ naar toe terug te keren zonder echt te weten/ waar men naar terugkeert”?  Veel huisdierbezitters moeten zichzelf die vraag ook weleens hebben gesteld. Ik denk soms dat ik voor mijn cavia’s niet meer ben dan een reuzenhand waar eten en aaien uit tevoorschijn worden getoverd. Ik weet niet of ze van me houden of überhaupt aan me gehecht zijn (wat ik wel weet is dat het snobjes zijn die je meteen de rug toekeren als hun iets anders dan een kwaliteitssnack wordt voorgehouden).  Gustafsson komt er zelf ook niet uit en dus gooit hij het halverwege het gedicht maar over de wetenschappelijke boeg: „Vanuit een objectiever/ standpunt bezien waren we twee organismen. Twee/ van die plaatsen waar het heelal een knoop legt/ in zichzelf”. Kan je weinig tegenin brengen, maar afstandelijk wordt het dan weer wel. Mens en hond zijn dan slechts twee „kortstondige, complexe structuren/ van eiwitten die zichzelf steeds complexer maakten/ om te overleven, tot alles/ weer uiteenvalt/ en weer eenvoudig wordt/ de knoop ontward/ het raadsel verdwenen.”  Maar ja, met het verdwijnen van het raadsel blijft de kwestie wat ze nu eigenlijk voor elkaar waren, bestaan. En dan komt Gustafsson met dit prachtige slot: „Je was een vraag/ gesteld aan een andere vraag, niets meer/ en niemand had het antwoord op de ander.” Je hoeft niet alles van elkaar te zien, te begrijpen of te weten om elkaars leven te verrijken. Misschien is dat wel vriendschap. Nooit elkaar helemaal kennen, en toch elkaars gezelschap te blijven zoeken, de dagen samen te slijten, voor we weer oplossen, als raadsels in het grote donker.</p>]]></description>
      <guid>https://nrc.nl/nieuws/2023/01/30/de-vraag-a4155714</guid>
      <pubDate>Mon, 30 Jan 2023 05:29:08 +00:00</pubDate>
    </item>
    <item>
      <title><![CDATA[Druk]]></title>
      <description><![CDATA[<p>Afgelopen dinsdag had ik het te druk: er was een takenlijst van een meter die af móést, een kwartaalaangifte die maar niet af kwam, er waren zieke familieleden die ik boodschappen moest brengen, er waren deadlines waar maar geen einde aan leek te komen. Mijn werkdag begon om half zes in de ochtend en pas tegen vijf uur ’s avonds had ik alles af. Maar het gevoel dat alles af was, kwam helaas niet, waardoor ik alsnog naar huis snelwandelde, mijn adem wegpuffend alsof ik weëen had. En toen belde mijn broer. „Wat hijg je”, zei hij. „Moet je de trein halen ofzo?” „Nee”, gromde ik. „Ik heb alles wat ik vandaag moest doen, gedaan.” „Zo klink je anders niet.” „Ik wil gewoon dat mijn werkdag voorbij is.” „Je zegt net dat je werkdag erop zit.” „Hij is pas klaar als ik thuis ben.” „Dat is geen goed uitgangspunt”, zei mijn broer wijs. „Vrij is vrij, daar heb je je huis niet voor nodig.” Dat was goed advies waar ik op dat moment helaas niet voor openstond, dus antwoordde ik dat ik het fijn voor hem vond dat hij al zo dicht tegen verlichting aan zat. „Doe niet zo kattig”, zei hij. „Weet je wat ik altijd doe als ik overbelast ben? Rustiger lopen.” „Als je nu over mindfulness begint, ga ik gillen.” „Nee, ik heb het niet over mindfulness maar over het feit dat je als je je tempo te lang en te veel opvoert, je lichaam juist meer stressstoffen aan gaat maken waardoor je alleen maar opgefokter wordt.” „Weet je wat ik altijd doe als ik overbelast ben? Rustiger lopen” ‘Ik maak dan ook weer endorfines aan”, sputterde ik, maar hij had gelijk, ik had nota bene net nog iets gelezen over dat je lichaam bij te intensief sporten inderdaad de productie van cortisol en adrenaline verhoogt, en dus nam ik gas terug. Dat was even slikken, want het was druk op straat. Auto’s toeterden, fietsers zoefden langs me heen, kinderen stuiterden voor mijn voeten, ik wilde er nog steeds zo snel mogelijk vandaan, maar goed, alles voor het ontlasten voor mijn zenuwstelsel, dat ding had ook weleens een pauze verdiend. En het mooie was: het werkte dus echt. Het afremmen maakte een einde aan het gevoel dat er nog van alles moest. Al vertragende besefte ik bovendien dat ik me er steeds minder over opwond dat ik nog niet thuis was.  Zo was ik eindelijk bezig met naar huis gaan, in plaats van met vluchten.</p>]]></description>
      <guid>https://nrc.nl/nieuws/2023/01/25/druk-a4155328</guid>
      <pubDate>Wed, 25 Jan 2023 05:29:08 +00:00</pubDate>
    </item>
    <item>
      <title><![CDATA[Bijziend]]></title>
      <description><![CDATA[<p>Laatst liep ik met een vriendin over straat en opeens vroeg ze me of ik het erg vind. „Of ik wat erg vind”, zei ik, want er zijn tegenwoordig nogal wat dingen die je erg kan vinden. „Dat we, nu we ouder worden, veel minder bekijks trekken.” Ik zei dat het me niets uitmaakte maar stierf vanbinnen toch een beetje want blijkbaar zie ik er inmiddels dus oud genoeg uit dat zo’n vraag zonder blikken of blozen kan worden gesteld.  Eenmaal thuis ging het alweer beter en besefte ik dat ik de laatste tijd eigenlijk nog amper met mijn uiterlijk bezig ben. Grappig genoeg komt dat juist door de aftakeling zélf. Het afgelopen jaar is mijn zicht hard achteruitgegaan. Vervelend in de bioscoop, lastig in de supermarkt, irritant als je jezelf voor de zoveelste keer aan dezelfde persoon voorstelt, maar een zegen voor het zelfbeeld. Het is heerlijk om jezelf niet meer goed in de spiegel te kunnen bekijken want daardoor neem je alle barsten in je jeugd ook niet meer waar. Het allergrootste voordeel is echter dat je niet meer kan zien of er nog iemand naar je kijkt. Je zal daardoor nooit weten of je sjans hebt maar dus ook niet dat je wordt genegeerd of, erger nog, geeneens opvalt. Genoeg vrienden rennen bij het achteruitgaan van hun ogen direct naar de opticien, maar voor onzekeren zoals ik zijn hun producten martelwerktuigen. Ik zal de eerste bril/contactlens zo lang mogelijk uitstellen. Dan maar alle letters op de telefoon, e-reader en computer op bejaardengrootte zetten. Dan maar me alleen per voet of ov verplaatsen. Dan maar niet helemaal zeker weten welke groenten ik in mijn mandje doe, wat het leven meteen weer een stuk spannender maakt. Tegenwoordig bestaan bomen niet meer uit bast en bladeren maar uit een groenbruine mist. Heb ik geen filters meer nodig voor selfies want ik bén het filter. Zo word ik kalmer en hecht ik minder belang aan de buitenkant zonder dat ik er jaren voor heb gemediteerd of mezelf er tot bloedens toe voor heb moeten flagelleren. Mijn zicht erodeert en dat is natuurlijk jammer, maar synchroon daaraan erodeert mijn ego en dat is ook wat waard.  En zo duik ik tegenwoordig niet meer weg als iemand een foto wil nemen. Ga ik zonder mijn haar te kammen de deur uit.  Durf ik heel af en toe zelfs alweer eens bij daglicht in de spiegel te kijken.</p>]]></description>
      <guid>https://nrc.nl/nieuws/2023/01/24/bijziend-a4155079</guid>
      <pubDate>Tue, 24 Jan 2023 05:29:08 +00:00</pubDate>
    </item>
    <item>
      <title><![CDATA[Verplegen]]></title>
      <description><![CDATA[<p>Nu we alweer in de derde week van januari zitten, hoor ik om me heen steeds meer goede voornemens knappen. Een vriend betrapte ik lurkend aan de vaper waarvan hij zei dat hij die na de jaarwisseling had weggegooid, een nichtje belde me huilend op toen ze toch weer op een doordeweekse dag aan de wijn was gegaan. Zelf ben ik gisteren bezweken. Ik hield me al weken fluitend aan al mijn goede voornemens en toch kocht ik in de supermarkt een fles cola light, de drank waar ik juist mee was gestopt omdat al die kunstmatige zoetstoffen en cafeïne voor iemand met mijn gestel gewoon niet goed zijn.  Ik werd meteen gestraft. Mijn maag begon dankzij de aspartaam touwtje te springen met mijn darmen, mijn microbioom riep in koor ‘wat maak je ons nou’ en mijn hart roffelde als een malle. Het gevolg was een zeer ongemakkelijke twee uur waarvan ik u de vernederende details verder zal besparen. Het ergste was nog dat ik achteraf besefte dat mijn terugval niet eens zozeer kwam door verslaving (al had ik de eerste colaloze dagen onrustig en met koppijn doorgebracht) maar vooral was ontstaan door verveling. Ik had al mijn taakjes van die dag af en wist even niet wat ik met mezelf aan moest. Opeens dacht ik aan cola light en het feit dat ik die (met goede reden!) niet in huis had, en plots had ik weer een doel. Een slecht doel weliswaar, maar goed, dat is ook een doel. En zo gaf ik gehoor aan het oude verlangen, terwijl mijn geweten ondertussen tegen me gilde en de rest van de avond niets anders meer deed dan zichzelf in het gezicht stompen. Ik moest denken aan het gedicht ‘Tuincentrum Osdorp’ waarin Menno Wigman een leven vol sleur beschrijft: „…iedereen zijn eigen hel. / In leven blijven, naar je werk toe tijgen … onder collega’s lijden, loon opstrijken”. Tegen het einde is er even verlossing, als de mannelijke hoofdpersoon ’s avonds op de computer wat porno kijkt en ten slotte er niets rest dan „je zaad opvegen”. Om te besluiten met: „Je mist iets en verpleegt het.” Ik had weer eens onderschat hoe gevaarlijk verveling is wanneer je van iets af wil kicken, hoe makkelijk ze terugvallen in de hand werkt. Verslaving is een makkelijke manier om van verveling af te komen, want wat je ook van verslaving vindt, saai is ze helaas niet. En dus begon ik weer van voren af aan met ontwennen. In de hoop mezelf eindelijk te verbeteren. Wat in de praktijk vooral neerkwam op het leren omgaan met de leegte, in plaats van haar te verplegen.</p>]]></description>
      <guid>https://nrc.nl/nieuws/2023/01/18/verplegen-a4154621</guid>
      <pubDate>Wed, 18 Jan 2023 05:29:09 +00:00</pubDate>
    </item>
    <item>
      <title><![CDATA[Vintage]]></title>
      <description><![CDATA[<p>Momenteel ligt een aardig deel van de bevolking plat met verkoudheid, griep of corona en aangezien ik zelf in 2022 zo’n kleine acht maanden gammel ben geweest dankzij tweemaal Covid, eenmaal zomerkoorts en een keten aan diverse neus- en buikgriepvirussen dacht ik afgelopen week van nee, bedankt, ik ga even proberen om niets op te lopen. Vanwege mijn werk en familie kon ik mezelf echter niet tot aan de lente inmetselen en zo haalde ik onder het stof een lading ongebruikte type-IIR-mondkapjes tevoorschijn. Het was even wennen om weer zo’n ding op te hebben, met iedere ademhaling zoog het vacuüm en bracht zo herinneringen terug aan eerdere claustrofobische periodes onder een masker. Maar omdat het nu mijn eigen keuze was, voelde het niet meer als een muilkorf maar als een bevrijding. Ik had een sluiproute gevonden in het virusseizoen, en hoefde nu ook niet meer boos te worden op iedereen die elleboogloos aan het niezen en hoesten was. Ik ontdekte bovendien nog een groter voordeel want zowel op straat als in de supermarkt als in het ov liepen de mensen opeens met een grote bocht om me heen, een beetje zoals men in de Middeleeuwen aan de kant stoof voor een melaatse. Ik kreeg zorgelijke, boze blikken, misschien omdat men dacht dat ik corona had en toch zo egoïstisch was geweest om de deur uit te gaan (wat overigens beter is dan iemand die corona heeft en zonder enige vorm van bescherming op pad gaat hè, maar dat terzijde), of misschien omdat ik hen herinnerde aan die griezelige periode toen we niet wisten wat het virus bracht en we bestuurd werden door een club die in haar paniekvoetbal de ene na de andere idiote maatregel oplegde. Of wellicht deed ik hen denken aan Sywert van Lienden, dat kon natuurlijk ook, en dan was hun chagrijn wel weer begrijpelijk. In ieder geval ging iedereen aan de kant. Terwijl de rest van de coupé tegen elkaar opgepakt stond en me angstig aanstaarde, had ik genoeg bewegingsvrijheid om een radslag te maken. Natuurlijk was het knap benauwd onder mijn gezichtsbedekking, maar dat werd ruimschoots gecompenseerd door alle vrijheid die ik opeens had. Ha, dacht ik, de mens kan het wel, rekening houden met een ander! Het enige wat je ervoor hoeft te doen, is eruitzien alsof je een gevaar vormt voor hun gezondheid!  De rest van de treinreis koesterde ik het egoïsme van mijn soortgenoten, die snotterend en kuchend steeds meer naar elkaar toe schoven, me boos aankeken maar niets konden zeggen. Je moet immers wel beschaafd blijven.</p>]]></description>
      <guid>https://nrc.nl/nieuws/2023/01/17/vintage-a4154365</guid>
      <pubDate>Tue, 17 Jan 2023 05:29:09 +00:00</pubDate>
    </item>
    <item>
      <title><![CDATA[We zijn niets zonder aardige mensen]]></title>
      <description><![CDATA[<p>Onlangs zag ik de film The Banshees of Inisherin, die dinsdag de Golden Globe voor beste komedie, scenario en hoofdrolspeler kreeg. Het verhaal speelt zich af in 1923 op een afgelegen eilandje aan de westkust van Ierland. Colm, een wat norse violist op leeftijd, verbreekt zonder enige aanleiding of toelichting het contact met Pádraic, met wie hij zijn leven lang bevriend was. Pádraic is geschokt en begrijpt niet wat hij verkeerd heeft gedaan.  Beetje bij beetje kom je erachter waaróm Colm afstand neemt, al blijf je je ook afvragen of zijn beweegredenen ergens op slaan. Colm wil namelijk een meesterwerk componeren. Zoiets kan je natuurlijk ook doen zonder je beste vriend meteen te dumpen, en gaandeweg blijkt dat hij Pádraic gewoon niet zo boeiend vond. Wel aardig en zo, maar meer ook niet.   „Niceness doesn’t last”, zegt Colm op een gegeven moment. „Welke zeventiende-eeuwer wordt er nou nog herinnerd om zijn vriendelijkheid? Geen een. Terwijl we ons allemaal de muziek uit die periode herinneren. Iedereen kent Mozart.”  Die woorden blijven hangen (ook nadat Pádraics zus Colm toebijt dat Mozart niet in de zeventiende, maar in de achttiende eeuw leefde), allereerst omdat ze de vraag oproepen wat belangrijker is: een goed mens te zijn of een plek in de wereldgeschiedenis te veroveren, maar ook vanwege Colms misvatting dat een prettige persoonlijkheid en roem elkaar uitsluiten. Er wordt weleens badinerend gedaan over de vriendelijken. Over de egoïsten en lomperiken wordt weliswaar ook laatdunkend gesproken maar onbehouwenheid wordt soms ook weleens – geheel ten onrechte – stoer gevonden, en af en toe zelfs als een teken gezien van – wederom geheel ten onrechte – authenticiteit.   Ik moest even denken aan de roman Middlemarch (1871) van George Eliot, die eindigt met het volgende citaat: „Het goede in de wereld is voor een deel afhankelijk van gebeurtenissen die niet de geschiedenis in gaan; en dat de zaken er voor u en mij niet zo slecht voor staan als mogelijk was geweest, is voor de helft te danken aan het getal der mensen die getrouw in het verborgene leven en die rusten in graven die niemand bezoekt.”   Ik herinner me mijn Poolse grootmoeder, die toen haar man eind jaren veertig ernstig ziek werd de eindjes aan elkaar moest knopen om haar grote gezin te voeden. Zonder de steun en hulp van het dorp had ze het niet gered. Geen idee hoe haar weldoeners heetten, maar mijn vader dankt zijn leven aan hen.  Men zegt weleens dat je met aardige mensen de gracht kunt dempen. Dat is een fictie. We zijn niets zonder aardige mensen.</p>]]></description>
      <guid>https://nrc.nl/nieuws/2023/01/11/we-zijn-niets-zonder-aardige-mensen-a4153988</guid>
      <pubDate>Wed, 11 Jan 2023 05:29:09 +00:00</pubDate>
    </item>
    <item>
      <title><![CDATA[Middel]]></title>
      <description><![CDATA[<p>Vrijdag zou mijn achternichtje komen eten maar om vijf uur appte ze dat ze vertraging had en uiteindelijk stond ze pas om half acht op de stoep. „Mijn buurjongen van dertien werd vanmiddag aangereden door een bromfiets”, zei ze toen ik haar binnen liet. „Het gebeurde voor mijn deur. Ouders allebei nog op het werk, dus ben ik maar met hem naar de spoedeisende hulp gegaan. Arm gebroken, twee ribben gekneusd, zware hersenschudding.” Ze gooide haar jas op de bank en zuchtte diep. „Het stomme is”, vervolgde ze, „dat het niet had hoéven gebeuren. Als hij er gewoon met zijn hoofd bij was geweest maar ja, het joch had zo’n noise cancelling koptelefoon op en hoorde die brommer dus niet aankomen. Bij het ziekenhuis keken ze er niet eens van op. Schijnt dat ze elke week fietsers binnenkrijgen die door dat soort koptelefoons niet meer goed opletten en vervolgens worden aangereden.” Ik zei maar even niets, want ik breng de meeste tijd in het verkeer door onder zo’n geval. Een goede vriend noemt ze lokale stiltegebieden, hemels voor hen die gevoelig zijn voor geluid. ‘Eigenlijk zijn die koptelefoons een soort verdovende middelen’ „Zonder zo’n koptelefoon”, probeerde ik, „kan je gezondheid ook schade lijden hoor. Er zijn tegenwoordig zoveel mensen met stressklachten door geluidsoverlast. Die hartkloppingen krijgen van al dat kabaal op straat.” „Dat begrijp ik allemaal wel”, mompelde mijn achternicht. „Maar dat wil niet zeggen dat het dragen van gehoorbescherming zonder risico’s is.”  Tja dacht ik. Maar wat moeten we dan? We leven nou eenmaal in een dichtbevolkt land, velen staan stijf van de stress, wat niet bevorderlijk is voor je prikkelverwerking. En waar er een kwaal is, is er vaak ook een markt, en dus vinden we apparaten uit die zogenaamd ons gehoor beschermen, terwijl het gehoor niet eens zozeer in gevaar is, als wel de gemoedsrust. Maar ja, het is makkelijker om een zintuig aan te pakken dan een cultuur waar we herrie maar te verdragen hebben en van ons maar wordt verwacht dat we functioneren terwijl we van alle kanten met decibellen worden bestookt. „Eigenlijk zijn die koptelefoons een soort verdovende middelen”, zei mijn achternicht. „De zoveelste poging om in een hysterische wereld overeind te blijven. Met alle bijwerkingen van dien. Je zou haast een bijsluiter in de verpakking willen doen.” Geluiddempers als een vorm van anesthesie, dacht ik, en dan eentje met de nodige risico’s. Even zag ik haar buurjongen voor me. Op de brancard geladen, gekneusd en gebroken, maar de trommelvliezen nog geheel intact. Om de een of andere reden baarde me dat haast grotere zorgen dan zijn verwondingen.</p>]]></description>
      <guid>https://nrc.nl/nieuws/2023/01/09/middel-a4153725</guid>
      <pubDate>Mon, 9 Jan 2023 05:29:09 +00:00</pubDate>
    </item>
    <item>
      <title><![CDATA[Uitstellen]]></title>
      <description><![CDATA[<p>Onlangs kwam ik in het park een vriend tegen en omdat we even geen toegang tot het internet hadden, ging dat bijna helemaal mis.  Het gesprek verliep aanvankelijk vlekkeloos, tot we op een zeker moment op onze favoriete dichtregels kwamen (want je kunt het niet de hele tijd over het cancelen van Pietje Bell hebben).  „‘Alleen in mijn gedichten kan ik wonen’ vind ik zo’n mooi citaat”, zei B. „Wat was die Nijhoff toch een geweldige dichter.”  „Dat is een regel van Slauerhoff”, zei ik.  Hierop volgde een welles-nietes van jewelste, het graaien in jaszakken naar telefoons en de schok dat we die allebei niet bij ons hadden.  „Wat irritant zeg”, knarste B., „het is echt lang geleden dat ik iets niet meteen  kon googlen, ik raak er helemaal onrustig van.”  „Inderdaad”, zei ik, „ik merk dat ik er fysiek kriebelig van word dat ik niet meteen mijn gelijk kan aantonen.”  „Je bedoelt míjn gelijk”, zei B, en de discussie was weer van voren af aan begonnen, als er niet opeens een gemeenschappelijke kennis aan kwam gejogd.  „Hee hoi!” zei de kennis. „Waar hebben jullie het over?”  „Nijhoff”, zei B.  „Slauerhoff”, zei ik. ‘Interessant”, zei onze kennis nadat we de situatie hadden uitgelegd. „Wacht, ik kijk wel even op mijn telefoon.” „Nee, niet doen!” riep B. „Ben je bang voor je ongelijk?” zei ik. „Nee, nee, ik besef net dat dit een kans is om te leren omgaan met onwetendheid! Om even te oefenen in uitstel.”  Daar zat wat in. De kennis haalde zijn schouders op en jogde verder, B. en ik hadden het nog even over zijn kinderen en mijn cavia’s en ten slotte gingen we elk weer ons weegs.  Best een goed idee, om gewoon even te zijn met een onbeantwoorde vraag, zei ik tegen mezelf.  Desondanks ging ik wel steeds harder lopen richting mijn huis. Na binnenkomst pakte ik meteen mijn mobiel erbij.  En legde hem toen weer weg. B. had gelijk, althans, wat het oefenen in onwetendheid betreft.  En zo ijsbeerde ik door mijn woonkamer. Oefenend in niet-weten, me bekwamend in het uitstellen en zo een klein verzet biedend tegen zowel mijn gelijk- als informatieverslaving.   Ik liep ronde na ronde.  Vroeg mezelf even af hoe dat nou ook alweer heette, dat je de hele tijd dingen wil opzoeken. En liep gewoon door. Ronde na ronde. Ik weet genoeg, fluisterde ik voor me uit. De rest van de avond heb ik nog heel veel van mezelf gehouden.</p>]]></description>
      <guid>https://nrc.nl/nieuws/2023/01/05/uitstellen-a4153347</guid>
      <pubDate>Thu, 5 Jan 2023 05:29:10 +00:00</pubDate>
    </item>
    <item>
      <title><![CDATA[Serotonine]]></title>
      <description><![CDATA[<p>Dit weekend zat ik in de tram met H., die me ooit op de middelbare school aanbood om met scheikunde bij haar af te kijken, als ze dat met Nederlands bij mij mocht doen. Ik weigerde (hoofdzakelijk omdat haar handschrift onleesbaar is) maar haar aanbod zegt wel iets over hoe goed ze in dat vak was, en als psychiater heeft ze er nog steeds profijt van. Tegenover ons nam een jonge vrouw plaats, met op haar rechterhand een tatoeage: twee vijfhoekjes die aan elkaar vastzaten. Uit het linkervijfhoekje stak één pootje omhoog, uit de rechter eentje van drie ribben hoog. Ik sloeg er verder geen acht op, ik begrijp geometrische tatoeages sowieso niet, met al die rondjes, driehoekjes en vierkantjes op lukrake plekken, alsof je geen betere inspiratie kon vinden dan een blokkendoos. Het meisje stapte uit. „Zag je die tattoo?”, fluisterde H. (geen idee waarom ze fluisterde). „Je bedoelt die mislukte honingraat?”, fluisterde ik terug. „Het was een serotoninemolecuul!”, zei H. „Die blijheidsneurotransmitter die...” „Ik weet wat serotonine is.” „Ik vraag me af wat haar bezielde om zo’n tatoeage te nemen. Zou ze depressie hebben? Of een slaapstoornis?” „Misschien vond ze het gewoon een mooi molecuul.” „Onzin”, zei H. en pakte haar mobiel erbij. „Er zijn veel mooiere (google google), kijk nou, het trifenyleenmolecuul, zo symmetrisch! Of caffeïne, met al die hoeken en bolletjes net een halmabord. En die van porfyrines lijken wel kerstservetjes! Ik kan niet geloven dat ze serotonine koos vanwege zijn uiterlijk. Er moet een boodschap achter zitten.” „Ik zeg toch niet dat moleculen geen boodschap kunnen hebben”, mopperde ik. „Alleen dat de keuze ook gewoon esthetisch van aard kan zijn, misschien houdt ze wel gewoon van asymmetrie.” H. schudde driftig haar hoofd en ging in de aanval, waarna de boel aardig ontspoorde, met uitschieters als: „Wat heb je aan de schoonheid van een citroenzuurmolecuul als je hem niet eens met het blote oog kan zien?!” (ik) en „Je bent zelf een  citroenzuurmolecuul!” (H.) Onze medereizigers gingen elders zitten, maar dat drukte de pret niet, zo gaat het al bijna dertig jaar lang tussen ons. Er is altijd een totale babylonische spraakverwarring, mede mogelijk gemaakt door de eeuwige kloof tussen alfa’s en beta’s, die desondanks voor veel lol zorgt (voor ons dan). En zo riepen we tot diep in de nacht termen („Totum pro parte!” „Elektronenconfiguratie!”) waar de ander niets van begreep maar wat verder niets afdeed aan onze waardering voor elkaar. De volgende dag zei ik tegen haar dat vriendschap ook niet per se om begrijpelijkheid hoeft te gaan, maar gewoon om het contact. Waarop H. meteen riposteerde dat dat onzin was, en zo kibbelden we verder, hopelijk voor de rest van ons leven.</p>]]></description>
      <guid>https://nrc.nl/nieuws/2023/01/03/serotonine-a4153123</guid>
      <pubDate>Tue, 3 Jan 2023 05:29:10 +00:00</pubDate>
    </item>
  </channel>
</rss>
