<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Bijzaak]]></title>
      <description><![CDATA[<p>Dit weekend was ik even in Nederland voor een familiefeest. De zomersingle die Frank Masmeijer afgelopen week uitbracht, stond er op de repeat.  „We luisteren er ironisch naar”, zei mijn achternichtje. „Het leven heeft me geleerd dat het heel raar kan lopen”, schalde Masmeijer over de speakers. Zeg dat wel Frank, dacht ik, van quizmaster naar drugscrimineel, wie had dat gedacht. Vervolgens zong hij: „soms gaat alles zomaar verkeerd, maar het komt altijd goed.”  Wacht even, dacht ik, bij hem ging niet alles ‘zomaar verkeerd’, het was een bewuste keuze om te gaan dealen in coke, toch? Of bedoelde hij dat het zomaar misging omdat hij werd opgepakt? De daaropvolgende mededeling dat het altijd weer goed komt was trouwens ook dubieus. Masmeijer liep alleen maar op vrije voeten rond omdat hij, overigens zonder enige opgaaf van reden, gratie kreeg van de koning. Deze gratie vond Masmeijer zelf wél begrijpelijk, want toen hem door RTL Boulevard werd gevraagd waarom hij genade had gekregen, antwoordde hij blij: „Omdat ik het verdiend heb.” Om eraan toe te voegen: „Iedereen kan een foutje maken.” Dat is natuurlijk zo. Het is echter de vraag of deelnemen aan een criminele organisatie een foutje is. Misdaadjournalist John van den Heuvel noemde in een column de voormalig presentator „een grote vis” die „aan de top van een drugsbende” zat. Dat is meer dan een foutje. Masmeijer presenteert zichzelf nu als de underdog die weer opkrabbelt. Hij reduceert zijn deelname aan de georganiseerde misdaad tot een kleine uitglijer.  Samen met de onverklaarbare gratie die hem ten deel viel, moet dat zoveelste schop in het gezicht zijn van hen die de cocaïnemaffia dag en nacht proberen te bestrijden, om nog maar te zwijgen over de mensen wier levens compleet werden ontwricht door de narcoterreur. En dan heb ik het nog geeneens gehad over alle doden die inmiddels zijn gevallen. Je gaat je afvragen of Masmeijer eigenlijk wel doorhad in wat voor soort circuit hij zich bevond (die naïviteit zou overigens verklaren waarom hij de videoclip van zijn single opnam in Volendam, een plek die door RTL Nieuws ooit tot de cokehoofdstad van Europa werd gebombardeerd, maar dat terzijde). Het zal de nieuwbakken volkszanger allemaal ongetwijfeld een worst wezen. Wie weet gelooft Frank Masmeijer inmiddels zelf ook dat wat hij deed best wel meeviel. Dat hij nu gewoon een feniks is die na een oeps-momentje uit zijn as herrijst. Dat hij die as zelf veroorzaakte en bovendien bereid was om talloze anderen in de vlammen mee te nemen, is verder bijzaak. Voor hem dan.</p>]]></description>
      <guid>https://nrc.nl/nieuws/2023/06/06/bijzaak-a4166388</guid>
      <pubDate>Tue, 6 Jun 2023 05:29:03 +00:00</pubDate>
    </item>
    <item>
      <title><![CDATA[Sintels]]></title>
      <description><![CDATA[<p>Gistermiddag nam ik metro twee richting Nation, een lijn die deels bovengronds gaat en de reiziger zo op een mooi uitzicht op Parijs trakteert. Vanaf halte Barbès – Rochechouart werd de lucht echter verduisterd door een enorme rookkolom. Passagiers stootten elkaar aan, namen foto’s, er klonk verontrust gefluister, tot vanuit het niets een jonge man naar de rookwolk wees en riep:  „Jeanne d’Arc! Elle est de retour!”  De nationale heldin was terug. Men grinnikte en ontspande.  Achteraf bleek er brand te zijn uitgebroken in een groot warenhuis in Aubervilliers. Langer dan de rook bleef de grap van de jongen door mijn hoofd spoken, wat waarschijnlijk ook kwam omdat ik een tijdje terug  het pamflet Heksenmonument had gelezen. Daarin wordt gepleit voor eerherstel van de slachtoffers van de heksenvervolgingen. Toen ik een kennis hierover vertelde, mompelde ze dat dat allemaal heus heel erg was maar dat de vervolgden zich dan ook maar niet met occulte zaken bezig hadden moeten houden.  Ik was met stomheid geslagen. Los dat dit een victim blaming van jewelste was, strookte het ook niet met de werkelijkheid. Het pamflet stelt dat de slachtoffers vooral pechvogels waren. Mensen die uit de weg werden geruimd omdat ze uit de pas liepen of omdat men een zondebok nodig had. Mensen die misschien weleens een kruidenaftreksel hadden gebrouwen om iemand met buikkramp of migraine verlichting te bieden maar die echt niet in hun blootje opwekkingsliederen voor de duivel liepen te zingen. De heksenvervolgingen gingen überhaupt niet om hekserij an sich. Het was vooral terreur waardoor zowel de kerkelijke als de wereldlijke macht nog vaster in het zadel kwam te zitten, want geen burger die na een razzia nog zijn kop boven het maaiveld durfde uit te steken.  Hekserij is een van de dodelijkste complottheorieën ooit geweest en nog steeds is er geen rehabilitatie van degenen die er in ons land voor werden vervolgd, veroordeeld en vermoord. En dat terwijl je gerust mag stellen dat de culturele sporen van de heksenvervolgingen nog altijd voelbaar zijn. Niet alleen in vrouwenhaat, maar überhaupt in de vijandigheid die iedereen die het ook maar waagt om af te wijken van de norm ten deel kan vallen.  Ik dacht terug aan Jeanne d’Arc; zij heeft tenminste nog eerherstel gehad. Van haar weten we de naam nog. Van talloze anderen, zowel vrouwen als mannen, meisjes als jongens, zijn niet alleen de lichamen, maar ook de namen in rook opgegaan. Van hun waardigheid resteerden slechts sintels. Een postume erkenning van het onrecht dat hun werd aangedaan, is het minste dat we kunnen doen.</p>]]></description>
      <guid>https://nrc.nl/nieuws/2023/06/01/sintels-a4166040</guid>
      <pubDate>Thu, 1 Jun 2023 05:29:04 +00:00</pubDate>
    </item>
    <item>
      <title><![CDATA[Ochtendonrust]]></title>
      <description><![CDATA[<p>Onlangs logeerde mijn achternichtje (24) bij me, die een jaloersmakend talent voor uitslapen bezit. Toen ze om twaalf uur ’s middags nog niet uit haar coma was, besloot ik haar toch maar te wekken door een croissant onder haar neus te houden. Het werkte, maar ze had een verwilderde blik in haar ogen die niet alleen door kwaliteitsdeegwaren kon zijn veroorzaakt.  „Oh dát”, verzuchtte ze toen ik ernaar vroeg, „Ik heb dat zo vaak, dat je wakker wordt en je je meteen zó onrustig voelt. Ken je dat? Je opent je ogen en de gejaagdheid giert direct door je lijf, je voelt je compleet onveilig.”  Ik vertelde dat ik er ook vaak last van had. En dat een huisarts me ooit vertelde dat in de ochtend de cortisollevels nou eenmaal pieken. Als je van nature wat gevoeliger bent voor spanningen kun je dan gaan denken dat er van alles mis is en dat je het nú op een rennen moet zetten, maar het was volgens hem gewoon een truc van de natuur om je uit bed te krijgen. Wat steroïde hormonen erin, en gaan met die banaan.  „Ja, ik kwam die theorie onlangs tegen”, zei ze, „Het hielp me enorm, dat je een prikkel kunt hebben  zonder concrete aanleiding, als een soort verkeerd afgesteld brandalarm, en dat het verder niets over jou persoonlijk zegt, noch over je veiligheid.”  „Net zoals zweetvoeten, klotsoksels of stom haar dat niet doen.” „Inderdaad. Ik wou alleen dat ik die kennis eerder had gehad. Als puber kon ik bij het ontwaken nog een uur in bed liggen malen. Wat zou het me een gepieker hebben gescheeld als ik dit al op de middelbare school had geweten.”  „Misschien moet er een nieuw vak komen. Psycho-educatie, waarbij leerlingen leren dat je je gedachten en gevoelens niet de hele tijd serieus hoeft te nemen.”  „Als iedereen dat nou eens deed”, zei ik dromerig. Die avond, na haar welterusten te hebben gewenst, lag ik in bed naar het plafond te staren. Er kwam een kriebel opzetten, een vleug angst, een kleine verkramping in de schouders, en alle relativerende praat ten spijt dacht ik toch even: is dit het dan? Het startschot van ziekte, gekte of dood? Van zaken waarvan de afwezigheid nooit echt een geruststelling vormt?  Ik draaide me om en overwoog om de volgende dag een brief naar OC&amp;W te schrijven met het verzoek om van psycho-educatie een verplicht brugklasvak te maken. Jong geleerd is immers oud gedaan.  Dat voornemen hielp helaas maar een klein beetje tegen de gedachtenstorm. Het slaapkamerraam kraakte in zijn sponningen, leek even open te waaien, maar bleef alsnog gesloten.</p>]]></description>
      <guid>https://nrc.nl/nieuws/2023/05/30/ochtendonrust-a4165820</guid>
      <pubDate>Tue, 30 May 2023 05:29:04 +00:00</pubDate>
    </item>
    <item>
      <title><![CDATA['Inmiddels durft ze weer een beetje verbinding aan te gaan, maar dure zonnebrillen zijn nog echt een stap te ver']]></title>
      <description><![CDATA[<p>Ik liep door Parijs met vriendin P. en op een zeker moment brak haar zonnebril doormidden. „Nou ja”, zei P., „dan halen we een nieuwe, snel, de zonnestralen zijn vandaag zo fel dat je er cd’s mee kan afspelen.”  Wij naar de dichtstbijzijnde souvernirwinkel (úren zoeken), waar ze de ene na de andere bril paste. „Deze staat echt leuk”, mompelde ik, inmiddels wat verhongerd en gedehydrateerd, bij de vijfenveertigste.  Ze zag het prijskaartje, schrok en legde vlug een exemplaar van drie euro op de toonbank. Toen we ’s avonds de foto’s van die dag bekeken, schrok ze ervan hoe slecht hij haar stond.   „Ik lijk op John Lennon aan de prednison”, jammerde ze.  „Laten we deze bril morgen inruilen voor die leuke. Dan betaal je maar iets meer.”  „Ik moet niet een te dure zonnebril kopen”, zei ze. „Die raak ik altijd kwijt.” De volgende dag zat ik dus naast prednison-John op het terras.  „Ooit durf ik een duurdere bril te kopen hoor”, zei ze.  Ik legde mijn hand op haar arm. Ze is altijd bang geweest voor dingen van waarde. Van haar kindertijd hield ze vooral het besef over dat ouders ieder moment konden verdwijnen. Lange tijd wilde ze zich daarom aan niets hechten, hoe minder je immers om iets of iemand gaf, hoe minder je het moest gaan missen als het verdween. Inmiddels durft ze met mensen wel weer een beetje de verbinding aan te gaan, maar dure zonnebrillen zijn nog echt een stap te ver. Naast ons kwam een meisje van een jaar of negen zitten, samen met haar ouders. Als gezinnen op pad zijn, zijn ze meestal een beetje overprikkeld of zelfs chagrijnig, maar deze samenlevingshoeksteen was één berg vreugde. Ze dolden en grapten, legden een kaartje, vader en moeder gaven elkaar af en toe een kus en ten slotte aten ze met zijn drietjes een reuzensorbet op. De genegenheid spatte ervanaf, het leek haast alsof ze het erom deden. P. werd een beetje pips.  „We kunnen ook naar een ander terras”, begon ik. „Daar zullen de omstandigheden aangenamer zijn.”  „Leuke, volwassen ouders geven je zo’n voorsprong”, barstte P. uit. Ze zette haar zonnebril af. Het was een lelijk ding, maar lelijk was veilig.  „Kinderen uit zulke gezinnen weten niet hoe rijk ze zijn”, zei ze.  „Ze zijn later wel veel meer geld aan zonnebrillen kwijt dan jij”, probeerde ik nog, maar P. zweeg. Het privilege naast ons schaterde verder, nam selfies, verzengde.</p>]]></description>
      <guid>https://nrc.nl/nieuws/2023/05/24/voorsprong-a4165522</guid>
      <pubDate>Wed, 24 May 2023 05:29:04 +00:00</pubDate>
    </item>
    <item>
      <title><![CDATA[De kleine zeemeermin]]></title>
      <description><![CDATA[<p>Morgen gaat de liveactionfilm van Disney’s De kleine zeemeermin in première. Door heel Parijs hangen inmiddels posters met een Ariël die smachtend omhoogkijkt naar de mensenwereld waar ze zo graag deel van uit zou maken. Van die wens begreep ik, toen ik als dreumes de tekenfilmversie in 1989 zag, helemaal niets. De zeewereld leek me veel leuker, niet eens zozeer om esthetische redenen (hoewel hij goeddeels uit mijn lievelingskleur blauw bestond) als wel om akoestische. Onder het wateroppervlak was er een kalmere dimensie, waar geluiden zo werden gedempt dat het leek alsof je je in een enorme vloeibare oordop bevond. Opeens zat je niet meer in dat beklemmende domein waar je als kind de hele dag door volwassenen moest aanhoren, die onder het vaandel van leerplicht/catechisatie/opvoeding ongevraagde maar vooral ellenlange monologen tegen je afstaken over hoe je nou het beste een mens moest zijn. En net als de kleine zeemeermin had je op het land geen stem, althans, je kon natuurlijk wel proberen om iets tegen al dat geleuter in te brengen maar je werd meestal toch niet gehoord.  De verontrustendste les van De kleine zeemeermin is dat je pas tot de mensheid kan toetreden als je eerst bereid bent om je stem op te geven. Wat mij betreft een zeer slechte deal, en dus was de enige meerderjarige naar wie  ik indertijd wél graag  luisterde de zwemleraar, die geduldig uitlegde hoe je je kon voortbewegen onder water zonder daarna te moeten worden gereanimeerd. Ik had geen aanleg voor zwemmen,  maar dankzij de behoefte om zo snel mogelijk weg te komen van mijn volgroeide soortgenoten (en vooral van alle preken die zij de godganse dag op me af vuurden), boekte ik in korte tijd toch enorme vooruitgang en kon ik steeds langer onder blijven, Virginia Woolf was er niets bij.  ‘Ze houdt echt van zwemmen”, glimlachten mijn ouders terwijl ik diploma op diploma stapelde en voor iedere verjaardag een zwembadabonnement voor de grote vakantie vroeg. Ja, ik hield van zwemmen, maar meer nog hield ik van het beneden zijn, onder de waterspiegel, waar niemand je nog suf kon lullen, waar je gewoon met rust werd gelaten. Zo trok ik zomer na zomer mijn baantjes onder de reddingsboeien. Boven mij een woud aan wiebelende benen die als bleke poliepen uit een spiegel staken, onder mij het zonlicht dat in een visnet van licht op de tegels uiteenviel. Traag scheerde ik langs de bodem, door een wereld waar weliswaar niet zelfstandig te ademen viel, maar waar het voor mij alsnog stukken leefbaarder was dan erboven.</p>]]></description>
      <guid>https://nrc.nl/nieuws/2023/05/22/de-kleine-zeemeermin-a4165258</guid>
      <pubDate>Mon, 22 May 2023 05:29:04 +00:00</pubDate>
    </item>
    <item>
      <title><![CDATA[Voorteken]]></title>
      <description><![CDATA[<p>Onlangs ging ik hardlopen door Montmartre samen met goede vriend Q, en eenmaal heuvelopwaarts besefte ik dat ik de laatste jaren last heb van omgekeerde hypochondrie: dat ik telkens denk veel gezonder te zijn dan in werkelijkheid het geval is. Terwijl Q als een hinde op steroïden langs diverse toeristenroedels spurtte, sukkelde ik er blauwpaars aangelopen achteraan. Pas helemaal bovenaan bij de Sacré-Coeur haalde ik hem weer in, en dat alleen maar omdat hij zelf gestopt was met joggen. „Gaat het wel?” vroeg hij bezorgd en ik wapperde met mijn handen dat het wel ging, maar was tegelijkertijd zo oververhit dat ik het gehele doopvont in één teug had kunnen ledigen. De dagen erna stond ik krom van de spierpijn. Toegegeven, ik had al tijden niet meer hardgelopen, het laatste jaar had ik mijn cardio vooral op de roeimachine gedaan, maar ook daar was de klad in gekomen toen ik een maand geleden de oversteek maakte naar Parijs. Sinds mijn aankomst had ik vooral op de bank gelegen, weliswaar driftig lezend en schrijvend, maar dat doet blijkbaar niet zoveel voor de opbouw van longinhoud of spiermassa. Tegelijkertijd was ik ook boos dat ik opeens zo boette voor het maar even verwaarlozen van mijn conditie. David Bowie zei eens dat ouder worden een geweldig proces is omdat je daardoor de persoon wordt die je altijd had moeten zijn, maar ik wist niet zeker of hij zo’n wrak als dit had bedoeld. Vroeger kon ik na een half jaar niksen het rennen probleemloos weer oppakken, tegenwoordig was ik na een maand pauze opeens kreupel. ‘Je moet nu juist doorzetten”, zei Q. toen hij even poolshoogte kwam nemen en zag dat ik nog steeds aan het revalideren was. „Anders is dit een voorteken.” „Voorteken?” „Van hoe erg het gaat worden als je helemaal ophoudt met sporten. Morgenochtend gaan we weer”, zei hij vastbesloten. „Maar ik hoopte morgenochtend net van mijn spierpijn af te zijn”, jammerde ik. „Je moet spierpijn op de korte termijn riskeren om ellende op de lange termijn te voorkomen.” „Maar straks krijg ik tijdens het lopen een hartstilstand.” „De kans is groter dat je door niet meer te lopen juist een hartstilstand krijgt.” Toen gaf ik me maar gewonnen. De volgende ochtend trokken we erop uit. Grappig, dacht ik, terwijl het zweet zich na enkele minuten alweer over mijn slapen begon te vertakken, vroeger sportte ik vooral voor mijn gemoed, tegen de depressie en vóór de endorfines, om te wíllen leven. Nu sportte ik om te kúnnen leven. Misschien was dat wel ouderdom. Het was in ieder geval leven.</p>]]></description>
      <guid>https://nrc.nl/nieuws/2023/05/16/voorteken-a4164753</guid>
      <pubDate>Tue, 16 May 2023 05:29:04 +00:00</pubDate>
    </item>
    <item>
      <title><![CDATA[Verpest het nou niet]]></title>
      <description><![CDATA[<p>Afgelopen week wandelde ik door Parijs met goede vriend Q, die als geboren Parisien regelmatig fungeert als mijn etiquettedocent. Hij legt me dan bijvoorbeeld uit waarom je tijdens een gezellig gesprek hier in de kroeg of bistro niet opeens moet beginnen over hoe belangrijk het is dat je je werk leuk vindt. Inmiddels ben ik van de gebruiken aardig op de hoogte en hoef ik alleen mijn Frans nog bij te vijlen. Het lezen en verstaan gaat prima maar het is toch genant dat er hier nog steeds zesjarigen rondlopen die het beter spreken dan ik. „Ach, geen zorgen”, grinnikte Q toen ik mijn onzekerheid met hem deelde. „Gewoon over iets beginnen waar Parijzenaren graag hun mening over geven, dan doen zij de hele conversatie voor je!” „Moet ik het dan gaan hebben over die griezelige elektrische stepjes die hier als zeisen langs je heen suizen?” „Nee, dat is als discussiepunt alweer passé. In de lente is het zeer populair om af te geven op de extra bergen toeristen, en alle overlast die zij veroorzaken.” „Vergeleken met die in Amsterdam valt dat wel mee toch? De vakantiegangers kukelen hier tenminste niet de hele tijd in de gracht.” „Eens, maar de meeste Fransen vinden toch dat al die dagjesmensen in de weg lopen. Maar goed, soms denk ik ook weleens dat al die toeristenhaat gewoon verkapte mensenhaat is. Het is een wel heel een makkelijk doelwit om je op af te reageren wanneer je je dag niet hebt.”  Hij herschikte zijn dasspeld.  ‘Het is ook een gevaarlijke gewoonte”, vervolgde hij, „want voor je het weet krijg je bij voorbaat een hekel aan vreemden. Ga je hen vereenzelvigen met alles waar je überhaupt ontevreden over bent.” „En creëer je op die manier een voedingsbodem voor enge politieke stromingen?”            „Zo bedoel ik het eigenlijk nog geeneens. Als je al geïrriteerd raakt wanneer je een onbekende ziet, terwijl hij of zij helemaal niet irritant is, verknal je het vooral voor jezelf. Als je jezelf ervan overtuigt dat een vreemde het sowieso nooit goed kan doen, je hoe dan ook op de zenuwen zal gaan werken en dus intrinsiek vervelend is, kan je de straat niet meer op zonder meteen geërgerd te raken.”     We liepen een Fransman tegemoet die ons vrij chagrijnig aankeek.  We glimlachten en groetten de man voorkomend, die blij verrast terugknikte. Q gaf me een schouderklopje. „Alles is al moeilijk genoeg, we moeten de boel niet nog verder voor onszelf verpesten”, fluisterde hij.</p>]]></description>
      <guid>https://nrc.nl/nieuws/2023/05/11/verpest-het-nou-niet-a4164362</guid>
      <pubDate>Thu, 11 May 2023 05:29:05 +00:00</pubDate>
    </item>
    <item>
      <title><![CDATA[Plezier]]></title>
      <description><![CDATA[<p>Deze dinsdagavond is de eerste halve finale van het Eurovisie Songfestival en het is me dit jaar eindelijk gelukt om de hele familie ervan te overtuigen om samen te kijken, al zijn sommige leden nog steeds niet echt enthousiast. „Mia en Dion hoeven alleen maar zúíver te zingen om boven zichzelf uit te stijgen”, mopperde mijn broer toen we gisteravond naar Twente reden. „De lat ligt dit jaar wel erg laag.”  „Nou ja, met die anderhalve toon omhoog is het in ieder geval haalbaar geworden voor ze”, mompelde oudoom Karel (en oudste Eurovisiefanaat van ons geslacht) vanaf de achterbank. „Maar die wijziging kan ze wél de nek gaan kosten.”  „Hoe bedoel je?” vroeg ik terwijl ik geen eend aanreed.  „Het publiek zal merken dat deze versie afwijkt van het origineel. Die is qua zang en harmonieën veel epischer, veel gelaagder. De nieuwe versie klinkt afgeroomd, wat zal meespelen in de eindbeoordeling.”  „Niet iedereen is zo gek als jij om alle nummers vooraf te luisteren”, mompelde mijn broer.  „De fans zullen horen”, vervolgde Karel, „dat dit de light-versie is. Het gaat ze hoe dan ook punten kosten.”  „Je overdrijft.” „Vergelijk het met kunstschaatsen”, zei mijn broer. „Dat is ook een topsport die subjectief wordt beoordeeld, en waar je ook vooraf moet aangeven wat je gaat doen. Wie de single van Mia en Dion heeft geluisterd, verwacht cherryflips, vierdubbele rietbergers plus een paar axels en een salto op het eind, maar krijgt vanavond slechts pootje over en bochtje achteruit.” ‘Pootje over en bochtje achteruit zijn zeer prettig om naar te kijken”, sputterde ik, maar ik dacht natuurljk ook van ai, hij heeft een punt. Verwachting speelt ook mee in de beoordeling. Ik moest denken aan mijn favoriet van dinsdagavond, de Kroatische rockband Let 3 (een soort kruising tussen de band Normaal en het tv-programma RuPaul’s Drag Race). Hun nummer Mama SC! is in technisch opzicht een eitje, en trouwens ook tekstueel, aangezien ze bijna de hele tijd zingen dat hun moeder een tractor heeft gekocht en dat het armageddon aan zal breken. Het is drie minuten lang totale chaos en allerminst toonzuiver, maar de lol spat er wél vanaf, waardoor ze nu hoger bij de bookmakers staan dan Nederland. Misschien kunnen Mia en Dion dat vanavond nog toevoegen aan hun uitvoering, dacht ik terwijl ik mijn ouders’ oprit opreed: plezier. Al is het maar de vraag of dat na alle hoonwatervallen in eigen land nog mogelijk is. Je zou het ze gunnen om evenveel lol op het podium te gaan hebben als de mannen van Let 3, maar na alles wat er gezegd en gebeurd is, vrees ik toch het ergste.</p>]]></description>
      <guid>https://nrc.nl/nieuws/2023/05/09/plezier-a4164141</guid>
      <pubDate>Tue, 9 May 2023 05:29:05 +00:00</pubDate>
    </item>
    <item>
      <title><![CDATA[Symbolische functie]]></title>
      <description><![CDATA[<p>Zaterdag zal Charles formeel tot monarch worden gemaakt en ik heb met hem te doen. Nog geeneens omdat hij in een gouden kooi terechtkomt – daarin bevindt hij zich immers al vanaf zijn conceptie – en ook niet omdat hij een leegte moet vullen die niet te vullen valt. Het gaat om het feit dat hij het nooit goed kan doen.         Afgelopen september overleed, precies twee weken na koningin Elizabeth, de grote Hilary Mantel, naast geniaal romancier ook een scherp analiste van vorstenhuizen. In haar essaybundel Vorstelijke personages stelde ze dat een discussie over de monarchie anno 21ste eeuw neerkomt op het dwangmatig vormen van meningen. Je bent óf voor óf tegen, onverschilligheid lijkt onmogelijk vanwege de bedragen en de privileges die met het koningshuis gemoeid zijn. Als royal word je dus óf vereerd óf verguisd.     Charles weet dit uiteraard en zal er in de loop der jaren vast wel tegen gehard zijn. Hij weet ook dat hij zijn positie dankt aan een toevallige samenkomst van omstandigheden en dat zijn invloed, vergeleken met die van de absolute monarchen van weleer, futiel is.    Hoewel Mantel de meerwaarde van de troon niet inzag, had ze in zekere zin ook medelijden met de gezalfden en hun kunstmatige bestaan. Zo schreef ze:  „[Als vorst zie je] dat je leven een schertsvertoning is, dat het decor van bordkarton is… en als je niet meteen vertrekt ontwaar je dat de kruiperige toewijding van de gezichten van je onderdanen langzaam wegtrekt en zie je enkel nog de jou toegekeerde ruggen wanneer de mensen hun kraag opslaan, hun jas dichtknopen en het echte leven in lopen.”       Als toekomstig staatshoofd kan je de troon weigeren, maar dan regent het verwijten, dat je geen plichtsbesef hebt, dat je je ouders niet eert, dat je hebt geteerd op de belastingbetaler zonder er iets voor terug te willen doen. Als je de troon accepteert, is er weer gedonder van de andere kant: dat je een verouderd instituut in leven houdt, of een profiteur bent die niet de ballen heeft om te besluiten dat de tijd van koninkrijken echt achter ons ligt. Wat je ook doet, vanuit iedere hoek houden de criticasters je in de gaten, klaar om je te ontmaskeren, als vorst, of als mens.          Ik verwacht dat ik daar zaterdag meermaals aan zal denken wanneer Charles wordt gekroond. Wanneer hij bevend van vermoeidheid, ouderdom of toch nervositeit wordt rondgereden in een voertuig dat ouder is dan de Verenigde Staten. Plaatsneemt op een troon met bladgoud, en ten slotte wordt gehuld in een mantel gemaakt van dieren die, vanwege hun symbolische functie, het leven werd ontnomen.</p>]]></description>
      <guid>https://nrc.nl/nieuws/2023/05/03/symbolische-functie-a4163696</guid>
      <pubDate>Wed, 3 May 2023 05:29:05 +00:00</pubDate>
    </item>
    <item>
      <title><![CDATA[De vonk]]></title>
      <description><![CDATA[<p>Verlies is een vreemd iets. Terwijl de rook optrekt, kan je wereld veranderen in een mijnenveld van triggers. Een zekere geur, haardracht of lichtval hoeft je maar aan de gemiste te herinneren en bam, daar zijn de tranen weer. Ooit verloor ik iemand met wie ik heel veel naar Queen luisterde. Na zijn dood durfde ik op een zeker moment niet meer uit te gaan, omdat er vroeg of laat altijd wel een nummer van die band voorbijkwam en ik weer de hele avond somber was. Langzamerhand begon ik ook eten en drinken te vermijden dat me aan hem deed denken, en op het laatst zelfs de plekken waar we samen graag kwamen. Alles om maar niet getriggerd te worden maar ja, dat is ook geen leven. En zo verwerk je de boel al helemaal niet.           Toen ik dit aan een vriendin vertelde, begon ze over glimmers, het tegenovergestelde van triggers. Een glimmer veroorzaakt gevoelens van veiligheid, geluk en kalmte. Het kan een wandeling zijn, een avond met een geliefd persoon of een fijne hobby. Het jammere is dan weer wel dat je die glimmers actief moet opzoeken en je rust dus afhankelijk is van externe variabelen. Als ik in een volle tram opeens iemand ‘Bohemian Rhapsody’ hoorde neuriën, kon ik niet zo snel gaan wadlopen of een kabouter bij elkaar punniken om mijn rust te hervinden.   Onlangs ontdekte ik dat er nog iets beters dan een glimmer bestaat. In de essaybundel De zwaluwen neêr gestreken uit 1911 heeft Louis Couperus het op een zeker ogenblik over de vonk, een potentie tot levenslust die volgens hem in ieder mens zit. Hij beschrijft het als „een glimlach zacht in mij”. De vonk kan je vinden door iets te doen waar je van houdt, maar, beter nog, ze kan ook opeens spontaan komen opzetten, waardoor ze meer is dan een glimmer.      In een tijd waarin er voor ieder moeilijk moment meteen een remedie moet worden gezocht, is het idee van de vonk een grote troost. Dat er een potentie tot lichtheid in je zit die je niet van buitenaf hoeft te forceren, die er gewoon is. Een intrinsiek talent waardoor je weer kan gaan geloven dat de wereld niet alleen nachtmerries in je ontketent, maar soms ook plotselinge blijdschap, en daardoor vrijheid.            Gaandeweg leerde ik erop vertrouwen dat er iets in mij zit dat op onverwachte momenten een tegenkracht kan vormen voor het zware, een harnas voor het plotse. Langzamerhand kon ik de dagen beter aan. En Queen.      En, soms, wie weet, ooit, weer afwezigheid.</p>]]></description>
      <guid>https://nrc.nl/nieuws/2023/05/01/de-vonk-a4163462</guid>
      <pubDate>Mon, 1 May 2023 05:29:06 +00:00</pubDate>
    </item>
  </channel>
</rss>
