<?xml version="1.0" encoding="utf-16"?>
<rss version="2.0">
  <channel>
    <title>Ellen Deckwitz</title>
    <link>https://www.nrc.nl/rubriek/ellen-deckwitz/</link>
    <description>Ellen Deckwitz</description>
    <item>
      <title>Naar Rusland</title>
      <description><![CDATA[Toen ik in Groningen ging studeren, ontmoette ik een jongen die net als ik dol was op de Russische literatuur en met wie ik meteen een tweepersoonsleesclub startte om onze lievelingsromans te herlezen. Na  Misdaad en Straf  stelde ik voor om samen naar Sint-Petersburg te gaan, om daar bloemen te leggen op Dostojevski’s graf (wat natuurlijk een smoes was om een hotelkamer te kunnen delen met iemand op wie ik hopeloos verliefd was en van wie ik nog niet wist dat hij in de kast zat).  Voor mijn leesgenoot hoefde het niet zo. „Het enige Rusland dat ik wil bezoeken”, zei hij, „is het Rusland uit de grote romans, uit de negentiende eeuw, en dat bestaat niet meer.”  Toen ging ik in mijn eentje maar bloemen leggen.  Ook in de jaren daarna bezocht ik de voormalige Sovjet-Unie, gegrepen door het lawaai, de vaart en de gekte daar. Ik stuurde bij elke reis een kaartje naar mijn leesgenoot, die inmiddels bezig was met een grotemensenbaan en een prachtige, voormalige herenboerderij op het Groningse platteland had gekocht. Het was nog wel een beetje een kluswoning, er zaten wat bevingsscheurtjes hier en daar, maar ach, dit was in de beginjaren van de eenentwintigste eeuw, toen alles nog goedkwam en toen we allemaal dachten dat de overheid gewoon het allerbeste met haar burgers voor had.  Een kleine twintig jaar later zijn de scheurtjes veranderd in groeven. Na elke aardschok raakt mijn leesgenoot verder in de put. Hij ontplofte toen vorig jaar bekend werd dat er in Groningen toch weer naar gas zou worden geboord, en toen dinsdag ook nog bekend werd dat Nord Stream 2 vanwege de Oekraïnecrisis is opgeschort, hing hij radeloos aan de lijn.  „Met al die leveringsverplichtingen aan Duitsland gaat Slochteren nooit dicht”, jammerde hij. „En mijn woning staat al op instorten.”  „Het is ook allemaal zo onzinnig”, probeerde ik, „dat Poetin dit allemaal doet om terug te kunnen naar het Rusland van voor de Oktoberrevolutie.”  „Die man wil naar een Rusland dat nooit heeft bestaan”, riep mijn leesgenoot uit, „en miljoenen mensen, zowel in Nederland, Oekraïne als Rusland, zijn de dupe van die koortsdroom!”  Gisteravond appte hij me een foto van zijn slaapkamermuur, waar een barst doorheen loopt.  „Er is nog plek voor meer”, zei hij moedeloos.   Hij was even stil en mompelde toen:  „Hoe ik het ook probeerde te vermijden, nu is Rusland letterlijk niet meer ver van mijn bed.” Hij snoof.  „Ben ik er toch geweest.”  ]]></description>
      <guid>https://www.nrc.nl/nieuws/2022/02/24/naar-rusland-a4093207</guid>
      <pubDate>Thu, 24 Feb 2022 00:00:00 +00:00</pubDate>
    </item>
    <item>
      <title>Van de kant</title>
      <description><![CDATA[‘Het was echt lachen”, zei mijn achternichtje (22) zondagmiddag. „Eigenlijk had je gewoon met de hele stad een date, maar niemand die het van elkaar wist, net als vroeger!”  Ze zal niet de enige zijn geweest die zaterdag, toen het eindelijk weer mocht, het nachtleven in dook. Ik was juist voor het eerst in tijden een weekend alleen. Mijn geliefde zat een stadsdeel verderop in quarantaine en ik maakte van de gelegenheid gebruik om mijn tienerdagboeken over te zetten naar de computer. Ik ging verder met 1996, waarin ik veertien was en mijn zus voor het eerst verkering had, of nou ja, er was een meisje dat ieder weekend bij ons logeerde, dat aan mijn ouders voorgesteld was als Beste Vriendin en met wie mijn zus ’s nachts het behang van de wanden vree. Elke zaterdagavond lag ik te luisteren naar het gekreun en gekets uit de slaapkamer naast de mijne. Eenzaamheid kent diverse schakeringen maar deze was wel heel irritant, vooral omdat ik zelf tjokvol hormonen zat en niemand me zag staan, maar goed, ik had het nog lang niet zo zwaar als mijn vrijgezelle achternichtje, dat de lockdowns doorbracht in een gehorig studentenhuis met twee stelletjes. Zondag vertelde ze me dat ze iemand had opgepikt.  „Het was trouwens best een kneus”, giechelde ze. „Hij riep dat ik zijn type niet was maar wilde toch dat ik met hem mee naar huis ging.”  „Naar zíjn huis? Vond je dat niet eng? Je kende hem toch niet?”   „Viel wel mee, en het is altijd een gokje toch”, zei ze luchtig. „Je kan niet altijd op safe spelen, dat hebben we de afgelopen jaren al geprobeerd en daar werd iedereen toch behoorlijk depri van.” Dat was zo. Ik dacht terug aan toen ik zelf eindelijk actief werd op liefdesgebied. Natuurlijk ging je weleens met een onbekende mee, ook al wist je dat er een kans bestond op een matige ervaring, een engerd (m/v) of iets anders onverwachts, maar je moest toch wat, er zat een opwinding in je die, als je haar te lang onderdrukte, funest was voor je humeur.  En zo verloor je sokken in vreemde bedden, werd je een sloep op drift. Het schuim stoof op. Golven, doorzichtig maar agressief, stegen boven je hoofd maar het maakte niets uit, zolang er maar iets gebeurde. Zolang je maar onderweg was, iets meemaakte, weg van het veilige en dus saaie, ook al sloot de lucht zich boven je als een putdeksel, ook al maakte je water, je vond het allemaal prima, want eindelijk stond er iets op het spel. Eindelijk was je verlost van de kant.]]></description>
      <guid>https://www.nrc.nl/nieuws/2022/02/22/van-de-kant-a4092456</guid>
      <pubDate>Tue, 22 Feb 2022 00:00:00 +00:00</pubDate>
    </item>
    <item>
      <title>Wegkomen</title>
      <description><![CDATA[Vandaag wordt het NIOD-rapport over de dekolonisatie-oorlog in Indonesië gepubliceerd. In mijn familie is er al weken onrust over: een deel zat (of had voorouders) bij het KNIL en is bang dat het zwaartepunt op het geweld van de Nederlandse kant komt te liggen. Een ander deel vindt dat zij niet moeten zeuren, en benadrukt de keiharde onderdrukking van de bevolking. Wat er vandaag ook naar buiten komt, de gemoederen zullen oplopen, maar er speelt ook nog iets heel anders, iets sinisters, dat straks door alle ophef dreigt te verdwijnen naar de achtergrond, waar het juist niet thuishoort.  Onderzoeksjournalist Griselda Molemans publiceerde begin augustus een schokkend artikel op   Follow the Money , waarin ze verslag deed van haar onderzoek naar de Indische geldstromen. Ze ontdekte dat de Nederlandse overheid vlak voor de Japanse invasie van Indië  twee derde van de Indische goudvoorraad in het geheim liet wegsluizen van Batavia naar New York. Goud en geld dat van de Indische bevolking was, maar waarvan de Nederlandse staat na de oorlog zei dat de Japanners het hadden gestolen. In een gesprek met radioprogramma  Nieuwsweekend  vertelde Molemans dat ze, wanneer ze hierover navraag deed bij het ministerie van Financiën en het ministerie van Buitenlandse Zaken, te maken kreeg met tegenwerking, traineren en ontkenning. De enige parlementariër die luisterde, was Pieter Omtzigt.  Molemans heeft uitgerekend dat de staat nu tenminste 36,5 miljard euro verschuldigd is aan Indische Nederlanders – bijna 1,8 miljoen – op basis van openstaande, overerfbare dossiers. Het is de vraag of dit geld via politieke weg ooit nog bij de rechthebbenden belandt. Een gang naar de rechter ligt meer voor de hand, vooral omdat het hier om diefstal gaat.  Op 15 augustus 2020 hield Mark Rutte een toespraak bij de Indiëherdenking. Na wat gemompel over hutkoffers en nasi goreng zei hij dat herdenken ook erkennen is. Dat ervaringen en trauma’s ertoe doen, en dat herdenken gaat om het doorgeven van verhalen, „van generatie op generatie”.  Inderdaad. Maar het oorlogsverleden van de Indische Nederlanders bestaat niet alleen uit vertellingen, maar ook uit geld. Dat liet Rutte gemakshalve achterwege. Laten we dat niet vergeten als vandaag verschillende groepen elkaar in de haren vliegen en de kwestie van het verdwenen Indische goud weer eens uit het zicht verdwijnt. Laten we blijven beseffen dat het bij verdeeldheid makkelijk heersen is, net als in die goede oude VOC-tijd. Vandaag sta ik niet alleen stil bij alle slachtoffers en gruwelijkheden, maar ook bij wie keer op keer weer met van alles weet weg te komen: de Nederlandse staat.]]></description>
      <guid>https://www.nrc.nl/nieuws/2022/02/17/wegkomen-a4090499</guid>
      <pubDate>Thu, 17 Feb 2022 00:00:00 +00:00</pubDate>
    </item>
    <item>
      <title>Levensverwachting</title>
      <description><![CDATA[Zondag zat ik met mijn zus in de tram, en naast ons stond een mevrouw die voor zich uit schreeuwde. Of nou ja, ze had oortjes in en tetterde tegen iemand die genoeg van haar hield om niet op te hangen.  „Drie euro zevenenzeventig!”, sputterde ze, waarbij ze woedend met een Louis Vuitton tas zwaaide waarin zich vermoedelijk iets van drie euro zevenenzeventig bevond.  „En ik word ook helemaal gek van die kou”, vervolgde ze, „en waarom is het zo druk in de tram, heeft niemand van de fiets gehoord ofzo?!”  „Kan je haar niet even hulp verlenen”, vroeg ik aan mijn zus de psycholoog. „Gewoon uitzitten”, zei mijn zus. „Bovendien maken klagers zichzelf onschadelijk. Uit onderzoek blijkt dat zeurders veel minder lang leven. Wie aan de lopende band zanikt maakt bergen cortisol aan waardoor de bloeddruk toeneemt en het immuunsysteem instort. Hoe meer iemand mekkert, hoe eerder hij eraan overlijdt en hoe sneller je er dus vanaf bent.” Terwijl onze tramgenote doorjengelde over een verbouwing bij de buren trok er een klein meisje aan haar jas. „Mam”, zei ze, „mam, ik heb honger.”  Zonder haar monoloog te onderbreken douwde de moeder het kind een reep in de handen. „Maar die is met hazelnoten, die lust ik niet”, begon het meisje. „En het stinkt hier, en ik wil niet naar opa.”  Aldus ontstond er een intergenerationele klaagcanon. „Je komt nooit van zeurders af”, siste ik tegen mijn zus. „Ze geven het gewoon door aan hun kinderen.”   En aan hun omgeving, want nu was ikzelf ook al aan het klagen geslagen. In mijn jaszak vond ik een vergeten oudejaarslot. Ik maakte er propjes van en stopte ze in mijn oren. Ik probeerde mezelf voor te houden dat de klagers op een bepaalde manier ook benijdenswaardig zijn. Ze zijn teleurgesteld in de werkelijkheid zoals die is, omdat ze kampioenen zijn in dromen. Zij zien een dimensie voor zich die anderen zich pas kunnen voorstellen als ze een uur op een psychoactieve cactus hebben gezogen. Ze hebben een fantasie waarbij die van Tolkien verbleekt. Ze kunnen zich het ideale bestaan zo goed inbeelden dat ze er compleet aan ten onder gaan.   Na het uitstappen hoorde ik de moeder en dochter nog urenlang doorjammeren, een beetje zoals wanneer je te lang in een TL-buis hebt gestaard en je daarna alleen nog maar zwarte vlakken ziet.   Alles is geweldig, alles is geweldig, murmelde ik voor me uit, want dat was goed voor mijn levensverwachting.]]></description>
      <guid>https://www.nrc.nl/nieuws/2022/02/15/levensverwachting-a4089399</guid>
      <pubDate>Tue, 15 Feb 2022 00:00:00 +00:00</pubDate>
    </item>
    <item>
      <title>Geen hobby’s</title>
      <description><![CDATA[Dit weekend dronk ik koffie bij mijn nieuwe buurvrouw. Het was er zo geordend en schoon dat je er meteen foto’s voor Funda kon nemen en als kers op de taart prijkte in de woonkamer een grote boekenkast. „Jullie houden van lezen!”, juichte ik. „Oh, die zijn van mijn vriend”, zei ze, „die doet aan hobby’s.”  „En jij niet?”, lachte ik.  Ze dacht even na.  „Sport? Muziek? Films? Games?”, probeerde ik.  „Nee”, zei ze na een tijdje, „of nou ja, ik houd ervan om door mijn huis te lopen. Dingen dan een beetje te verplaatsen. Maar een echte hobby, nee.”  Daar bleef ik de rest van de dag aan denken en ’s avonds vertelde ik het voorval aan mijn zus de psycholoog.  „Oh, dat is eerlijk zeg”, begon ze, „velen zouden het niet toegeven dat ze geen hobby’s hebben,  het klinkt dan toch alsof je geen leven hebt. Dapper van haar.”  „Dapper?”   „Ik heb in mijn praktijk zoveel cliënten die ervan balen dat ze niet weten wat ze leuk vinden. Ze proberen een alfabet aan muziekinstrumenten en sporten uit, nemen een filmabonnement, gaan op dansles of naaien van lieverlee lavendelbuiltjes voor kansarme gezinnen, maar niets maakt hen echt enthousiast. Nergens wordt de vlam der passie door aangewakkerd. Wanneer ze dit dan opbiechten aan hun omgeving, krijgen ze doorgaans te horen dat ze gewoon iets leuks moeten gaan doen. Terwijl de meesten dus geen idee hebben waar ze nou eigenlijk echt plezier aan ontlenen.” ‘Daar heb ik soms ook last van”, peinste ik, „misschien zijn we er evolutionair ook helemaal niet voor gemaakt om iets leuk te vinden, naast seks, eten en slapen. Soms denk ik weleens dat we alleen maar aan hobby’s doen zodat we even kunnen vergeten dat het leven slechts een samenklontering is van uren waarvan je eigenlijk geen idee hebt wat je ermee moet.”  „De meesten zijn zo opgelucht als ik hen vertel dat ze helemaal geen hobby hoeven te hebben. En dat ze niet de enigen zijn die niet weten wat ze met hun vrije tijd, en dus met zichzelf, aan moeten. Je ziet ze daarna ontspannen, het haalt zoveel druk van de ketel. Gewoon een beetje bestaan is al ingewikkeld genoeg. Het kost behoorlijk wat levenservaring om door je huis te kunnen scharrelen en verder niets van jezelf te hoeven. Het is een ware kunst.”   „Dus mijn buurvrouw is een kunstenaar”, grinnikte ik, „omdat ze niets doet?”  „Je buurvrouw is een kunstenaar”, besloot mijn zus, „omdat ze niets móét.”]]></description>
      <guid>https://www.nrc.nl/nieuws/2022/02/09/geen-hobbys-2-a4087198</guid>
      <pubDate>Wed, 9 Feb 2022 00:00:00 +00:00</pubDate>
    </item>
    <item>
      <title>Voor hypervermogenden werkt de Belastingdienst inderdaad 'heul goed'</title>
      <description><![CDATA[Vrijdagavond luisterde ik met mijn zus naar  Met het Oog op Morgen , waarin onze premier werd geïnterviewd door Xander van der Wulp. Algauw kwam het op de problemen rond de digitale infrastructuur van de fiscus, waardoor het bijvoorbeeld twee jaar duurt om de btw op wortels te verlagen.  „Nou ja”, zei Rutte toen hij daarnaar werd gevraagd, „het is natuurlijk zo dat de Belastingdienst overwegend heul (sic) goed functioneert.”   Wij lachen. „Ach”, zei mijn zus. „Voor sommigen functioneert de Belastingdienst inderdaad heel goed, met name voor de hypervermogenden, maar na alle problemen met toeslagen, etnisch profileren en zwarte lijsten mag je toch wel concluderen dat de Belastingdienst voor velen allesbehalve overwegend heel goed functioneert.”  Toen ik naar huis wandelde moest ik denken aan het RTL-verkiezingsdebat vorig jaar, waarin Rutte toeslagenouder Kristie Rongen voor zijn neus kreeg.   „Waarom denkt u dat u wel kan blijven zitten”, vroeg ze hem, „als eindverantwoordelijke van de Toeslagenaffaire.” Hij antwoordde dat er onder zijn premierschap „ook heel veel dingen wel goed zijn gegaan”. Hij specificeerde niet wat die dingen dan precies waren, dat sprak waarschijnlijk vanzelf, in zijn hoofd. Zijn repliek suggereerde bovendien dat die niet nader gespecificeerde zaken opwogen tegen de duizenden gezinnen die onder hem de vernieling in waren gewerkt. Het was het eigen falen goedpraten met behulp van getallen. Er zijn tienduizenden toeslagenslachtoffers, maar ja, wat zijn tienduizenden nou op een bevolking van achttien miljoen? En wat is een kwart miljoen mensen wier gegevens zonder hun medeweten in de Fraude Signalering Voorziening werden opgenomen, wanneer het talloze anderen níét overkwam?  Zo kun je alles wegcijferen. Voor je het weet denk je nog in percentages in plaats van levens. Zeg je dat er heel veel wel goed ging. Ga je haast nog geloven dat het bij een democratie niet draait om het beschermen van de minderheid tegen de meerderheid. Ik herinnerde me een vers van de Noorse dichter Rolf Jacobsen (1907-1994), ‘Omlaag groeien’, prachtig vertaald door Amy van Marken. Het begint als volgt: ‘Hoe groter de steden worden/ hoe kleiner worden de mensen./ Hoe hoger de huizen zich aftekenen tegen de wolken/ hoe lager worden zij die er moeten wonen. In New York ben je maar 10 centimeter.’   Vervang stad met bevolking en huis met instantie en poef, het wordt opeens wel erg actueel: ‘En de steden groeien en groeien/ en je leven wordt minder en minder waard./ Weldra zijn we zo hoog als een grassprietje/ Vroeg op een zondagmorgen/ worden we weggeknipt door een maaimachine./ Of dacht je van niet?’]]></description>
      <guid>https://www.nrc.nl/nieuws/2022/02/08/overwegend-heul-goed-a4084672</guid>
      <pubDate>Tue, 8 Feb 2022 00:00:00 +00:00</pubDate>
    </item>
    <item>
      <title>Is dit het?</title>
      <description><![CDATA[Terwijl de wereld gedestabiliseerd raakt door pandemieën, oorlogen en grieperige vogels belandde er ook nog eens een jongen in de puberteit. Mijn jongste neef, bijna veertien, is bezig met een groeispurt die zijn weerga niet kent. Zijn benen en armen schuiven uit als statieven, de hals schiet de hoogte in waardoor zijn hoofd opeens aan een periscoop doet denken. Teentoppen duwen tegen de stof van gloednieuwe schoenen, de vingers zijn in paraplubaleinen overgegaan. In amper acht maanden is hij van een mollig, blozend jongetje veranderd in een langgerekte man, mager als een windhond, onwennig op de poten als een jong hert.  Gistermiddag gingen we voor het eerst in tijden weer eens boulderen. Waar hij voorheen als een soort Spiderman over de wanden schoot, was het nu een heel gepuzzel.  „Alle afstanden lijken te zijn veranderd, het is alsof ik opnieuw moet leren klimmen”, zei hij, terwijl hij piekerend naar de handgrepen staarde. Toen we na afloop nog even friet ik bedoel een salade haalden vroeg een meisje van zijn leeftijd of ze even langs hem heen mocht.  „Dankuwel”, zei ze beleefd toen hij opzij stapte. Mijn neef keek me onthutst aan.  „U?” haperde hij.  De rest van de terugreis was hij stil, en ik zei maar even niets. Ik wist nog wat voor shock het was toen ik ontdekte dat de wereld me niet meer als een kind zag. Na een jeugd lang te hebben gedroomd van de voordelen van volwassenheid (stemrecht, bh’s, olijven lusten) merkte ik opeens, toen het eindelijk zover was, dat ik er helemaal niet klaar voor was. En dat mijn kindertijd, op de belabberde zelfbeschikking, het gedoe om zindelijk te worden en de beperkte invloed op het avondeten na, toch best een leuke periode was geweest.   In de bus denderde ondertussen een roedel kleuters door het gangpad. De neef klapte zijn ledematen in zodat ik naast hem kon zitten. Bij het uitstappen liet hij een bejaarde dame voor.   „Meneer”, zei ze met een knikje. Gekwetst keek hij me aan.   „Ik ben toch nog helemaal geen meneer”, riep hij wanhopig. Ik stotterde dat je gewoon zo oud bent als je je voelt, haalde nog maar even Guus Kuijer aan die ooit zei dat je pas volwassen bent als je het kind in jezelf erkent en zo, maar mijn neef leek het allemaal al niet meer te horen, staarde naar de kolenschoppen waarin zijn kinderknuistjes waren opgegaan.  „Dit?”, zei hij zacht, „was dit het dan?”]]></description>
      <guid>https://www.nrc.nl/nieuws/2022/02/03/is-dit-het-a4084128</guid>
      <pubDate>Thu, 3 Feb 2022 00:00:00 +00:00</pubDate>
    </item>
    <item>
      <title>Foutloos</title>
      <description><![CDATA[‘Tadaaaaa!”, zegt mijn vader (85) en legt een stapeltje aan elkaar geniete A4’tjes voor me neer. Op de voorpagina staat in sierletters: ‘Wilsverklaring’.  „Wat is dit”, vraag ik. „Hierin stel ik jou aan om over mijn euthanasie te besluiten wanneer ik daar zelf niet meer toe in staat ben! Even lezen en tekenen graag, kunnen we daarna lekker aan de tompouces.”  Terwijl het roze gebak voor mijn neus wordt gekwakt, blader ik door het epistel.  „Het is wel een lap tekst zeg, het lijkt wel een levensverhaal”, mompel ik.  „Ja, ik wilde me even netjes voorstellen, dan weet mijn toekomstige arts straks wie hij voor zich heeft”, zegt mijn vader.  Ondertussen lees ik verder. Ik kom uit een gezin, staat er, met vier broers, twee zussen en ouders. Hij komt uit een gezin met ouders. Ik pak er een pen bij, streep de toevoeging weg. Een alinea verderop herschrijf ik wat zinnen en na tien minuten geef ik het stapeltje terug aan mijn vader. Met groene Bic-inkt heb ik een net aan doorhalingen, stijlsuggesties en herformuleringen over zijn laatste wensen heen gelegd.  „Wat is dit nou weer”, bromt hij. „Het is geen opstel.”  „Hoe beter de tekst, hoe minder twijfel of je wel volledig bij geest was toen je hem opstelde.”  „Goed punt”, zegt hij, en dus gaan we er samen nog een keer doorheen, stoppen er nog een leuke metafoor in, een paar extra anekdotes, voegen zijn BSN-nummer toe en checken ook nog even de spelling van palliatief. ‘Nu geloven ze wel dat je bij het opstellen  toerekeningsvatbaar was”, zeg ik na afloop. Terwijl hij hem nog eens naleest besef ik opeens waar we mee bezig zijn. Nou ja, denk ik, terwijl ik in het gebaksglazuur prik, het is niet meer dan redelijk dat je degene die jou het leven schonk, helpt met de dood wanneer hij daarom vraagt. Voor wat hoort wat, het is deel van die eeuwige ruilhandel tussen ouder en kind enzo. Hij leerde me banden plakken, ik help hem sterven, we zijn nou eenmaal een pragmatische familie, bij ons draait het sowieso meer om het hoe dan om het waarom.  Terug in de woonkamer heeft hij toch nog wat foutjes gevonden. Ik lees mee, pak er het Groene Boekje bij en zo schaven we verder. Kibbelen wat over een vervoeging, schrappen wat koppeltekens, scherpen het einde aan. Woorden, denk ik ondertussen, het zijn maar woorden.]]></description>
      <guid>https://www.nrc.nl/nieuws/2022/02/01/foutloos-a4083825</guid>
      <pubDate>Tue, 1 Feb 2022 00:00:00 +00:00</pubDate>
    </item>
    <item>
      <title>Haast</title>
      <description><![CDATA[Vandaag begint de Poëzieweek en in aanloop daarnaartoe zat ik de afgelopen weken via Zoom diverse schoolklassen weer eens een geweten te schoppen voor de verskunst. Waar ik voorheen mijn lessen altijd instartte met de voorzichtige mededeling dat gedichten niet vaag zijn om het vaag zijn, waaide er nu opeens een andere wind.   „Yes, poëzie!”, riep een club jongens toen ik wilde beginnen. Ik dacht aanvankelijk dat ze me dissten maar ze bleken het te menen. Ze spraken enthousiast over Instagrampoëzie, roemden het inauguratiegedicht van Amanda Gorman en de poëtische raps van Kendrick Lamar. Ik kon mijn oren niet geloven. En toen ik vertelde dat gedichten meer zijn dan gebakken lucht, meer zijn dan het inzetten van bombastische termen om een leegte te maskeren, giechelde een meisje.  „Dat doen ze alleen in de Tweede Kamer”, zei ze. Tijden veranderen. Niet alleen zie ik onder steeds meer leerlingen opeens welwillendheid voor poëzie, het afgelopen jaar lijkt er belangstelling voor politiek te zijn bijgekomen. Waar het voor de pandemie een wonder was als tieners de coalitiepartijen konden opnoemen, kunnen ze nu de laatste persconferentie woordelijk navertellen. En valt de nietszeggendheid die eens de poëzie werd verweten, nu de politiek ten deel. Geen wonder na twee jaar van gebroken beloften. Naast de euro is ook de politieke taal aan inflatie onderhevig geraakt. Er is sprake van een waardevermindering van excuses en toezeggingen, en daarmee ook van de toekomst. Toen ik dinsdagavond de persconferentie keek, hoorde ik de premier zeggen dat het heel belangrijk is dat we ‘ons’ aan de regels houden. Dat het kabinet met de versoepelingen ‘bewust de grenzen van het mogelijke’ opzoekt. Een pijnlijke uitspraak op de dag waarop het zoveelste bewijs naar buiten kwam dat de Belastingdienst frauderisico inschatte op basis van uiterlijk en nationaliteit. De dag waarop bovendien uit interne stukken bleek dat Rutte ermee had ingestemd dat Cora van Nieuwenhuizen gewoon minister mocht blijven tot er een nieuw kabinet was, terwijl hij wist dat ze een nieuwe baan had in de lobbysector.   De grenzen van het mogelijke zijn bedacht door een club die vindt dat zij er zijn om regels op te stellen, niet om ze zelf na te leven. Dat besef dringt nu ook door tot de jongste regionen van de samenleving. Met als onverwachte bijvangst dat poëzie voor hen eindelijk niet meer het nietszeggendste taalmedium is, waardoor je de bizarre situatie krijgt dat de ongeloofwaardigheid van de politiek de geloofwaardigheid van de poëzie ten goede is gekomen.  Je zou haast zeggen: Rutte bedankt.   Haast.]]></description>
      <guid>https://www.nrc.nl/nieuws/2022/01/27/haast-a4083387</guid>
      <pubDate>Thu, 27 Jan 2022 00:00:00 +00:00</pubDate>
    </item>
    <item>
      <title>'Types als Ali B denken dat iedereen hen zal geloven'</title>
      <description><![CDATA[Dit weekend aten mijn zus en ik met onze oudoom Karel (109) beschuit met muisjes omdat hij voor het eerst overgrootvader was geworden. De feestvreugde was echter ver te zoeken. Karel foeterde aan de lopende band over de misstanden bij  The Voice . „Het is een bende”, mopperde hij, „en nu zijn er dus allemaal politici die roepen dat #MeToo op de werkvloer moet worden aangekaart, dat er een meldingsplicht moet komen enzo, terwijl ze nog steeds niet de wortel van het probleem willen aanpakken.”  „En dat is?” vroeg ik, verrast dat Karel zich eens over iets anders opwond dan zijn buren.  „Geld!” zei hij. „Dat is nou eenmaal verbonden met macht. We leven in een land waarin vrouwen niet alleen seksueel, maar ook financieel kwetsbaar zijn, en die twee houden verband met elkaar.”  „Maar wat heeft de politiek daar dan mee te maken”, vroeg mijn zus voorzichtig. „Nou ja”,  ging Karel verder, „er wordt vanuit de regering amper actie ondernomen om mannen en vrouwen eens gelijk te gaan betalen. Onze overheid kreeg in 2020 nog door het Europees Comité voor Sociale Rechten op haar kop omdat ze te weinig doet aan de loonkloof hier. En ze mag zich ook weleens extra gaan inzetten om meer vrouwen aan de top te krijgen in het bedrijfsleven.”  Hij schonk zichzelf nog een jenever in en vervolgde: „Betaling en positionering hebben gewoon invloed op hoe we over vrouwen denken, wat voor waarde we hun toekennen, met hoeveel respect we hen bejegenen. Als we daar niets aan doen, blijven er machtsstructuren in stand, waardoor types als die Ali B. denken dat als het erop aankomt, iedereen hem zal geloven en niet zijn slachtoffer, en hij dus gewoon zijn gang kan gaan. Als een vrouw letterlijk niet evenveel verdient als een man, zullen mensen, zowel mannen als vrouwen, geloven dat dat dan ook figuurlijk wel het geval zal zijn. En zo worden haar grenzen minder waard.”   Daar kauwden wij even in stilte op.   „Ik had nooit gedacht dit ooit allemaal uit jouw mond te zullen horen”, zei mijn zus uiteindelijk. „Vroeger riep je altijd dat vrouwenrechtenactivisten zich aanstelden.”  „Je lijkt wel een feminist!” zei ik.  „Nou ja", mompelde Karel, „ik heb me gewoon eens ingelezen.” Terwijl hij de keuken in sjokte voor nog meer beschuit met muisjes, nam mijn zus het geboortekaartje van de schouw. Ze gniffelde. En de geboorte van de achterkleindochter, zijn eerste vrouwelijke nazaat, zal verder ook helemaal niets met Karels nieuwverworven feminisme te maken hebben gehad.]]></description>
      <guid>https://www.nrc.nl/nieuws/2022/01/24/gelijk-a4082839</guid>
      <pubDate>Mon, 24 Jan 2022 00:00:00 +00:00</pubDate>
    </item>
  </channel>
</rss>
