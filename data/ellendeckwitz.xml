<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Dan is het einde zoek]]></title>
      <description><![CDATA[<p>Vlak na de kerstvakantie hebben sommige leerlingen nog een jetlag van al dat uitslapen, waardoor je als docent extra moet opletten. Ze dolen die eerste dagen van het jaar half comateus door het gebouw, voor je het weet heb je er een omvergelopen en hangt er weer een boze ouder aan de lijn. Op een zeker moment sjokte ik een gang in waar twee jongens uit de vierde aan het stoeien waren. Eentje had zijn capuchon zo ver over zijn hoofd getrokken, dat hij me onmogelijk kon zien aankomen, hij had nog net genoeg zicht om de graaiende handen van de ander weg te slaan. Ik wilde aan de koffie, het liefst voordat Amerika Groenland had ingenomen, dus in plaats van te vragen of ik erlangs mocht nam ik maar de buitenbocht richting de trap. De Capuchon sprong helaas zelf net achteruit waardoor we alsnog tegen elkaar op botsten en ik de trapleuning moest vastgrijpen om niet naar beneden te denderen. „Ik bedoelde het niet zo!”, zei hij snel. „Dat geloof ik best, maar het gebeurde wel”, haperde ik. „Maar u had toch kunnen zien dat ik u niet kon zien”, riep hij verontwaardigd. „Bro”, proestte zijn vriend, „doe normaal.” De jongen zag in dat hij er niet mee wegkwam, giechelde en bood zijn excuses aan. In de lerarenkamer vertelde ik wat me was overkomen. „Hij vond dat jíj had moeten zien dat híj je niet kon zien!”, zei de aardrijkskundedocent geïntrigeerd. „Nou wordt-ie helemaal mooi.” „Ergens snap ik het wel, bepaalde kinderen voelen zich onzichtbaar, is het niet letterlijk, dan wel figuurlijk”, mijmerde de docent filosofie. „Misschien is dat wel de ware volwassenheid, het besef dat je wél zichtbaar bent en daar verantwoordelijkheid voor moet nemen, of je op het minst toe leren verhouden.” Het was in ieder geval een leermoment. Het is voor sommige bovenbouwers echt een schok dat ze niet meer het voordeel van de twijfel krijgen wanneer ze iets stoms doen. „En toch”, zei zijn mentrix, „zal hij het niet zo slecht hebben bedoeld.” „Waarschijnlijk niet” zei ik. „Maar stel nou dat hij dat wel deed, uit een soort nieuwsgierigheid of erger nog, sensatiezucht? Wachten tot het misgaat en kijken wat er dan gebeurt?” „Zo wil ik niet denken over onze leerlingen”, zei ze zacht. „Dan kan ik dit werk echt niet meer doen.” Ze duwde een draadje terug in haar trui. „Dan is het einde zoek.”</p>]]></description>
      <guid>https://nrc.nl/nieuws/2025/01/13/dan-is-het-einde-zoek-a4879388</guid>
      <pubDate>Mon, 13 Jan 2025 05:31:13 +0000</pubDate>
    </item>
    <item>
      <title><![CDATA[Onzichtbaarheidschagrijn]]></title>
      <description><![CDATA[<p>Gisteren bezocht ik mijn oudoom Karel die dit jaar, ondanks alle smeekbedes van de familie, besloten heeft om Kerst in zijn eentje te vieren. „Ik word al de hele week bestookt met telefoontjes”, zei hij mopperend maar toch ook verzaligd. „Allemaal neven en nichten en kinderen die me op andere gedachten willen brengen. Maar ik ben er klaar mee.” „Ja”, riep ik, „het is ook zo’n commercieel gedoe!” „Commercie is een geschenk”, zei Karel verontwaardigd (af en toe vergeet ik dat hij fan is van Milton Friedman). „Leve de kerstindustrie, geld moet rollen, anders stort de beschaving in! Nee, ik haat Kerst omdat ik dat hele gevecht om aandacht minacht. Al dat gebakkelei wie er in de schijnwerper mag, bah.” „Maar je gaat wél graag naar verjaardagen en familiefeesten”, sputterde ik. „En daar knokt toch ook iedereen om het hoogste woord?” „Bij Kerst is het erger”, mompelde hij, en opende een Barolo uit 2010 (want anders stort de beschaving in). „Soms moet ik denken aan dat lelijke Engelse woord ‘hangry’, jeweetwel, dat je moordlustig wordt omdat je honger hebt.” „Dus met Kerst is iedereen vervelend omdat ze een lage bloedsuikerspiegel hebben?” „Nee, met Kerst is iedereen vervelend omdat ze – voor hun gevoel dan – al een heel jaar lang te weinig zijn gezien. Dat is vragen om problemen, vooral in een tandvleesmaand als december.” Hij nam een slok en liet de wijn even door zijn mond rollen. „Overigens”, vervolgde hij, „gebeurt dat niet alleen bij ons in de familie, en ook niet alleen maar tijdens Kerst. Het is een honger die wordt gecultiveerd door deze maffe tijd waarin iedereen een ster of uitblinker moet zijn, applaus moet krijgen, omdat je anders een mislukking bent.” „Nou, nou”, zei ik, „ik denk echt niet dat iedere kerstviering daardoor wordt gedomineerd. En trouwens, ieder mens heeft van nature toch de wens om een beetje te worden gezien?” „Ik denk dat we daarin zijn doorgeschoten, met al die gekke sociale media, persoonlijkheidscultussen van ondernemers, kunstenaars en politici, die hele cultuur rond beroemdheid en de dwangmatige neiging om online maar de hele tijd van je te laten horen. De aandachtshonger neemt daardoor toe en o wee als je niet op tijd verzadigd raakt. Dan gaat men zich op elkaar afreageren, zowel online als daarbuiten.” Hij ontkurkte nog een fles. „En zo verandert de ander van een medemens in de zoveelste concurrent voor die ene plek in de zon. Uit aandachtshangriness.” „Onzichtbaarheidschagrijn”, mompelde ik. „Onzichtbaarheidschagrijn!”, zei Karel. „Het nitroglycerine van de moderne samenleving.”</p>]]></description>
      <guid>https://nrc.nl/nieuws/2024/12/23/onzichtbaarheidschagrijn-a4877646</guid>
      <pubDate>Mon, 23 Dec 2024 05:31:14 +0000</pubDate>
    </item>
    <item>
      <title><![CDATA[Van iemand een deur maken is goed voor je gezondheid]]></title>
      <description><![CDATA[<p>Omdat je toch wat met je leven moet, ging ik onlangs maar weer eens op zelfverdediging. De docent bleek een aardige jongen die overdag werkte als slotenmaker en in de avonduren les gaf in diverse vechtsporten. „De wachtlijst voor de zelfverdedigingscursus groeit”, vertelde hij terwijl hij de matten op de grond legde. „En het zijn niet meer alleen jonge bange vrouwen die zich aanmelden. Er zitten tegenwoordig influencers bij, figuren uit de media, journalisten en zelfs iemand uit de gemeenteraad. Het zijn gekke tijden.” „Waarin het hebben van een mening je gezondheid in gevaar kan brengen.” „Als je hem te luidkeels verkondigt wel, ja”, mompelde hij. „Goed, laten we beginnen met hardlopen, de beste vorm van verdediging is nog altijd de vlucht.” Na me twee rondjes te hebben zien rondhobbelen, begon hij me toch maar wat basistechnieken uit te leggen. Er volgden grepen en bewegingen, manieren om een vuist af te weren, uitleg hoe je aan een schop kan ontkomen. „Kijk”, zei hij terwijl hij deed alsof hij me wilde hoeken. „Na het pareren moet je iemand met de elleboog een stoot in de nek geven. Gevolgd door een trap op de voet, een kick tegen de knie en een zwiep aan de arm waardoor de ander zijn evenwicht verliest en jij kan wegkomen. In vijf stappen ben je vrij!” Hij dacht even na en zei toen: „Weet je hoe een cilinderslot werkt? Zo’n ding dat in je voordeur zit?” Hij wachtte – terecht – niet op mijn antwoord en vervolgde: „Binnenin zitten pinnetjes van verschillende lengtes, die overeenkomen met de karteltjes op je sleutel. Als je die in het slot steekt worden de pinnetjes omhooggeduwd waardoor de sleutel kan draaien en de deur opent. Ik denk dat zelfverdediging ook zo werkt. De aanvaller is een soort slot.” „Van een deur waar ik nooit om heb gevraagd”, zei ik. „Inderdaad, maar die deur is helaas wel je enige uitweg. Je hebt geen keuze, je móét erdoorheen. Dus geef je die afwerende tik – eerste pin omhoog, die trap – tweede pin omhoog, die klap op het oor – derde pin, een duw tegen de borst en poef, laatste pin omhoog en de deur gaat open.” „Zelfverdediging is dus een soort inbreken.” „Eerder uitbreken”, grinnikte hij. „Waarna de wereld weer aan je voeten ligt en je kan doen wat het allerbeste voor je veiligheid is.” „Namelijk?” „Rennen. Keihard rennen, tot je geen mens meer ziet.”</p>]]></description>
      <guid>https://nrc.nl/nieuws/2024/12/16/van-iemand-een-deur-maken-is-goed-voor-je-gezondheid-a4876857</guid>
      <pubDate>Mon, 16 Dec 2024 05:31:14 +0000</pubDate>
    </item>
    <item>
      <title><![CDATA[De persoon die alles  goed zal maken]]></title>
      <description><![CDATA[<p>Afgelopen week vroeg mijn buurman van 76 of ik zondagochtend al wat te doen had. In mijn naïviteit antwoordde ik dat de agenda dan nog leeg was. „Mooi, dan kan je me naar de kerk brengen”, juichte hij, „want mijn rollator is stuk.” Aldus woonde ik voor het eerst in tijden een viering bij. Ik vond het stiekem best leuk. Het was verfrissend dat er bij de komst van Christus werd stilgestaan met behulp van kaarsjes in plaats van zo’n peperdure adventskalender tjokvol chocolaatjes of drank. Het koor zong prima en de priester stak een verder niet al te lang betoog af over het belang van licht in donkere tijden. Dat laatste deed hij overigens wel in zulke algemene bewoordingen dat ik hem er op een gegeven moment van verdacht de preek te hebben geschreven met behulp van ChatGPT maar goed, daar moet je zo’n man niet op afrekenen, december is ook voor clerici een drukke maand. „Wat een fijne dienst”, mijmerde mijn buurman na afloop. „Jezus voelde even heel dichtbij.” „Ik vind het knap dat je zo van iemand kan houden die je nog nooit hebt ontmoet”, zei ik. „Dat is het hele punt van geloven hè”, knipoogde hij. „Maar we kunnen ook heel veel houden van anderen die we nog nooit de hand hebben geschud.” „Zoals sporters of muzikanten?” „Eerder mensen van wie we hópen dat ze bestaan.” „Hè?” „Wel, ik had een vrij harde moeder. Ik zocht daarom warmte bij de moeders van vriendjes. Vrouwen die vriendelijker waren, zachter. Dat bood even troost, maar uiteindelijk raakte ik toch ook in hen teleurgesteld, want ik zocht een gedroomde moeder, geen menselijke.” Hij blies over zijn handen. „Ik was heel lang op zoek naar de persoon die alles goed zou maken. Ik zie dat nog steeds om me heen bij vrienden en kennissen. Ze wachten op de ultieme ouder, geliefde, vriend of politicus. Iemand die een eeuwigdurende arm om hen heen slaat, het altijd voor hen opneemt en hen zal troosten voor alle uren waarin ze zich ongelukkig voelden. Maar dat kan je gewoon niet verwachten van een sterveling. Dan leg je de lat veel te hoog.” „En bovendien reduceer je hem of haar dan tot een dienst.” „Precies. Gelukkig heb ik Jezus nog.” „Omdat hij je helpt om de tekortkomingen van je soortgenoten te vergeven?” „Nee, omdat híj degene is die alles goedmaakt! En ik dat dus niet meer van iemand anders verwacht. Waardoor ik de ander niet meer zie als een mogelijke redding, maar gewoon voor wat hij of zij is.” „En dat is?” „Een mens. Niet minder, maar ook zeker niet meer.”</p>]]></description>
      <guid>https://nrc.nl/nieuws/2024/12/09/de-persoon-die-alles-goed-zal-maken-a4876038</guid>
      <pubDate>Mon, 9 Dec 2024 05:31:14 +0000</pubDate>
    </item>
    <item>
      <title><![CDATA[Je kijkt zoals je leeft]]></title>
      <description><![CDATA[<p>Dit weekend vierde ik Sinterklaas met enkele oud-studiegenoten en na het traditionele raden naar wie zijn gedichten dit keer door ChatGPT had laten schrijven, was er nog genoeg tijd over om het voorbije jaar te evalueren. Wat hadden we geleerd, wat kon beter, wat moest weg en wat mocht blijven? Na het aanhoren van enkele adviezen (meer lezen, minder sporten, weg met Tesla) nam P. het woord. „Begin dit jaar volgde ik met mijn tienerzoon een serie die eigenlijk veel te eng was voor mij, maar ik wilde me niet laten kennen. Op een zeker moment had ik mijn handen voor mijn gezicht geslagen en tuurde ik alleen nog door de kiertjes van mijn vingers naar het beeldscherm. En opeens zegt dat joch: je kijkt naar die serie zoals naar je leven.” Iedereen applaudisseren. Ik stelde voor dat die zoon meer zakgeld kreeg, want hij had de spijker op zijn kop geslagen. P. is een van de angstigste mensen die ik ken, wat niet zo gek is aangezien hij een pa had die vanuit het niets enorm boos kon worden (ooit ging die vader met een hark het klimrek in de achtertuin te lijf om zijn woede te koelen, de buren hadden vragen). P. werd een uiterst behoedzaam kind, dat niet alleen het onvoorspelbare vreesde, maar ook de ongelooflijke chaos die er in zijn hoofd ontstond wanneer hij ergens van schrok. „Ik schuifelde door mijn bestaan”, zegt P. „Was de hele tijd bezig met wat voor vreselijks er kon gebeuren en hoe ik daar dan niet al te zeer door zou worden overvallen, waardoor ik op het laatst nog amper de deur uit ging. Na die opmerking van mijn zoon ben ik meteen op zoek gegaan naar een psycholoog.” Ik zei dat ik het knap vond dat hij hulp had gezocht. Inmiddels schijnen 1,9 miljoen Nederlanders in min of meerdere mate last te hebben van een angststoornis, en uit eigen ervaring weet ik dat het heel lang duurt voor je dat überhaupt onderkent. Vervolgens zijn er gevoelens van schaamte en hulpeloosheid en kunnen er nog heel wat jaren voorbijgaan voordat je daadwerkelijk actie onderneemt. ‘Ik was gewoon klaar met afwachten tot er iets verschrikkelijks plaatsvond”, zei P. „Dan gebeurde er maar wat ergs.” „Je wilde weer kunnen leven zonder handen voor je gezicht.” „Ik wilde vooral mijn handen weer voor mezelf hebben. En dat lukte alleen maar wanneer ik de wereld niet alleen in ging, maar haar ook weer onder ogen kwam.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/12/02/je-kijkt-zoals-je-leeft-a4875160</guid>
      <pubDate>Mon, 2 Dec 2024 05:31:15 +0000</pubDate>
    </item>
    <item>
      <title><![CDATA[Seksisme is een genotsmiddel]]></title>
      <description><![CDATA[<p>De afgelopen weken volgde ik het proces rondom Giséle Pelicot, de 72-jarige Française die negen jaar lang door haar echtgenoot werd gedrogeerd en gefilmd terwijl tientallen mannen zich aan haar vergrepen. Ik was met name benieuwd naar wat de verdachten te zeggen hadden, want hoe verantwoord je het in hemelsnaam aan jezelf dat je seks hebt met een bewusteloze vrouw? Het verweer was ontluisterend. Meerdere mannen zeiden dat ze haar niet écht hadden verkracht. Goed, de vrouw was weliswaar compleet onder zeil, maar haar echtgenoot zei dat het mocht, dus dan was het oké. Andere verdachten hielden vol dat ze helemaal niet doorhadden dat Pelicot verdoofd was, terwijl ze op de camerabeelden duidelijk buiten westen is. Al die smoezen maakten haar advocaat woedend. „Ze hebben zelf een keuze gemaakt misbruik te maken van een lichaam”, riep hij, „en allemaal konden ze zien dat die persoon niet in staat was om zich te uiten, om wel of niet in te stemmen met wat zij deden.” Zijn onderscheid tussen lichaam en persoon raakte me. De daders ging het alleen maar om het eerste, de persoon erachter interesseerde hen verder niet. Blijkbaar hoeft dat ook niet wanneer het een vrouwelijk lijf betreft en de man toestemming heeft gegeven om ermee te doen wat je maar wilt. Ik moest denken aan de essaybundel Ieder een lichaam, waarin Olivia Laing op een gegeven moment schrijft: ‘Geen enkele beschaving biedt evenredige veiligheid voor elk soort lichaam, net zomin als hun vrijheden in gelijke mate worden beknot.’ Die ongelijkheid, of beter gezegd de zoveelste bevestiging daarvan, maakte me zo kwaad dat ik even bij mijn oudtante M. langsging om stoom af te blazen. Ziedend ijsbeerde ik door haar woonkamer terwijl ze me ongerust met haar ogen volgde. „Wat vind jij er nou van”, vroeg ik na een tijdje. „Jij bent nota bene nog met de Dolle Mina’s de barricaden op geweest, word je hier niet witheet van? Houdt het dan nooit op?” „Tja”, zei ze, „hier zou ik vroeger heel boos over zijn geweest. Tot ik me iets heel belangrijks realiseerde over seksisme.” „Namelijk?” „Dat seksisme altijd lichamelijk is, en daardoor dus ook op een bepaalde manier onpersoonlijk. Zo kon ik de boel met iets meer afstand bekijken, en hield ik energie over om te blijven opkomen voor mijn rechten.” Daar moest ik even op kauwen. „Maar”, zei ze ten slotte, „het gaat bij die hele Pelicotzaak ook nog om iets anders, waar we het überhaupt te weinig over hebben.” „Namelijk?” „Dat macht een genotsmiddel is.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/26/seksisme-is-een-genotsmiddel-a4874382</guid>
      <pubDate>Tue, 26 Nov 2024 05:31:15 +0000</pubDate>
    </item>
    <item>
      <title><![CDATA[Van waarde]]></title>
      <description><![CDATA[<p>Afgelopen week wandelde ik door Singapore met W., een Australiër die er al meer dan twintig jaar woont. Terwijl we wat over het weer babbelden, belde mijn moeder opeens op, uitzinnig van vreugde over het bericht dat de btw-verhoging op boeken – waarschijnlijk dan – niet doorgaat. „Gefeliciteerd”, zei W. nadat ik hem het nieuws had verteld. „We moeten nog maar zien”, mompelde ik. „Met de huidige coalitie weet je het nooit. Hoe staan de letteren er in deze stad eigenlijk voor?” „Er zijn sterke literaire podia en goede schrijvers, maar de boekverkoop kachelt toch wat achteruit.” „Jammer.” „Gelukkig zijn er wel enkele mooie Silent Book Clubs.” Oh, ja, die silent disco’s voor boekenwurmen, waar het niet gaat om het bespreken van een roman maar om het samen lezen in stilte. Enkele dagen later nam W. me mee naar de zijne, die elke zaterdag plaatsvindt in een pastelkleurig café. Zijn stilteleeskring bestaat uit twaalf mensen: eentje werkt in de fintech, een ander is huisvrouw en een derde zit nog op de middelbare school. W. heette iedereen welkom en toen gingen de mobieltjes uit, de boeken open en daalde de stilte op ons neer als een sluier. Ruim anderhalf uur lang zou niemand nog iets zeggen. Af en toe spiekte ik opzij. De vrouw aan mijn rechterkant volgde met haar vinger de regels terwijl haar lippen geluidloze zinnen vormden, alsof ze een rozenkrans bad. De jongen aan mijn linkerzijde las een boek van Terry Pratchett en moest af en toe een giechel onderdrukken, en W. zelf was zo verdiept in A Visit from the Goon Squad dat zijn mond een beetje openhing. Na afloop dankte ik hem dat hij me had meegenomen. „Echt geweldig”, zei ik. „Je zou iedereen dit gunnen.” „De aanmeldingen zijn overal gestagneerd”, vertelde W. „Bij elkaar opgeteld hebben alle Silent Book Clubs in deze stad net iets meer dan duizend leden.” „Dat is best weinig voor een bevolking van vier miljoen.” „Op het eerste oog wel”, glimlachte hij. „Maar iets kleinschaligs kan alsnog betekenis hebben.” Ik zag de ogen van zijn clubgenoten fonkelen, alsof ze er even helemaal uit waren geweest. Weg van een plek waarin iets alleen nog maar een succes wordt genoemd als het viraal gaat of je er heel veel geld mee verdient. Weg van een wereld waar het steeds meer lijkt te draaien om aantallen dan om inhoud. „Soms”, zei W., „hoeft iets geen grootse navolging te hebben om van waarde te zijn.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/19/van-waarde-a4873603</guid>
      <pubDate>Tue, 19 Nov 2024 05:31:16 +0000</pubDate>
    </item>
    <item>
      <title><![CDATA[Een modern sprookje]]></title>
      <description><![CDATA[<p>Deze weken zit ik voor werk in Indonesië en onlangs behandelde ik met enkele studenten de brieven van Kartini (1879-1904), de beroemde Javaanse aristocrate die zich met hart en ziel inzette voor vrouwenrechten. Daarmee was het tijdens haar leven belabberd gesteld. In haar tijd verdwenen adellijke meisjes vanaf hun twaalfde achter slot en grendel tot ze gingen trouwen. Ook Kartini was dat lot beschoren. „Gelukkig leven we tegenwoordig in een andere wereld”, verzuchtte een van de studentes na het lezen. Haar buurvrouw snoof. „We worden weliswaar niet meer opgesloten, maar we zijn nog steeds tweederangs burgers hoor. Of mag jij evenveel als je broers?” Tegen het einde van het college ontstond een discussie over welk verhaal het beste de huidige positie van de vrouw beschrijft. Uiteraard kwam Atwoods The Handmaid’s Tale voorbij, evenals de in Indonesië baanbrekende feministische romans van Ayu Utami. Sommigen noemden ook nog het werk van Jane Austen, de Brontë’s en Virginia Woolf. Allemaal passende voorbeelden, maar met de wereldwijde opkomst van het neoconservatisme, het maar niet verdwijnen van de loonkloof, partnergeweld en femicide, leek me een sprookje uit 1697 veel toepasselijker: Blauwbaard, van Charles Perrault. Voor wie het niet meer weet: Blauwbaard is een rijke oude weduwnaar die voor de zevende keer in het huwelijksbootje stapt. Op een gegeven moment moet hij op reis en geeft hij aan zijn jonge echtgenote de sleutels van zijn kasteel. Ze mag alle deuren openen, behalve die van de kelder. Wanneer hij weg is doet ze dat natuurlijk alsnog en vindt daar de lijken van zijn zes vorige echtgenotes die, getuige hun verwondingen, een nou niet bepaald natuurlijke dood zijn gestorven. Wanneer Blauwbaard ontdekt dat ze ongehoorzaam is geweest en zijn geheim heeft ontdekt, wil hij haar doden. Ze weet gelukkig tijd te rekken tot haar broers ten tonele verschijnen en hun agressieve zwager een kopje kleiner maken. De jonge vrouw erft al zijn rijkdommen en schenkt haar vermoorde voorgangsters een mooi graf. De toepasselijkheid van Blauwbaard zit hem erin dat de vertelling ogenschijnlijk goed afloopt. Ja, de jonge bruid brengt het er heelhuids vanaf en erft allerlei rijkdommen. Maar ze overleeft het alleen maar omdat mannen haar komen redden. Die zes eerdere eega’s hadden niet zoveel mazzel. En de dood van Blauwbaard verandert verder niets aan een systeem waarin een vrouw voor haar lijfsbehoud afhankelijk is van een echtgenoot of broers. Ondanks alle terrein dat de vrouwenbeweging de afgelopen eeuwen heeft gewonnen, bekruipt me soms het gevoel dat we ons nog steeds in Blauwbaards kasteel bevinden. Een wereld waarvan we denken dat we inmiddels alle sleutels in handen hebben gekregen en daardoor vergeten dat de allerbelangrijkste nog steeds ontbreekt: die van de uitgang. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/11/een-modern-sprookje-a4872660</guid>
      <pubDate>Mon, 11 Nov 2024 05:31:16 +0000</pubDate>
    </item>
    <item>
      <title><![CDATA[Een oplossing  voor de klimaatcrisis]]></title>
      <description><![CDATA[<p>Afgelopen week woonde ik een literair festival op Bali bij en een van de kleurrijkste mensen die ik daar tegen het lijf liep was Steve, een Brit die zich aan iedereen voorstelde met de vraag of ze nog miljonairs kenden. Zo introduceerde hij zich ook aan mij, gevolgd door de mededeling dat hij ingenieur is, expert op het gebied van klimaatverandering en een oplossing probeert te bedenken voor de opwarming van de aarde. „Er zijn mogelijkheden genoeg”, zei hij, „maar die kosten wel een aardige duit.” Vandaar die queeste naar vermogenden (en voor wie dit leest, een fortuin heeft en zijn/haar/hun kleinkinderen toch een leefbare planeet wil nalaten in plaats van aandelen in een fossiel bedrijf: stuur me even een dm). Ik zei dat ik helaas nog geen miljonairs kende en we raakten aan de praat over het festival zelf, dat onder meer om de diaspora in de letteren draaide. Er waren veel schrijvers en dichters die vertelden hoe hun ouders of grootouders op zoek moesten naar een nieuwe plek om te leven. „Als de opwarming van de aarde in dit tempo doorgaat”, mompelde Steve, „maakt de halve mensheid straks deel uit van een diaspora. Talloze leefgebieden zijn al aan het veranderen in een nieuwe Sahara of een tweede Atlantis. Wat ook niet helpt is dat de mens zich geen echte voorstelling kan maken van een góéde afloop van de klimaatcrisis.” „Hoe bedoel je?” „In films, series en boeken heb je alleen maar verhalen waarin een klimaatramp leidt tot een dystopie. Neem de Mad Max-reeks, The Road van Cormac McCarthy of The Handmaid’s Tale. Er bestaan amper vertellingen over klimaatverandering die zowel hoopgevend als aannemelijk zijn. De menselijke verbeelding schiet tot dusver letterlijk tekort.” Hij zag mijn gezicht betrekken. „Maar gelukkig”, vervolgde hij snel, „zijn er wel degelijk oplossingen!” Hij zwaaide met zijn boek, Fairhaven, waarin hij diverse mogelijkheden aandraagt waaronder het planten van enorme onderwaterboomgaarden die zo de CO2 uit de oceanen filteren. Waar ooit de regenwouden de longen van de aarde waren, kunnen deze onderzeese bossen straks de kieuwen van de planeet vormen. „Er zijn opties genoeg, nu nog de investeerders”, neuriede hij monter. „Al is het op zich jammer dat de superrijken hun weelde en macht doorgaans danken aan industrieën die haaks staan op het redden van de wereld.” „Word je daar niet wanhopig van?” Daar moest hij hard om lachen, zo hard dat zijn gebulder zelfs even de stortbui overstemde die was losgebarsten en het halve festival dreigde weg te spoelen. „Wanhopen”, zei hij ten slotte, „is akkoord gaan met falen.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/04/een-oplossing-voor-de-klimaatcrisis-a4871726</guid>
      <pubDate>Mon, 4 Nov 2024 05:31:16 +0000</pubDate>
    </item>
    <item>
      <title><![CDATA[Bouwen, bouwen, bouwen]]></title>
      <description><![CDATA[<p>Momenteel zit ik even op Bali en wanneer ik met de scooter rondtoer vallen me naast de tempels en bloemenbomen vooral de werkzaamheden op. Om de paar kilometer lijkt er wel een bouwput te zijn, klinken er cirkelzagen en betonboren en wordt de hemel gespietst door een hijskraan. Het is bijna jaloersmakend hoe er hier – letterlijk – aan de weg wordt getimmerd, vooral wanneer je zelf uit een land komt waar er een woningnood van jewelste heerst. Een van de ondernemers is I., een vrolijke Javaan die ik jaren geleden leerde kennen bij een poëzie-avond in Yogyakarta. Hij komt uit een steenrijke familie en bouwt met behulp van een erfenis een resort halverwege het eiland. Hele rijstvelden heeft hij inmiddels opgekocht en trots laat hij me de bouwtekeningen zien. „Vroeger verdiende je in Indonesië grof geld met plantages, maar tegenwoordig zijn gebouwen het meest lucratieve gewas!”, glimlacht hij. De grond is voor hem een akker waarop je beton plant en biljetten oogst. Hij neemt me voor een drankje mee naar zijn villa. Zijn Australische vriendin kijkt me geïntrigeerd aan als ze hoort waar ik vandaan kom. „You’re Dutch? Do you know Wim Hof?” Ik leg uit dat ik helaas niet alle Nederlanders persoonlijk ken en voeg eraan toe dat bij ons warm douchen weer helemaal in is. Ze noteert het in haar telefoon en schenkt me nog wat lotuswater bij. Tegen het einde van de middag, wanneer het iets koeler is geworden, neemt I. me mee naar het veld achter zijn huis. Hij heeft er een tropische tuin laten aanleggen, compleet met prieeltjes, watervallen en vijvers die uitpuilen van de brokaatkarpers. „Vind je het niet zonde van al die grond?”, vraag ik plagerig. „Je had hier ook vakantiewoningen kunnen neerzetten. Deze achtertuin kan je maandelijks duizenden dollars opleveren!” „Dit is voor mij juist het toppunt van weelde”, zegt hij, „dat je het je op een gegeven moment kan permitteren om schoonheid te verkiezen boven inkomsten.” We nemen afscheid en ik stap weer op de scooter. Terwijl ik door de schemering sjees, denk ik na over al die werkzaamheden. Veel mensen komen naar Bali vanwege de mooie velden, de ongerepte natuur, maar als er steeds maar meer wordt bijgebouwd staan de heuvels straks vol met appartementen, worden de bossen en bronnen gereduceerd tot minireservaatjes en maakt de laatste sawa plaats voor een ondergrondse parkeergarage. Wie weet, peins ik, wint de schoonheid het hier op een gegeven moment alsnog van de inkomsten. Maar de hele weg terug wapperen de afzetlinten, flikkeren bouwlampen als poolsterren aan de horizon. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/10/28/bouwen-bouwen-bouwen-a4870903</guid>
      <pubDate>Mon, 28 Oct 2024 05:31:17 +0000</pubDate>
    </item>
  </channel>
</rss>
