<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Nieuwe weg]]></title>
      <description><![CDATA[<p>Afgelopen weekend zat ik op het terras met een neuropsycholoog, soms moet dat gewoon even. Ik vertelde hem dat ik me regelmatig onrustig voel zonder te weten waarom, en dan krampachtig op zoek ga naar de oorzaak, vanuit de hoop (maar eigenlijk de misvatting) dat met het vinden van de bron ook de vloedgolf stopt. „Dat hoor je vaak bij mensen die gevoelig zijn voor angst”, zei de neuropsycholoog, „het is een vorm van obsessief-compulsief gedrag, en biedt slechts schijngrip. Ik raad hun aan om niet te kijken naar waar het gevaar vandaan komt, maar om, wanneer de onrust opspeelt, ervan uit te gaan dat het niet uitmaakt wat de aanleiding is. In negen van de tien gevallen ben je gewoon veilig.”  „Dat is makkelijker gezegd dat gedaan”, mompelde ik. „Klopt, een dwangneiging gaat diep. En toch moet je je cognitieve gewoontes veranderen, anders blijf je er last van hebben. Een alternatief is het afhakken van je hoofd, maar dat geeft ook weer zoveel gedoe.” Dat was ik met hem eens en bestelde nog een rondje. Toen ik naar huis ging was ik onrustig. Ik dacht dat dat kwam doordat ik te veel cola had gedronken en gaf mezelf meteen op mijn kop. Ik moest niet zoeken naar de oorzaak, ik moest gewoon tegen mezelf zeggen dat die onrust niet betekende dat er iets ergs aan de hand was.  Al herprogrammerende wandelde ik door de traag afkoelende avondstad. De duisternis lag als een branddeken over de daken. Het was benauwd, kleine sprietjes paniek staken de kop op en ik dacht van, rustig, je redt het wel, zong zacht de tekst van Radioheads mooie ‘There There’ voor me uit: “just ‘cause you feel it doesn’t mean it’s there.”  Ik kwam bij de voordeur aan, pakte mijn sleutels en ontdekte dat ze niet pasten. Na zeker een minuut proberen, draaien en twijfelen of dat de woningcorporatie de sloten had vervangen om meer huur te kunnen vragen, besefte ik dat ik voor mijn oude huis stond, anderhalve wijk verderop van mijn huidige stulp. Ik keek omhoog. Het was een plek waar ik lang had gewoond. Uiteindelijk ging ik er weg omdat ik me er niet meer fijn voelde.  Toch zat het in een stoffig hoekje van mijn hoofd nog steeds opgeslagen als thuis.  Ik liep weg. Sloffend door het zomerstof, mezelf voorhoudend dat alles oké was, op weg naar een betere plek, terwijl boven mij de nachtbomen op gedoofde kroonluchters begonnen te lijken, de onrust als vanouds weer door mijn aderen klaterde en ik steeds harder tegen mezelf zei dat ik veilig was, dat ik ieder moment thuis kon komen.</p>]]></description>
      <guid>https://nrc.nl/nieuws/2023/08/20/nieuwe-weg-a4172355</guid>
      <pubDate>Sun, 20 Aug 2023 05:28:59 +00:00</pubDate>
    </item>
    <item>
      <title><![CDATA[Ooit baalde je hoogstens van het weer. Ooit was erover praten een teken van oppervlakkigheid]]></title>
      <description><![CDATA[<p>Deze zomer zou ik anderhalve week gaan kamperen met mijn achternichtjes (10, 11 en 13) in de buurt van Groningen, maar na enkele dagen pakten we de tent alweer in. Te nat, te koud, het hele campingterrein was één groot modderbad. „Je brengt ze toch niet meteen weer terug”, hyperventileerde hun vader toen ik hem belde. Dat klonk hard, maar om drie tieners met ADHD veel eerder dan beloofd weer toe te vertrouwen aan een alleenstaande ouder die eindelijk net even kon bijkomen van diezelfde drie tieners met ADHD was gewoonweg wreed, en dus zetten we in mijn woonkamer de tent gewoon weer op en probeerden we er het beste van te maken. We bezochten de klimhal om de hoek, deden in de middag karaoke in de uitgestorven kroeg van een vriend en gingen twee keer naar de Barbie-film. Op de laatste dag waren er zulke stortregens dat ze niet eens meer naar buiten wílden. Om droog te blijven zou je lieslaarzen en een paraplu ter grootte van een joert nodig hebben, en dan was het nog maar de vraag of je niet alsnog doorweekt je bestemming bereikte.  „Nou ja”, zei de jongste, „regen is goed, dan wordt de lucht lekker gewassen.” Het was voor het eerst in tijden dat ik een minderjarige niet verontrust hoorde spreken over het weer. De jongeren in mijn familie lijken soms het raam niet meer uit durven te kijken. Schijnt de zon, dan zijn ze bang dat de boel elk moment in vlammen op zal gaan, regent het, dan vrezen ze dat alles onder zal lopen. Ooit baalde je hoogstens van het weer. Ooit was erover praten een teken van oppervlakkigheid. Dat is nu wel anders.            Ik wees naar de straat waar het water hard doorheen stroomde. „Net een horizontale waterval”, zei ik. „Een wildwaterbaan, maar dan in het wild!”, giechelde ze. In de psychologie kent men het fenomeen positief heretiketteren, waarbij je iets vervelends een nieuwe, leukere betekenis geeft, zodat je minder stress ervaart en misschien wat opgewekter naar de wereld kan kijken. Mijn achternichtje is hier inmiddels wereldkampioen in. „De regendruppels tikken op het raam, alsof ze gezellig bij ons op bezoek willen komen”, zei ze, en: „De druppels zijn één groot gordijn van glimmende kraaltjes!” Af en toe keek ze me een beetje onzeker aan, en dan glimlachte ik maar tot ze weer vrolijk verder ging met het plakken van etiketten. Ik beet op mijn tong. Al die pleisters om een lekke boot drijvende te houden, dacht ik. Al die labels om niet de hele tijd bang te zijn voor wat de hemel nog meer in petto heeft.</p>]]></description>
      <guid>https://nrc.nl/nieuws/2023/08/02/ooit-baalde-je-hoogstens-van-het-weer-ooit-was-erover-praten-een-teken-van-oppervlakkigheid-a4171104</guid>
      <pubDate>Wed, 2 Aug 2023 05:28:59 +00:00</pubDate>
    </item>
    <item>
      <title><![CDATA[ Je kan nooit zeker weten of wat je doet wel ergens op slaat]]></title>
      <description><![CDATA[<p>Afgelopen weekend was ik bij mijn ouders en in een onbewaakt moment glipte ik even naar mijn oude meisjeskamer. Ik scharrelde wat door vroegere spullen, vond een leeg pakje sigaretten waarop de prijs nog in guldens stond en stuitte ten slotte op iets wat ik al decennia kwijt was: het kleine notitieboekje dat ik op mijn vijftiende bijhield.  Indertijd had ik geen idee wat ik met mijn bestaan aanmoest. Daar durfde ik met niemand over te praten, iedereen van mijn leeftijd leek wel een doel of een plan of serotonine te hebben. Uiteindelijk stortte ik me maar op de literatuur, vanuit de niet uit te roeien misvatting dat schrijvers wél zouden weten hoe je moet leven. De uitspraken waar ik iets mee kon, schreef ik braaf over in het notitieboekje, dat zo gevuld raakte met citaten als: „Als je met je hoofd in de wolken loopt moet je je voeten stevig op de grond houden” (Harry Mulisch) of: „Om van vrijheid te kunnen genieten moeten we onszelf beheersen” (Virginia Woolf).  Ik had zo ongeveer de lokale bibliotheek uit toen ik bij het werk van Kurt Vonnegut kwam, wat een denkverschuiving teweegbracht. Van hem noteerde ik: „We weten zo weinig over het leven dat we nooit zeker kunnen weten wat het goede nieuws is, en wat het slechte.” Oftewel: je kan nooit zeker weten of wat je doet wel ergens op slaat. Ik had de uitspraak omkranst met talloze uitroeptekens.   Daarna hielden de notities op. Ik ben altijd veel blijven lezen, maar deed het sindsdien voor mijn plezier en niet meer om een soort Steen van Rosetta te vinden, de ultieme vertaalsleutel die alle onzin om me heen opeens wél logisch zou maken. Terwijl ik door de laatste lege pagina’s bladerde, viel er een boodschappenlijstje uit, geschreven op een treinkaartje uit december 1999. Er stond op dat ik deodorant moest halen, paracetamol, vitaminepillen en pizza. En daaronder: „Op tijd naar bed!” en „Geloof niet al die gevoelens!”     Ik sloeg het boekje langzaam dicht. De kaften leken terwijl ze naar elkaar toe bewogen op schouders die werden opgehaald. Heel even flakkerde het wit van de pagina’s nog op, als een oog dat even naar me knipoogde, vlak voordat het voor altijd weer zou sluiten.  „Geloof niet je gevoelens”, dacht ik. En: „Ik heb zin in pizza.” Op kousenvoeten, om niet nog meer dingen te wekken, sloop ik richting de oven.</p>]]></description>
      <guid>https://nrc.nl/nieuws/2023/08/01/je-kan-nooit-zeker-weten-of-wat-je-doet-wel-ergens-op-slaat-a4170921</guid>
      <pubDate>Tue, 1 Aug 2023 05:29:00 +00:00</pubDate>
    </item>
    <item>
      <title><![CDATA[Optimaal]]></title>
      <description><![CDATA[<p>Soms keert een slechte gewoonte terug, het overkwam mij gisteren in de sportschool toen ik nietsvermoedend plaatsnam op de traploopmachine. Terwijl ik etage na etage wegtikte, dacht ik aan de rest van de oefeningen die ik nog wilde doen en vooral aan wat de beste volgorde zou zijn. Misschien was het verstandig om hierna te gaan fietsen, dat zou de onderrug losmaken, maar misschien was het ook juist goed om de armen, die er nu maar wat bij hingen, te trainen met gewichten. Ik pakte Google erbij om te kijken wat volgens experts de beste volgorde was. Helaas verschilden de goeroes onderling van mening waardoor ik op mijn telefoon een bestandje aanmaakte om te turven welke sequentie de meeste aanbevelers had. Ondertussen begonnen mijn benen toch wat zwaar te worden. Ik ontdekte dat ik al zoekende en tellende meer trappen had gelopen dan de Eiffeltoren rijk was. Eigenlijk was ik van plan om slechts tien minuten op dit apparaat door te brengen maar ik had er tot mijn schrik inmiddels al een half uur op zitten, wat betekende dat ik nu veel minder tijd overhad voor andere oefeningen en machines. Wat was nu wijsheid? Pauze nemen en dan  nog even roeien? Of toch meteen onder de douche? Weer Google erbij. Een hele zoekactie en drie kwartier traplopen verder daagde het besef dat ik weer was vervallen in die oude gewoonte om alles zo optimaal mogelijk te willen doen. Ooit deelde ik mijn dagen zo strak in dat zelfs een wereldkampioen Tetris onder de indruk zou zijn. En toen vond mijn broer een van mijn excelschema’s. „Wauw, heb je het druk?” vroeg hij terwijl hij bezorgd naar een takenlijst ter lengte van een rol behangpapier keek. „Zo probeer ik tijd te besparen”, zei ik. „Maar hoelang duurt het opstellen van zo’n rooster wel niet?” Ai. Ik was er ’s ochtends zeker een uur aan kwijt. „Je bent echt zo Nederlands”, vervolgde hij. „Alles maar willen plannen en optimaliseren.” Dat stak. Ik ben blij om Nederlands te zijn, maar zó Nederlands klonk niet als iets nastrevenswaardigs. En toen liet ik het perfectioneren van mijn dagindeling maar voor wat het was, durfde ik weer tijd te verspillen, wat in de praktijk weer neerkwam op tijd besparen.  Halfmank stapte ik van het apparaat af en strompelde naar de kleedkamers. Mijn benen deden al pijn, ik was doodmoe. Toen ik mijn T-shirt uittrok, zag ik dat op de rug zweetplakken zaten, in de vorm van donkere, afhangende vleugels. Genoeg, dacht ik. Genoeg.</p>]]></description>
      <guid>https://nrc.nl/nieuws/2023/07/26/optimaal-a4170614</guid>
      <pubDate>Wed, 26 Jul 2023 05:29:00 +00:00</pubDate>
    </item>
    <item>
      <title><![CDATA[Balletje]]></title>
      <description><![CDATA[<p>Een tijdje terug ging ik met bevriende schrijfster M. even op minivakantie, weg van de sleur en de stad, ervan overtuigd dat we op het platteland stevig konden doorwerken aan onze nieuwe boeken. Uiteindelijk werd het vooral keten op de hotelkamer, maar goed, op het schrijven na verliep alles werkelijk vlekkeloos, tot ik het bericht kreeg.             Een goede vriend appte dat er iets bij hem was gevonden. Hij zou twee dagen later al worden geopereerd, ze waren er vroeg bij. Zijn familie en vriendin waren al onderweg. Hij wilde me toch even op de hoogte brengen, ik hoefde me volgens hem verder geen zorgen te maken maar helaas voor iedereen bezit ik een stralend talent voor doemdenken, waardoor er meteen allerlei rampscenario’s door mijn hoofd flitsten.  M. zag me verschrompelen als een naaktslak in een emmer strooizout. „Moment”, zei ze, en rende de dichtstbijzijnde kwaliteitsdrogist in, terwijl ik probeerde om de onrust weg te googelen en met elk overlevingspercentage dat ik tegenkwam alleen nog maar paniekeriger werd. „Vang!”, riep M. vanuit het niets. Ik keek om en ving, verwachtte een literfles valeriaan maar het bleek een Ajax-bruisbal te zijn. Ik keek haar verrast aan. „Het was het meest balvormige dat ze hadden”, zei M blij. „Nou, hup, gooi terug!”              Zo liepen we al overgooiend door de straat. Het bloed dat eerder allerlei zinloze gedachten had gevoed, stroomde nu naar handen en pezen en langzamerhand werd ik wat rustiger. Het was het beste wat M. had kunnen doen. Zeggen dat het wel goed zou komen zou ik betutteling hebben gevonden, maar meegaan in mijn emoties had me alleen maar nog onrustiger gemaakt. Het gooien en vangen veranderde niets aan de feiten maar zorgde er tenminste wel voor dat mijn hoofd niet langer tussen diverse griezelige ficties heen en weer schoot. We gooiden steeds harder waardoor we op een zeker moment als labradors achter de afleiding aan renden. Onze longen brandden, een blos gloeiend op de wangen, zweetadertjes vertakten zich langs de slapen en beiden waren we bevangen door een vreugde die onterecht was en bruikbaar. Soms kun je niets anders doen, dacht ik, dan ervoor zorgen dat je zo min mogelijk last van hebt van het feit dat je niets kunt doen. Met steeds grotere kracht smeet ik de bal terug, M. schoot er lachend achteraan terwijl cellen zich deelden en de seconden weglekten. Ik stoof door de straten, mijn hart galoppeerde in mijn borst, met lege handen klauwde ik naar de hemel.</p>]]></description>
      <guid>https://nrc.nl/nieuws/2023/07/25/balletje-a4170443</guid>
      <pubDate>Tue, 25 Jul 2023 05:29:00 +00:00</pubDate>
    </item>
    <item>
      <title><![CDATA[Lekker bezig]]></title>
      <description><![CDATA[<p>Vanmiddag besloot ik om mijn washok uit te ruimen. De afgelopen maanden was het door drukte een dumpplek geworden voor onder andere kartonnen verpakkingen, statiegeldflessen, kleding, ingeblikte groentes en relatiegeschenken. Ik kon daar eigenlijk prima mee leven, wurmde me als ik de was wilde doen gewoon langs afgedankt meubilair, winterjassen, reservestrijkplanken, badmintonrackets, de Madocke en dozen vol cd’s maar op een zeker moment begon ik bij bezoek te vrezen dat ze per ongeluk de deur zouden opentrekken en dan bedolven werden door een lawine aan oude kranten, wasgoed en kabels van apparaten die niet meer werkten. De uitgraafwerkzaamheden zouden dagen duren en dan was het nog maar de vraag of ze levend onder het puin vandaan zouden komen. Dus toog ik het hok in, uiteraard met zaklamp want het verstofte peertje dat de boel nog van een beetje licht kon voorzien, had al maanden geleden de geest gegeven. Eerst uitruimen, dacht ik, en begon overzichtelijke stapels in mijn gang te maken, vond dingen waarvan ik allang was vergeten dat ze ook bij mij hoorden, zoals een boogschiettrofee, een betaalverzoek van DUO en een jurk die me drie kledingmaten geleden fantastisch stond. Terwijl buiten de zon straalde, ploeterde ik voort door een schemerwereld. De ruimte leek met alles wat ik weghaalde te groeien, ik wist niet dat ik zoveel plek had, leek steeds minder huur per vierkante meter te betalen. Terwijl ik de tweede kapotte stofzuiger naar buiten sleepte, dacht ik aan een kennis die altijd roept dat opruimen zo goed voor de geest is. Voor mij is het meer een teken dat het al goed gaat met die geest. Dan heb ik pas de puf om de minder zichtbare plekken van mijn huis te kuisen, zodat er ook onder banken, bedden of achter in kastjes eindelijk geen chaos meer schuilgaat. Zo kroop ik verder door de ruimte terwijl achter mij de gang vrolijk dichtslibde. Dat laatste was niet erg, want achter ons slibt alles op een zeker moment vroeg of laat toch wel weer dicht. Het gaat erom dat je dénkt dat je vooruitgaat en zo kleine momenten van overzicht boekt. Zo blijf je de boel keer op keer verplaatsen, zowel binnen als buiten je hoofd, op zo’n willekeurige en zonnige woensdagmiddag in het universum, het gezicht glimmend en grauw van zweet en vuil. Hardnekkig gelovend dat je lekker bezig bent, daar onder het kapotte licht, in het compleet verstofte donker.</p>]]></description>
      <guid>https://nrc.nl/nieuws/2023/07/20/lekker-bezig-a4170132</guid>
      <pubDate>Thu, 20 Jul 2023 05:29:00 +00:00</pubDate>
    </item>
    <item>
      <title><![CDATA[Het is makkelijk wegkijken van hen die je niet ziet]]></title>
      <description><![CDATA[<p>Afgelopen donderdag ging ik met mijn geliefde naar de nieuwe Mission Impossible.  „Even niet aan het gedoe in Den Haag denken”, zei ik tegen hem, waardoor ik de hele avond aan het gedoe in Den Haag dacht. Wat ook niet hielp, was dat de film bijzonder politiek bleek. In het begin ontmoet geheim agent Ethan Hunt (Tom Cruise) een koerier. Om zeker te weten dat hij te vertrouwen is vraagt de koerier hem wat de eed is van hun veiligheidsdienst.   „We leven en sterven in de schaduwen”, antwoordt Hunt, „voor hen die dicht bij ons staan, én voor hen die we nooit ontmoeten.”  Dat laatste trof me enorm. Een van de lastigste taken van een politicus is dat je de meerderheid van de mensen die je leidt, nooit zal tegenkomen. Dat vergt nogal wat van zowel je verbeelding als van je geweten. Het is immers makkelijk om je niet te bekommeren om wie je toch niet ziet, laat staan om degenen die  nooit verhaal kunnen komen halen. Afgelopen week was er veel lof voor Ruttes tomeloze inzet, en van alle kanten werd hij geprezen om zijn benaderbaarheid: iedereen die hem ontmoette, leek wel zijn nummer te krijgen. Rutte toonde hoe belangrijk goede verstandhoudingen zijn voor je levensduur als bewindspersoon en ik geloof dat hij zich de problemen van hen die bij hem aanklopten best aantrok. Het is echter onmogelijk om het hele land te ontmoeten. Tegenover de relatief kleine groep burgers die persoonlijk contact met hem had stonden miljoenen anoniemen die aan hun lot werden overgelaten door hem en zijn coalitiegenoten. Zorgmedewerkers, scholieren, studenten, woningzoekenden, ouderen, zieken, migranten, detailhandelaren, Groningers en toeslagenouders waren roependen in de woestijn. Het is makkelijk wegkijken van hen die je niet ziet. Het is immers makkelijk om je niet te bekommeren om wie je toch niet ziet  Als politicus moet je kunnen omgaan met de onzichtbaarheid van hele bevolkingsgroepen die de middelen, podia en contacten missen – tenzij er vanuit media of overheid opeens aan de bel wordt getrokken zoals bij het Toeslagenschandaal of de gaswinning – om hun noodkreet aan je over te brengen. Ondertussen zag ik geheim agent Hunt van kliffen en gebouwen springen om de vrijheid en veiligheid van onbekenden te kunnen waarborgen. Het is te hopen dat de nieuwe garde die op het pluche plaatsneemt, het vermogen heeft om ook te zorgen voor hen die geen deel uitmaken van de eigen omgeving of bubbel. Dat ze het inlevingsvermogen hebben om de anoniemen voor zich te blijven zien. Genoeg fantasie om met beide benen in de werkelijkheid te staan.</p>]]></description>
      <guid>https://nrc.nl/nieuws/2023/07/17/het-is-makkelijk-wegkijken-van-hen-die-je-niet-ziet-a4169961</guid>
      <pubDate>Mon, 17 Jul 2023 05:29:01 +00:00</pubDate>
    </item>
    <item>
      <title><![CDATA[Laten we een voorbeeld nemen aan Couperus]]></title>
      <description><![CDATA[<p>Vanochtend zette ik de telefoon aan en had 371 nieuwe berichten op WhatsApp. Ik vreesde voor een dijkdoorbraak of een aanslag maar het betrof een ontspoorde discussie in de familie-app, over de politieke toekomst van het land, die tot diep in de nacht was doorgegaan. Mijn blik dwaalde langs argumenten, memes en uiteindelijk daverende ruzies tussen de linker- en rechterkant van de familie, waar fans van Van Haga tussen zitten en oud-leden van de CPN maar ook aanhangers van de coalitiepartijen, bewonderaars van Esther Ouwehand, Bij1 en Denk. Zo’n verscheidenheid had in theorie interessante gesprekken kunnen opleveren, maar leidde in de praktijk alleen maar tot gekift. Na een bericht of twintig escaleerde de boel en sprak men de ander niet meer aan op diens opvattingen maar op toon, letterlijkheden of spelfouten. Overreden had plaatsgemaakt voor overtroeven, het ging niet meer om redelijkheid maar om winnen. Alle stelligheid maakte me somber. Ze konden er blijkbaar nog steeds niet aan dat de wereld van onzekerheden en chaos aan elkaar hangt, dat goed en kwaad geen absolute eenheden zijn en dat elke mening slechts een voorlopige is, simpelweg omdat je het nooit helemaal kan weten. Zondag is het honderd jaar geleden dat Louis Couperus overleed. Hij geloofde dat het bestaan fundamenteel onkenbaar is, waardoor het vastklampen aan een standpunt zinloos is, want je kan die slechts op aannames baseren. Desondanks (of misschien wel juist daardoor) was Couperus enorm gefascineerd door mensen die het allemaal wél meenden te weten. Meerdere personages zijn stellig op het starre af, zoals de rationele Otto van Oudijck in De Stille Kracht, onvermurwbare zus Betty uit Eline Vere of de extreem gelovige tantes Therese en Stefanie uit Van Oude Menschen maar, en dat is het mooie, nergens velt de auteur een expliciet oordeel. In een brief schreef hij: ‘Zet niet tussen je zelf en een ander de fopspiegels van sympathie of antipathie!’ Het gaat erom dat je een manier van samenleven vindt, een beetje ademruimte in een wereld die zich nooit helemaal kan laten kennen en beheersen. Wat daarbij helpt, is inzien dat de ander meer is dan diens mening en net als jij gewoon een mens, tastend in het duister. Ik keek nog eens naar de familie-app waarin de discussies alweer waren opgelaaid. Ik zag geen woorden meer, maar slechts gespartel in het eigen gelijk. We zouden zachter met elkaar moeten omgaan, dacht ik. We zouden anno 2023 een voorbeeld aan Couperus mogen nemen.</p>]]></description>
      <guid>https://nrc.nl/nieuws/2023/07/12/laten-we-een-voorbeeld-nemen-aan-couperus-a4169620</guid>
      <pubDate>Wed, 12 Jul 2023 05:29:01 +00:00</pubDate>
    </item>
    <item>
      <title><![CDATA[Vervelen]]></title>
      <description><![CDATA[<p>Zondagmiddag zat ik met de oudste zoon van mijn zus op de kade en hadden we het over de val van het kabinet. „Ik kan me geen andere premier dan Rutte herinneren”, zei hij. „Het zou een ramp zijn als die man nog een termijn blijft, maar ja, het zal hem waarschijnlijk wel weer lukken. Hij is nog genoeg zetels waard.” Hij zuchtte. Mijn leerlingen, mijn studenten, allen hadden zich bij Rutte neergelegd als bij een chronische ziekte. Je moest er maar mee zien te leren leven. En zo ging mijn neef vorig jaar vrijwilligen bij een steunpunt voor jonge mensen die geen woning kunnen vinden, en maakt zijn jongere broer schoon bij oudere familieleden die geen thuiszorg kunnen krijgen. Voor wie nu denkt dat dit fanatieke deugers zijn: ze zijn niet idealistisch en ook niet naïef. Ze doen het simpelweg om zich niet helemaal machteloos te voelen.   Mijn neef gooide steentjes in het water, de ene keer zag je een kleine rimpeling, dan weer een grote, maar de boel was tenminste in beweging. Hij vertelde over de economisch daklozen die hij tegenkomt, mensen met een baan of studie maar geen huis. Sommigen zijn amper ouder dan hij.  „Je zou toch zeggen dat toen wij werden geboren men er ook even bij stilstond dat wij twintig jaar later ergens zouden kunnen wonen. Maar goed, misschien was de overheid niet meer tot zulk langetermijndenken in staat.”  Hij klonk verontrustend neutraal.  Toen maandagochtend bekend werd dat Rutte opstapt, explodeerde de familie-app. Wat me opviel was het enorme enthousiasme onder de oudere leden, en de gelatenheid onder de jongere. „Je weet niet wat je ervoor terugkrijgt”, schreef mijn achternicht R (24).  „Rutte heeft een politieke cultuur geschapen waar de gemiddelde Nederlander al niets aan heeft, laat staan de jeugd. Het is wachten op de volgende leugenaar”, zei mijn neef toen ik hem erover belde.   „Je gaat dus door met vrijwilligen bij je woningsteunpunt?”  „Zeker. De boel moet blijven draaien. Ik heb de hoop allang opgegeven dat de politiek ooit nog iets voor mij zal doen. We moeten zelf aan de slag. Beter een autarkie dan afhankelijk van die club in Den Haag.”  „Je lijkt niet eens defaitistisch.”  „Ach nou ja, elke nieuwe generatie ruimt toch de bende van de vorige op? Is het ooit anders geweest?” zei hij mild.  „Jullie zitten wel met enorme puinhopen opgezadeld.”  Even klonk er ruis aan de andere kant van de lijn waardoor ik dacht dat hij had opgehangen, maar toen zei hij: „Straks zouden we ons nog gaan vervelen, hier aan de andere kant van de kloof.”</p>]]></description>
      <guid>https://nrc.nl/nieuws/2023/07/11/vervelen-a4169432</guid>
      <pubDate>Tue, 11 Jul 2023 05:29:01 +00:00</pubDate>
    </item>
    <item>
      <title><![CDATA[Het missen van mijn hartsvriend ging over in rouw]]></title>
      <description><![CDATA[<p>Tegenwoordig beginnen excuses niet meer met een telefoontje, bloemetje of gewoon ‘sorry’ maar met de mededeling dat iemand je volgt op Instagram. Het is soms een prille aanzet om iets weer goed te maken. Begin deze week ontdekte ik dat een hartsvriend van vroeger, ik noem hem hier maar even Mees, me volgde op het beeldkanaal. Ik volgde hem terug en hoorde niets meer tot ik enkele dagen later een bericht van hem ontving. Hij schreef dat hij het contact toch niet aankon. Ik begreep het wel, ik kon het zelf ook niet meer aan. Ooit waren we twee handen op één buik. Ik leerde hem kennen toen we zeventien waren, we gameden tot de zon weer opkwam, zetten de stad op stelten in de zomer en lazen in de winter boek na boek. Ik ontwierp zijn eerste tatoeage, hij nam me als dank mee naar mijn eerste grote concert in Amsterdam. Ik was erbij toen hij een vriendje kreeg, steunde hem toen zijn ouders daar niets van wilden weten. Tijdens onze studententijd, elk in een andere stad, bleven we hecht, maar in de loop der jaren veranderde hij. Hij verwaarloosde zijn studie, zijn leven en vrienden, hij vermagerde waar je naast zat. Aanvankelijk dacht ik dat het depressie was, schakelde zijn zussen in, regelde een psycholoog. Ik bracht eten, waakte bij hem, maar hij sloot zich steeds verder af. Uiteindelijk bleek het een drugsverslaving. Er volgde een psychose, gedwongen opname en daarna verhuisde hij naar een andere stad, waar zijn zussen een oogje in het zeil hielden. Hij verbrak het contact met al zijn vrienden. Zijn zussen zeiden dat ik hem maar even moest laten. Zo verstreek een decennium. Met hem verdween een deel van mijn jeugd. Missen ging over in rouw. Jaren later kwam ik hem tegen op straat. Hij omhelsde me en zei mat dat ik nog steeds dezelfde leek, maar het klonk niet als een compliment. Ik probeerde hem daarna te bereiken, maar hij reageerde niet. Ik herinnerde hem misschien aan een periode waar hij liever niet meer aan dacht. Opeens was er afgelopen week dat Instagrambericht. Ik bekeek zijn foto’s. Hij was veranderd, zoals het huis waarin je ooit een gelukkige tijd doorbracht verandert wanneer er andere bewoners zijn. Al scrollende ging ik langs zijn lege blik, vervlakt door medicatie en schaamte. Mees, dacht ik, terwijl ik in die ooit vertrouwde maar nu vreemde ogen keek. Mees woont hier niet meer.</p>]]></description>
      <guid>https://nrc.nl/nieuws/2023/07/05/mees-a4169025</guid>
      <pubDate>Wed, 5 Jul 2023 05:29:02 +00:00</pubDate>
    </item>
  </channel>
</rss>
