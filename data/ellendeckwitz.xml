<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Dromen is slecht]]></title>
      <description><![CDATA[<p>In mijn vrije tijd interview ik mijn oudste familieleden over hun levens en de afgelopen anderhalf jaar leverde dat diverse boeiende adviezen op, zoals dat van oudoom K. die vindt dat je beter een huisdier kunt nemen dan een kind. Of neem deze van mijn oudtante M. dat je op basis van de partner die je kiest, kunt zien hoeveel je van jezelf houdt (een uitspraak waar ik toch een week van heb wakker gelegen). Afgelopen week hoorde ik mijn bejaarde achterneef P. uit over wat hij de achterblijvers wilde meegeven. „Hmm”, peinsde hij. „Je moet er sowieso altijd wat van zeggen wanneer je in de kroeg fris zonder prik krijgt. Als je een dode cola over je kant laat gaan, is het hek van de dam.” „En nu even serieus.” Hij sabbelde op zijn snorpunten. „Dat je soms je dromen moet wantrouwen”, zei hij na een tijdje. „Er was een tijd waarin ik meer dan zeventig uur per week werkte. Ik wilde de beste fotograaf ter wereld worden, maakte de ene ambitieuze reportage na de andere, nam steeds meer klussen aan, maar liep tegen een muur op.” „Raakte je overwerkt?” „Nee, erger. Toen ik op een ochtend de deur uit ging besefte ik dat de dagen niet meer van mij waren. Ik was alleen maar bezig met waar ik kon parkeren, of ik de juiste lenzen bij me had en waar ik extra rollen vandaan kon halen. Ikzelf, mijn gevoelens, wat ik van de dingen vond, het was allemaal naar de achtergrond verdwenen. Ik was zelfs niet meer in staat tot voorpret, en dat terwijl ik mijn droombaan had.” Hij droogde zijn snor met een servetje. „Soms zitten we een droom zo achterna”, vervolgde hij, ,,dat we gaandeweg vergeten om er kritisch naar te kijken. Of ze wel goed voor ons zijn, waar ze eigenlijk vandaan komen. Uit wat voor duisternis, leegte of verdriet ze opbloeiden. Want dat vergeet je weleens, dat dromen niet alleen verlangen zijn, maar ook een symptoom. In mijn geval gevolgen van een vader voor wie het nooit goed genoeg was, en een moeder die wegens ziekte amper energie had om mij op te merken.” „Stopte je met fotograferen?” „Nee. Ik begon het rustiger aan te doen, hoefde niet meer per se een tweede Richard Avedon te worden. Ik heb grote kansen laten schieten, maar het was goed zo. Anders had ik me laten uitwissen door mijn ambities. Dromen kunnen je doen floreren, maar ook helemaal kapotmaken.” Hij keek me aan met fonkelende ogen. „Opgeven”, zei hij, „was een geschenk.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/12/01/dromen-is-slecht-a4914179</guid>
      <pubDate>Mon, 1 Dec 2025 05:33:38 +0000</pubDate>
    </item>
    <item>
      <title><![CDATA[Het recht van de gezondste]]></title>
      <description><![CDATA[<p>In ons land verdwijnen jaarlijks duizenden mensen zonder dat ze vermist zijn. Mijn goede vriend R. is een van hen. Ooit stuiterde hij van de energie (naast hem leek Rob Kemps aan de slaappillen) maar sinds een coronabesmetting is hij permanent uitgeput. Tegenwoordig draagt hij in huis een zonnebril tegen de prikkels en kan hij amper de deur nog uit. R. is een van de honderdduizenden Nederlanders die uit het openbare leven verdwenen door PAIS, het post-acuut infectieussyndroom, een verzamelnaam voor langdurige klachten na een infectie. Het kan een gevolg zijn van long covid, maar ook van Q-koorts, post-sepsis of lyme. Ook veteranenziekte en ME vallen eronder. De symptomen liegen er niet om: hevige vermoeidheid, neurocognitieve klachten en pijn. Het overkomt jong en oud en legt zowel hun eigen leven als dat van hun naasten plat. En er is vanuit de media en politiek te weinig aandacht, laat staan erkenning, voor. ,,Het is alsof we niet bestaan”, mompelde R. onlangs. ,,Alsof we al dood zijn.” En dat terwijl de PAIS-aantallen groeien, zeker dankzij long covid. U kan zich afvragen waarom ik hierover schrijf, aangezien mijn stukken vooral over kunst, onderwijs of het persoonlijke gaan. Zelf heb ik geen PAIS. Maar twee goede vrienden al wel. Het kan iedereen overkomen, dus moeten we het gesprek aan blijven gaan over hoe we deze patiëntengroep kunnen helpen. En ook hoe we de samenleving beter kunnen inrichten voor hen die door een ziekte of handicap geïsoleerd zijn, of dreigen te raken. Aankomende zondag is er op het Malieveld een protest om meer aandacht voor PAIS te vragen. Omdat veel patiënten niet uit bed kunnen, zal er ook online de mogelijkheid zijn om deel te nemen. Je kan een foto van jezelf maken met een protesttekst- of bord en die om twee uur online plaatsen, met de hashtags #PAISprotest en #NietHersteld. Op de site hetpaisprotest.nl vind je meer informatie. Ik zou iedereen die dit leest willen vragen om, op wat voor manier dan ook, mee te doen. Niet alleen omdat mensen met PAIS tot dusver genegeerd zijn, maar ook omdat wanneer we het over hen hebben, het gaat over jou en mij. Het kan ons immers ook overkomen, evenals de mensen van wie we houden. Dat vraagt om solidariteit. Anders kan je niets anders doen dan de conclusie trekken dat we in Nederland akkoord gaan met een monocultuur, waarin het recht van de gezondste leidend is. En ik weiger te geloven dat ik in zo’n land leef. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/24/het-recht-van-de-gezondste-a4913433</guid>
      <pubDate>Mon, 24 Nov 2025 05:33:38 +0000</pubDate>
    </item>
    <item>
      <title><![CDATA[Goed nieuws verwerken op dimlichtdagen]]></title>
      <description><![CDATA[<p>Het mooie aan november is dat het licht dan iets gedimds heeft, alsof er verderop een vulkaan is uitgebarsten en je de wereld alleen nog maar door een filter van roetdeeltjes ziet. Ik houd van dit soort donkere dagen, al kan het lichtgebrek ook weer sombere herinneringen versterken. Onlangs moest ik op controle. Er was iets in mij gevonden, aanvankelijk leek het slecht nieuws, gaandeweg bleek het mee te vallen. Ik ben, zoals dat dan wordt genoemd, schoon, maar alleen lichamelijk. Want juist toen ik soort van gezond werd verklaard, begon het in mijn geest te woekeren. Alle gedachten die ik vóór het verlossende bericht had, waren gericht op het houden van hoop en het opstellen van lijstjes van wat er allemaal moest gebeuren. Ik woog overlevingspercentages tegen elkaar af, bedacht magere plannen voor het geval dat ik niet dood zou gaan maar wel arbeidsongeschikt zou raken (gedachten die nachtmerriekerosine vormen voor een zelfstandige als ik) en was vooral bezig met de praktische kant. Theoretischer overwegingen, zoals wat het in existentiële zin zou betekenen om afhankelijk te worden of om zelfs afscheid te moeten nemen van dit leven, bleven daardoor op afstand. En misschien zijn het deze dimlichtdagen, of dat ik halverwege november vorig jaar echt verlossend nieuws kreeg, maar het is alsof ik nu opeens alle griezelige en verdrietige overpeinzingen het hoofd moet bieden die ik eerder wist te onderdrukken door me vooral bezig te houden met regelwerk, lijstjes en noodscenario’s. Nu reservetijd is terug veranderd in tijd, lijkt er pas echt ruimte te zijn om stil te staan waar ik aan ontsnapte. Dus ben ik maar veel aan het lopen, want ook al ziet het er vriendelijk uit, zo met die winterjas, die koddige wandelklompen, FC Twentemuts en een sjaal langer dan het Tapijt van Bayeux, vergis je niet. Al wandelend verandert je lichaam in een versnipperaar voor donkere gedachten, tot je van al die endorfines uiteindelijk aan niets anders meer kan denken dan aan warme chocolademelk. De mouwen opgestroopt om extra licht te vangen, snelwandelend langs de kades, met benen als generatoren en onderarmen als zonnepanelen. Gistermiddag viel het me opeens op hoe hard ik mijn stappen op de aarde plaats. Haast alsof ik iets wil aanstampen, en nog harder denderde ik maar door. Herstellend van het feit dat ik weer veilig ben, snel ik de winter in, met elke pas proberend om te verwerken dat ik dit keer ben ontkomen. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/17/goed-nieuws-verwerken-op-dimlichtdagen-a4912852</guid>
      <pubDate>Mon, 17 Nov 2025 05:33:39 +0000</pubDate>
    </item>
    <item>
      <title><![CDATA[Ontkomen aan de winnaar]]></title>
      <description><![CDATA[<p>Onlangs maakte ik een strandwandeling met P., die ooit marinier was maar tegenwoordig binnenvaartschipper is. Het woei flink en het strand was uitgestorven en dus stelde ik voor om een duik te nemen in zee. Wim Hof is misschien inmiddels gecanceld maar zwemmen in koud water blijft voor mij een van de beste manieren om herfstsomberte op afstand te houden. P., die vroeger in de zomermaanden bijkluste bij de reddingsbrigade, taxeerde de golven. „Ik weet niet hoor”, peinsde hij, „het is eb en er staat echt een heftige wind.” „Jij kan toch wel tegen een beetje kou?”, plaagde ik. „Kou wel, maar je moet ook rekening houden met de muistromen.” „Oh, eh, ja”, mompelde ik, „Die verdraaide muistromen, inderdaad.” „Die kunnen je de zee inzuigen zoals een mond een spaghettisliert”, verduidelijkte hij, grinnikend om mijn bluf. „Je verdrinkt niet direct maar kan ook niet tegen de stroming in zwemmen, je komt alleen nog met een omweg terug op het strand. En met deze temperaturen en wind ben je in een mum van tijd uitgeput en onderkoeld.” We keken naar het donkere water, de golven die als woedende monden naar het land hapten. „Daarom vind ik ook dat kinderen zwemles moeten krijgen in zee, ook al is dat in de praktijk natuurlijk onhaalbaar”, vervolgde P, „het zwembad is slechts gedomesticeerd water, je leert erin zwemmen onder de best mogelijke van de best mogelijke omstandigheden. Het bereidt je amper voor op de psychopaat die de zee kan zijn.” „Toch heb je haar als zwemmer keer op keer bedwongen.” „Bedwongen?” grijnsde hij, „ze valt helemaal niet te bedwingen joh, daarvoor is ze te enorm en te grillig. De allerbeste zwemmers en schippers zijn juist degenen die doodsbang zijn voor het water en precies weten waartoe ze in staat is. De zee wint altijd.” „Dus eigenlijk”, zei ik, „is het een kwestie om keer op keer zo goed mogelijk aan de winnaar te ontkomen.” „Nou ja, op rustige dagen is het natuurlijk geen probleem om een duik te nemen, maar je kan daardoor ook gaan denken dat de zee nooit een bedreiging vormt. Ik ben toen ik nog jong en stom was een keer met fikse wind en kou het water ingegaan en dat heb ik bijna met mijn leven moeten bekopen.” De zee trok zich ondertussen verder terug van het strand. Het was hypnotiserend, alleen door ernaar te kijken werd je er al naartoe gezogen. „Indrukwekkend hè”, zei P., „En net zoals met alle enorme dingen is uitstel van verlies het beste wat je kan behalen.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/10/ontkomen-aan-de-winnaar-a4912244</guid>
      <pubDate>Mon, 10 Nov 2025 05:33:39 +0000</pubDate>
    </item>
    <item>
      <title><![CDATA[Geen talent voor de toekomst]]></title>
      <description><![CDATA[<p>Terwijl Jetten woensdagavond als een soort Stach uit Koning van Katoren over het podium stuiterde en jubelde dat het wél kon, bevond ik me op de verjaardag van mijn oudoom. Neef F., overtuigd SP’er, bekeek de exitpolls en was boos dat rechts zoveel stemmen had gekregen. „Waar moet het heen met dit land als men steeds maar weer kiest voor partijen die de sterkeren laten kannibaliseren op de zwakkeren?!” bulderde hij, waarop het rechter deel van de familie meteen op haar achterste poten stond en ik maar wegsloop naar de keuken. Daar trof ik de jarige, die net zijn dagelijkse portie pillen uit de medicijnverdeler pulkte. „Ze zullen me straks nog gescheiden moeten verwerken”, mompelde mijn oudoom (81) terwijl hij staarde naar de capsules in zijn hand. „Soms denk ik dat ik ze maar niet meer slik, ik ben mijn dochters al zo tot last.” Mijn achternichten zorgen goed voor hem. Ze doen boodschappen, helpen hem met douchen, maken schoon, gaan mee naar de dokter als hij zich niet lekker voelt. En dat alles naast hun drukke banen en eigen gezinnen. In de woonkamer werd geroepen over de woningcrisis, de oplopende staatsschuld en de remmende invloed van Europa. En net zoals bij de voorafgaande verkiezingen had ook dit keer niemand het over die ándere ongemakkelijke waarheid: hoe de vergrijzing de komende jaren nog een veel groter beroep zal doen op families, zeker nu steeds meer wijkverpleegkundigen vanwege overbelasting omvallen en het aantal bejaarden maar blijft toenemen. Daar komt nog iets anders bij. Doorgaans wordt mantelzorg gezien als een privékwestie, iets dat je binnen de familie regelt. Uit een recent onderzoek van het CBS bleek dat de mantelzorg in dit land veel vaker op het bord van vrouwelijke familieleden dan op dat van mannelijke komt. Hoe bejaarder of zieker de (schoon)ouders, hoe meer tijd ze kwijt zijn, en dat allemaal goeddeels onbezoldigd, op uiteraard de incidentele cadeaubon van de gemeente na. „Ja” zei mijn oudoom toen ik dit deelde, „Maar in de politiek gaat het hier amper over. Geen gezellig onderwerp. Ze hebben het in de kamer trouwens niet alleen te weinig over deze specifieke kloof tussen mannen en vrouwen, maar ook zien ze niet dat er voor de komende jaren qua ouderenzorg überhaupt nog veel te weinig op poten staat.” „Drie keer raden wie daar straks het meeste last van gaan hebben”, mompelde ik. Mijn oudoom knikte en speelde wat met zijn medicijnverdeler. „Veel politici lijken überhaupt geen enkel talent voor de toekomst te hebben”, zei hij ten slotte. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/11/03/geen-talent-voor-de-toekomst-a4911698</guid>
      <pubDate>Mon, 3 Nov 2025 05:33:40 +0000</pubDate>
    </item>
    <item>
      <title><![CDATA[Wat te doen bij wakker liggen?]]></title>
      <description><![CDATA[<p>Toen ik afgelopen week aanschoof bij de buurtleesclub wreef de organisatrice, een vriendelijke dame van ergens in de zeventig, zich in de ogen. „Hoe is het?” vroeg ik. „Slecht geslapen”, zei ze, „Ik pieker teveel.” „Waarover?” „Over zichzelf”, riep haar dochter meteen. De organisatrice verzuchtte dat ze altijd denkt dat ze iets verkeerds heeft gezegd. Ik was verbaasd dat een van de meest sociaal vaardige mensen die ik ken, wakker ligt omdat ze vreest dat ze te kortaf is geweest tegen de bakker, buurman of pakketbezorger. „Ik heb vannacht ter afleiding maar de telefoon erbij gepakt”, vertelde ze, „en voor ik het wist zat ik een half uur op een pagina over wat je nodig hebt wanneer je een eend in huis neemt.” „Ah”, zei ik, „Eenden schijnen hele leuk en attente dieren te-„ „Ik wil helemaal geen eend.” „Pardon”, zei een van de leesclubleden, een beminnelijke advocaat van ergens in de veertig, „ik heb ook lang last gehad van wakker liggen doordat je denkt dat je weer eens raar hebt gedaan. Tot ik er eens bij stil stond wie daarvan profiteren.” „Profiteren?” vroegen we in koor. „Ja joh”, zei de advocaat, „wie hebben er baat bij als jij niet op je scherpst bent?” „Niemand”, mompelde de organisatrice, „Of nou ja, ik was vanwege een korte nacht laatst wel bijna gezwicht voor iemand die belde en om mijn pincode vroeg.” „Dat bedoel ik”, zei hij, „Piekeren vreet energie waardoor, als je niet uitkijkt, je een gevaar wordt voor jezelf. Als ik tegenwoordig merk dat ik tob, vraag ik mezelf hardop af wie er profijt van hebben wanneer ík niet uitgerust ben, zoals bijvoorbeeld een vervelende collega, mijn puber of zo’n telemarketeer. Werkt als een tierelier.” „Dat is een goede” zei de dochter tegen haar moeder, „En als het geen crimineel is, dan is het wel iemand van de bridgeclub die misschien niet zo goed is, maar alsnog wint dankzij jouw slaapgebrek.” „Els”, knarste de moeder. „Zoveel mensen”, zei de advocaat, „krijgen door dominante ouders, vrienden of partners aangepraat dat ze het altijd verkeerd doen. Want dan ben je makkelijker onder de duim te houden. Beter is het om je je voor te stellen wie er baat bij heeft wanneer jij jezelf de hele tijd voor nietigheden op de kop geeft en zo bekaf opstaat.” De rest van de leesclub druppelde binnen. „Wanneer ik het nachtlampje uitknip, zet ik ook mijn gepieker op zwart”, besloot de advocaat, „Een goede nachtrust blijft nou eenmaal de beste verdediging tegen de grote gekke mensheid die we dagelijks maar weer moeten zien te overleven.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/27/wat-te-doen-bij-wakker-liggen-a4910878</guid>
      <pubDate>Mon, 27 Oct 2025 05:33:42 +0000</pubDate>
    </item>
    <item>
      <title><![CDATA[Over eenzaamheid]]></title>
      <description><![CDATA[<p>Onlangs was ik weer eens op pad voor De bagage van onze voorouders, de podcast die ik voor de jongste gelederen van mijn familie maak en waarin ik de hoogbejaarden van onze clan interview. Dit keer schoof ik aan bij achternicht C. (96) die een halve legende is omdat ze als tiener verzetskrantjes smokkelde. „De bezetting was vreselijk, maar voor een bakvis als ik ook wel echt een avontuur hoor”, glunderde ze, „Voor mij begon met de vrede pas de echte ellende. Waarmee ik natuurlijk mijn echtgenoot bedoel.” Ook hij was in onze familie een soort legende. Een knappe, charmante man die zich na het tekenen van de huwelijksakte ontpopte als tiran. „Hij had nogal vastomlijnde ideeën over hoe een echtgenote zich diende te gedragen”, humde C., „dienstbaar, zichzelf wegcijferend, zwijgzaam. Hij stak er de nodige moeite in om ervoor te zorgen dat ik dat soort gedrag ging vertonen.” „Moeite” was een eufemisme voor grof geweld. Haar familie heeft haar uiteindelijk bij hem weggehaald. Er gaat het verhaal dat haar oudste broer op zijn beurt weer de nodige moeite in die echtgenoot heeft gestoken om hem ervan te overtuigen bij zijn zus uit de buurt te blijven. Wat daar precies van waar is weet niemand (de broer begon als we ernaar vroegen altijd iets van de Beegees te fluiten), maar C. is daarna nooit meer lastig gevallen door haar ex. „Het opmerkelijke is dat ik pas brak toen ik bij hem weg was”, mompelde ze, „ik trok weer bij mijn ouders in en durfde een jaar lang mijn kamer niet uit. Ik was zo bang geworden, ik schaamde me zo voor wat me was overkomen, ik vertrouwde niemand meer.” „Hoe kwam je die kamer weer uit?” „Stapje voor stapje, dankzij mijn familie en een paar lieve mensen van de gemeente. Zo ben ik ook aan die baan gekomen bij de GGZ, waar ik op mijn beurt anderen hielp om hún isolement te verbreken.” Ze schonk me nog wat ranja bij. „Over kluizenaars bestaat het vooroordeel dat ze niet sociaal zijn”, peinsde ze, „Maar ik ontdekte dat sommigen zich juist terugtrokken doordat ze anderen in hun leven hadden toégelaten. We kennen allemaal wel de dame die alleen met haar kat leeft. Sommigen maken hen belachelijk, noemen hen oude vrijsters, denken dat ze eenzaam zijn doordat geen man hen wou. Maar ik ben zoveel vrouwen tegengekomen die geïsoleerd raakten doordát een man hen wou.” Ze humde. „Eenzaamheid ontstaat soms ook doordat sommigen doodsbang zijn geworden voor hun medemens. Maar daar hoor je dan weer niemand over.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/20/over-eenzaamheid-a4910144</guid>
      <pubDate>Mon, 20 Oct 2025 05:33:42 +0000</pubDate>
    </item>
    <item>
      <title><![CDATA[De verdrietigere kant van diagnoses]]></title>
      <description><![CDATA[<p>Afgelopen week bevond ik me op een verjaardag waar de gesprekken voor de verandering eens niet gingen over fastsoenlijk Hollandse onderwerpen als hypotheekrenteaftrek of blowende kinderen. „ADD”, zei het nichtje van de gastvrouw, „Daardoor kan ik door onverwacht nieuws erg van slag zijn.” „Dat heb ik ook”, reageerde de jongen naast me, „maar bij mij komt het doordat ik hoogfunctionerend autistisch ben.” „Ik moet bij tegenslag soms heel erg huilen”, vertelde zijn buurvrouw „Mijn coach denkt dat ik angstig gehecht ben.” Na elke term knikte de groep begripvol. Hun openhartigheid raakte me en toen ik twee dagen later op de bank hing bij mijn zus-de-psycholoog stak ik dan ook de loftrompet over hen af. „Laat me raden”, humde de zus, „Dat label verklaarde vooral hun mogelijke gevoeligheden of onaangepastheden?” „Eh ja?” zei ik. „En verder ging het zeker niet over de gevoelens of angsten die aan dat gedrag ten grondslag lagen.” „Ze gebruikten die diagnoses hoofdzakelijk om zichzelf mee te verklaren, zoals anderen doen aan de hand van een sterrenbeeld of enneagram.” „Dat dacht ik al”, mompelde ze, „En waarschijnlijk ben je ook niets te weten gekomen over wat er bij hen écht van binnen leeft.” Ik knikte beschaamd. Wat ik had aangezien voor openhartigheid bleek schijnintimiteit. Diagnoses werden gedeeld maar het gesprek kwam niet voorbij het opsommen van typische kenmerken. Het ging over de labels, niet over de persoon erachter. „Ik ben helemaal voor openheid, zeker bij neurodiversiteit”, zuchtte mijn zus, „maar als je niet uitkijkt zet men een diagnose ook in als een schild. Ik zie zelf hoe mijn cliënten het soms gebruiken als een waarschuwing bij een intake, zo van hey, ik kan misschien wat vreemd doen of overkomen maar dat ligt dus aan het hokje waarin ik val, niet aan mezelf. Alsof een mens de hele tijd 100 procent normaal kan zijn, wat dat dan ook is.” Ze stopte een pluk haar achter haar oor. „Ik ben voor diagnoses hoor, het kan mensen enorm helpen. Maar het bevordert soms de openheid juist niét. Sterker nog, het kan je op een bepaalde manier zelfs remmen om kritisch te blijven kijken.” „Naar wat?” „Naar wat buiten schot blijft door dat etiket. Zoals een samenleving die onherroepelijk tot bepaalde gedragingen of emoties leidt. En dat iemands klachten ook kunnen komen door een cultuur en niet alleen door een persoonlijkheidsstoornis hoeven te worden veroorzaakt. Plus de vraag waarom velen het makkelijker vinden om akkoord te gaan met een label dan zich te verzetten tegen een wereld waarvan ze steeds banger en onrustiger worden.” Ze nam een slok thee. „Woorden kunnen je blik verruimen. Maar vaker vormen ze een deksel voor de doofpot.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/13/de-verdrietiger-kant-van-diagnoses-a4909407</guid>
      <pubDate>Mon, 13 Oct 2025 05:33:47 +0000</pubDate>
    </item>
    <item>
      <title><![CDATA[Met elke schrik is hij er weer]]></title>
      <description><![CDATA[<p>Als tiener zocht ik ooit een baantje met zoveel mogelijk frisse lucht en zo min mogelijk mensen en zo belandde ik op de plaatselijke begraafplaats. De laatste zomer van de twintigste eeuw bracht ik, gewapend met hark en grasmaaier, door tussen doden. Ik weet niet of het daardoor komt maar sindsdien moet ik altijd mee als een van mijn vrienden een graf gaat bezoeken en zo bevond ik me afgelopen week weer eens op de Nieuwe Ooster in Amsterdam, om samen met vriendin J. de laatste rustplaats van haar vader op te knappen. Terwijl we lustig mos schraapten klonk er in de verte ineens een harde knal. J. kromp meteen ineen. „Rustig maar”, zei ik. „Het kwam van ver, het was vast een fietser met een klapband ofzo.” J. knikte maar bleef rillen. Ik ken niemand die zo van onverwachts geluid kan schrikken als zij, wat ook niet zo gek is met een pa als de hare: een man die heel lief en zorgzaam kon zijn maar ook een tik had meegekregen van een jeugd in een internaat. Hij kon keihard met deuren slaan, opeens zijn stem verheffen en vanuit het niets met dingen gooien. Voor J. vormde een onverwachte knal of schreeuw vroeger vaak het begin van ellende. „Vervelend dat je hier nog steeds zo’n last van hebt.” „Eigenlijk is het maf”, mompelde ze, „mijn vader is al bijna vijf jaar dood maar met elk schrikmoment is hij er weer. En dat terwijl ik, toen hij stierf, ook stiekem dacht van hè hè, van al die onrust ben ik tenminste af. Niet dus.” Even kwam het gedicht Immortality van de Amerikaanse dichter Clare Harner me voor de geest, dat begint met de beroemde regels ‘Do not stand by my grave and weep/ I am not there, I do not sleep’. De gestorvene sust de achterblijvers met de suggestie dat ze nog aanwezig is in zonlicht, de wind, of de zachte herfstregen. Een troostende gedachte, maar helaas voor J. keert haar vader telkens terug in wat minder harmonieuze verschijningsvormen: in een knalpijp, een schreeuwende man op straat of een balkondeur die door een windvlaag wordt dicht geramd. Haar vader zit niet in het fluiten van vogeltjes of het glinsteren van sneeuw, maar bevindt zich in al het kabaal dat de wereld aan de lopende band produceert, waardoor J.’s lichaam een soort spookhuis is geworden: de geest van haar vader sluimert nog in iedere vezel en schiet bij onvoorzien lawaai direct als een bliksemschicht door haar zenuwstelsel. J. glimlachte wrang toen ik deze gedachte met haar deelde. „Ergens leeft hij nog”, zei ze zacht, „Maar ik had niet gedacht dat dat zo naar zou zijn.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/10/07/met-elke-schrik-is-hij-er-weer-a4908622</guid>
      <pubDate>Tue, 7 Oct 2025 05:33:53 +0000</pubDate>
    </item>
    <item>
      <title><![CDATA[Je kan nooit meer terug]]></title>
      <description><![CDATA[<p>Zaterdagavond woonde ik in Utrecht de jaarlijkse Belle van Zuylenlezing bij, die dit keer werd gehouden door de Vietnamees-Amerikaanse schrijver en dichter Ocean Vuong. Tijdens het nagesprek vroeg moderator Roos van Rijswijk naar het Amerika waarin hij tegenwoordig leeft: als migrant én queer is hij immers een dubbele schietschijf voor de Trumpisten. Hoe hield hij het vol? „Door te praten”, antwoordde Vuong. „Mijn huis werd het afgelopen jaar verbouwd en een deel van de werklieden bleek een aanhanger van MAGA te zijn. Ik vroeg hun naar die tweede A, Again. Naar wat voor soort Verenigde Staten wilden ze precies terug? De meesten schetsten dan het land van voor hun tienerjaren. Dat bleken behoorlijk verschillende Amerika’s te zijn, aangezien de mensen die ik sprak qua leeftijd enorm uiteenliepen.” Ah, dacht ik, dus een Amerikaan die opgroeide in de jaren zeventig verlangde naar iets anders dan een landgenoot die kind was tijdens de Irakoorlog. De mensen die Vuong sprak wilden niet zozeer terug naar een bepaald verleden als wel naar een specifieke toestand: de kindertijd. De periode waarin de meesten van ons toch een versimpelde en gecensureerde versie van de wereld mee krijgen, nog niet weten hoe complex, onbeschut en onvoorspelbaar het leven voor volwassenen is. Tijdens de naborrel deelde ik deze gedachte met een vriendin die in de internationale betrekkingen zit. „Zouden de reactionairen gewoon weer kind willen zijn, toen alles veel eenvoudiger en homogener leek?”, vroeg ik haar. „Ik weet het niet”, zei ze na er een tijdje over te hebben nagedacht. „Het kan, zeker als je kijkt naar de handvol etters die de wereld momenteel aan het verpesten is. Trump groeide op in een tijd waarin Amerika floreerde en de sterke man het voor het zeggen had. Tijdens de eerste tien levensjaren van Xi vond in China de Grote Sprong Voorwaarts plaats en later werd hij zelf een van de drijvende krachten achter de vierde Industriële revolutie. En van Poetin is het overduidelijk dat hij terug wil naar de Sovjet-Unie van zijn jeugd. Misschien heeft Vuong een punt. Maar ik vind het eerlijk gezegd interessanter dat hij met al die MAGA-aanhangers het gesprek blijft aangaan. Dát is volwassen gedrag. Accepteren dat er mensen zijn die anders over de dingen denken, kijken of je hen kan begrijpen terwijl je ondertussen met zijn allen aan een huis bouwt.” Ze nam een slok cola. „Wellicht kan je zo ook over een van de grootste menselijke drama’s heenkomen”, mompelde ze. „Namelijk?” „Dat wat je ook doet, de wereld waarin je opgroeide voor altijd in het verleden ligt.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/29/je-kan-nooit-meer-terug-a4907841</guid>
      <pubDate>Mon, 29 Sep 2025 05:33:55 +0000</pubDate>
    </item>
  </channel>
</rss>
