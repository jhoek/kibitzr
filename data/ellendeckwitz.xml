<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[De echte stilte]]></title>
      <description><![CDATA[<p>De afgelopen weken gaf ik college op de universiteit in Depok, waar ik probeerde om de lokale studenten Nederlands (die daar, ongelooflijk maar waar, in indrukwekkende aantallen aanwezig zijn) te interesseren voor de poëzie. Ik had net Boem Paukeslag van Paul van Ostaijen voorgelezen toen een van de leerlingen haar hand opstak. „Waarom steunt jouw land eigenlijk Israël?” vroeg M., terwijl ze haar hoofddoek herschikte. Oei. Haastig legde ik uit dat het demissionaire kabinet niet de mening van het hele land verkondigde, en dat veel Nederlanders begaan zijn met het lot van de Palestijnen. M. leek niet geheel overtuigd. De oorlog leeft enorm in Indonesië, wat niet zo gek is aangezien het het grootste moslimland ter wereld is. Miljoenen namen deel aan pro-Palestijnse demonstraties, en zelfs bij de kleinste toko kom je nog mensen tegen die een speldje dragen met de Palestijnse vlag erop. Ook veel studenten leven mee. Ze zijn verbijsterd dat de wereld Netanyahu niet tegenhoudt en maar gewoon toe blijft kijken. „We zijn hier wel wat gewend”, vertelde haar klasgenote J., „maar dit is echt van een ander niveau. Ik dacht dat mensenrechten nog iets betekenden, maar de internationale gemeenschap is gewoon laf. Ze veroordeelt maar doet verder veel te weinig. Dan kan je wel afkeuren, maar woorden worden leeg wanneer ze niet tot daden leiden.” Ik knikte maar. Iedereen ontdekt vroeg of laat dat iets aankaarten of erover praten niet altijd tot iets leidt. Dat je moet accepteren dat je mening, hoe weloverwogen of hoe terecht ook, in bepaalde gevallen niets uitmaakt. Wat volgt is een les in onmacht, waarbij je beseft dat er grenzen zitten aan de redelijkheid en dus ook aan de mogelijkheden van de taal. „Eigenlijk zouden we niet meer moeten demonstreren”, zei M. terneergeslagen. „Een demonstratie is immers de massale verkondiging van een standpunt, en met het onze wordt niks gedaan. De stilte wint.” „Ah”, zei ik opgelucht. „Maar daar heb ik een toepasselijk gedicht over, van nota bene een Palestijnse poëet”, en snel pakte ik Stilte erbij, van de Palestijnse dichter Mourid Barghouti (1944-2021): „De waarheid heeft geen welsprekendheid nodig./ Na de dood van de ruiter/ Zegt het huiswaartsgaande paard/ Alles zonder iets te zeggen.” Ze dachten even na. „Maar het gaat bij Gaza niet om de waarheid an sich”, zei J. zacht. „Het gaat er om dat er niets mee wordt gedaan.” En toen kwam de echte stilte.</p>]]></description>
      <guid>https://nrc.nl/nieuws/2023/12/06/de-echte-stilte-a4183520</guid>
      <pubDate>Wed, 6 Dec 2023 05:29:52 +00:00</pubDate>
    </item>
    <item>
      <title><![CDATA[Waarachtig]]></title>
      <description><![CDATA[<p>Gistermiddag had ik een ziedende vriendin aan de lijn. Haar zoon van veertien bleek haar te hebben getrokken met lootjes. „Hij schreef een sinterklaasgedicht voor me”, begon ze woedend, „dat werkelijk fantastisch was.” „Echt? Maar wat is dan het probleem?” „Dat het zo geniaal is dat het onmogelijk van zijn hand kan zijn. Hij heeft het overduidelijk door zo’n stomme chatbot laten schrijven. Zo gemakzuchtig. Alsof ik niet wat moeite waard ben!” „Wat zegt hij er zelf over?” „Hij houdt bij hoog en laag vol dat hij het zelf heeft gemaakt, maar ik geloof er geen klap van. Vorig jaar had hij me ook getrokken en toen kreeg ik een versje van acht regels waarin hij ‘feedback’ liet rijmen op ‘slaapzak’.” Ik kreeg een beetje medelijden met de zoon in kwestie. Ik ken hem goed, vroeger paste ik weleens op, en ik neem hem tegenwoordig weleens mee naar concerten. Ik besloot hem maar even te bellen. Binnen vijf minuten bekende hij ChatGPT te hebben gebruikt. „Ik wilde iets goeds maken”, zei hij radeloos. „Zeker omdat ze er zo’n kutjaar op heeft zitten, maar ik heb gewoon echt geen talent voor poëzie. De vorige keer maakte ze aan de lopende band grapjes over hoe slecht mijn sinterklaasgedicht wel niet was. Ik wilde haar gewoon niet nog een keer teleurstellen.” Hij snoof. „Voor ik ChatGPT opende, heb ik echt geprobeerd om zelf iets te maken, maar ik liep compleet vast.” Soms kan liefde verlammen. De Engelse schilder William Morris (1834-1896) was verliefd op zijn model, Jane Burden. Hij wilde indruk maken door haar te portretteren als een middeleeuwse heldin, maar hoe hij ook schetste en kwastte, hij kreeg haar beeltenis maar niet goed op het doek. Uiteindelijk schreef hij op de achterkant van het canvas „I cannot paint you, but I love you”. Met andere woorden: als je je emoties niet goed weet uit te drukken, wil dat niet automatisch zeggen dat ze dan minder waarachtig zijn dan de gevoelens die je via een rake tekst of een geslaagd kunstwerk wél weet over te brengen. Met dat verhaal belde ik mijn vriendin. „Dus hij gebruikte een chatbot omdat hij zoveel van me houdt?” zei ze sceptisch. „Onder andere”, mompelde ik. „Waarom nog meer dan? Uit luiheid? Onverschilligheid?” Ik aarzelde, maar ze drong aan. „Uit angst”, zei ik ten slotte. Even was het stil aan de andere kant van de lijn. Toen zei ze dat ze moest ophangen, ze wilde kijken waar haar kind was.</p>]]></description>
      <guid>https://nrc.nl/nieuws/2023/12/05/waarachtig-a4183239</guid>
      <pubDate>Tue, 5 Dec 2023 05:29:53 +00:00</pubDate>
    </item>
    <item>
      <title><![CDATA[Na-woede: boos worden op jezelf omdat je te lang hebt gewacht met naar de dokter gaan]]></title>
      <description><![CDATA[<p>Onlangs ontving ik zo’n vreemde uitnodiging dat ik direct de afzender belde. „Volgens mij is je autocorrectie op hol geslagen”, zei ik tegen vriendin L., „want je hebt me uitgenodigd voor een diagnosefeestje.” „Klopt”, zei ze blij. „Kom je ook? Ik heb al dertig aanmeldingen!” Ah. Ze kwakkelde tijdens onze studententijd behoorlijk met haar gezondheid. Om de zoveel tijd had ze een aanval van buikpijn. Aanvankelijk wuifde ze alle zorgen weg, want op een periode van urenlang de wc bezetten, volgde steevast een tijd waarin er niets aan de hand leek. Pas afgelopen jaar, nadat er maandenlang geen verbetering was opgetreden en ze amper nog de deur uit durfde, besloot ze naar de dokter te gaan. Er volgde doorverwijzing op doorverwijzing en na tientallen onderzoeken bleek haar aandoening een naam te hebben én ook nog eens prima behandelbaar. De ziekte was weliswaar chronisch, maar met medicatie en een aangepast dieet waren de pijn en het ongemak snel verdwenen, en kon ze bovendien weer gaan en staan waar ze maar wilde. „Het is gewoon zo’n opluchting om te weten wat er aan de hand is”, zei L. „Waar een diagnose voor sommigen voelt als een oordeel, vormde het voor mij een verlossing. Weg waren de onzekerheid en het wakker liggen.” Ze haalde diep adem. ‘Natuurlijk was ik daarna wel even heel erg boos op mezelf”, zei ze. „Hè? Jij kon er toch niets aan doen dat je ziek was?” „Nee, maar ik had echt eerder naar de dokter moeten gaan. Dan was me behoorlijk wat ellende bespaard gebleven. Maar goed, volgens mijn arts zijn er patiënten die nog veel langer wachten. Mensen schamen zich snel als ze problemen hebben met hun darmen en lijden aanvankelijk liever in stilte dan dat ze in actie komen. En als ze dat dan ten slotte wél doen, worden ze weer pissig op zichzelf, omdat ze zo lang hebben gewacht.” Een soort na-woede dus, wat uiteindelijk neerkomt op rouw. Ik had daar ook last van toen ik na jaren aanmodderen besloot om mijn somberte en angst eindelijk eens serieus aan te pakken. Dankzij pillen en therapie verbeterde mijn gemoed zo enorm dat ik daar ook, alle geweldige antidepressiva ten spijt, een poos erg verdrietig van was. Al die verspilde jaren. Al die verspilde kansen. Toen ik dat aan L. vertelde, klakte ze met haar tong. „Die gevoelens van boosheid en verdriet achteraf zijn nog niet eens het moeilijkst. Het zwaarste komt pas daarna.” „En dat is?” „Jezelf vergeven.”</p>]]></description>
      <guid>https://nrc.nl/nieuws/2023/11/29/na-woede-a4182756</guid>
      <pubDate>Wed, 29 Nov 2023 05:29:53 +00:00</pubDate>
    </item>
    <item>
      <title><![CDATA[Waakzaamheid]]></title>
      <description><![CDATA[<p>Afgelopen week vertrok ik naar Indonesië om college te geven. Mooi, dacht ik, even wat afleiding van die bizarre verkiezingsuitslag. Het lukte me om er niet meer aan te denken tot ik gisteravond uit eten ging met een groep Indonesische journalisten en kunstenaars. „Gefeliciteerd met jullie nieuwe premier”, bulderde schrijver M., direct bij binnenkomst. „Ik hoorde dat hij een soort Netanyahu is, ook helemaal tegen de islam?” De rest van de avond ging het dus alleen nog maar over ‘Kierd Wielders’. „Hoe denkt hij over kunst en cultuur?” vroeg S., een acteur. Ik antwoordde dat de PVV alle subsidies plus de publieke omroep wilde afschaffen. „Natuurlijk”, verzuchtte ik, „wil dat niet zeggen dat dat ook daadwerkelijk zal gebeuren, maar ze lijken wel erg vastbesloten.” „Je vertelde net dat er waarschijnlijk een gedoogkabinet komt”, zei A., een journalist, zacht. „Zoiets gaat maar zelden goed. Wie weet zit er over een jaar wel een heel andere club.” Tja. In een jaar kan er alsnog veel kapot. Rutte I hief bij aantreden meteen het ministerie van Volkshuisvesting op, en met de puinhopen daarvan zitten we nog steeds. „Soms kan er ook iets beters voor terugkomen”, vervolgde A. „Na de val van Soeharto was er hier opeens ruimte. Kunstenaars en journalisten konden plotseling openlijk tegenmacht leveren.” ‘Maar dat was ook maar van tijdelijke aard”, mompelde haar man. „Want de boel is hier alweer aan het verschuiven. De huidige president heeft net de grondwet laten veranderen zodat zijn zoon hem kan opvolgen. Voor de verkiezingen in februari heeft de zeer conservatieve opperbevelhebber van het leger zich bovendien aan zijn kant geschaard.” Hij begon over het culturele centrum van een vriend waar afgelopen maand opeens een roedel agenten op de stoep stond. Zogenaamd omdat de vergunning voor het verkopen van drank (en dan niet van wodka maar van frísdrank) niet op orde was, maar in werkelijkheid was het natuurlijk gewoon intimidatie. Van pas op, houd je koest, zeker nu de verkiezingen er aankomen. „Met andere woorden”, zei ik somber, „na iets ergs kan eerst iets fijns komen, om vervolgens weer plaats te maken voor iets nog veel vervelenders. Lekker dan.” A. sloeg een arm om me heen. „Het komt vast wel weer goed”, zei ze. „Na een generatie of twee zal het vast wel weer beter gaan.” Dat was zo zwartgallig dat het hele gezelschap het uitproestte. Sommigen moesten zelfs even naar buiten om bij te komen. Zelf hield ik me jankend van het lachen vast aan de tafel. „En hierna nooit meer jullie waakzaamheid laten verslappen hè”, schaterde A. tegen me. Hikkend probeerde ik de tranen uit mijn ogen te vegen maar ze bleven stromen, er kwam werkelijk geen einde aan.</p>]]></description>
      <guid>https://nrc.nl/nieuws/2023/11/27/waakzaamheid-a4182434</guid>
      <pubDate>Mon, 27 Nov 2023 05:29:53 +00:00</pubDate>
    </item>
    <item>
      <title><![CDATA[Ondernemingsrisico]]></title>
      <description><![CDATA[<p>Gisteren nam ik deel aan een bijeenkomst voor zelfstandigen over zaken waar de meeste zzp’ers liever niet aan denken, zoals arbeidsongeschiktheid en werkloosheid. Op een zeker moment kwam het gesprek op het gruwelijkste onderwerp van allemaal: Het Pensioen. „Wie heeft er al wat geld voor later opzijgelegd?”, vroeg onze voorlichter opgewekt, waarop iedereen bleek wegtrok. Geld verdienen is als zelfstandige in dit soort rare tijden al moeilijk genoeg, een pensioen opbouwen voor de meesten complete sciencefiction. „Joh,” zei hij blij, „oud worden is het leukste ondernemingsrisico dat er is!” Hij bedoelde het ongetwijfeld lief, maar de combinatie ‘oud’ en ‘ondernemingsrisico’ veroorzaakte in de zaal complete kortsluiting. Je zag ze denken: nóg een risico! Nog iets dat geld kost! De vriendin die ik had meegesleurd fluisterde dat ze hoopte om nog voor haar pensioen te overlijden, dan hoefde ze er ook geen op te bouwen. Ik dacht aan een bevriende schrijver, een man van achter in de zeventig, die alleen AOW heeft en daarom nooit gestopt is met werken. „Ik zal nog een lezing moeten geven op mijn eigen uitvaart”, riep hij eens. „Anders kan ik hem niet eens betalen!” „Joh, we gaan tegen die tijd wel met een collectebus langs de leesclubs”, stelde ik hem gerust. „De meeste hebben er geen enkel probleem mee om onderling boeken en epubs uit te wisselen, waardoor een schrijver als jij toch zeker al duizenden euro’s is misgelopen. Ik zal wel even inspelen op hun schuldgevoel.” Daar moest hij om lachen. Terug naar de informatiemiddag. Mijn vriendin en ik zaten hem braaf uit, maakten aantekeningen en gaandeweg gloorde er, ongelofelijk maar waar, toch hoop, want er waren broodfondsen, levensverzekeringen en constructies waardoor we onze oude dag misschien toch niet onder een viaduct hoefden te door te brengen. Natuurlijk, als we in een teletijdmachine konden stappen hadden we onze jongere versies direct gedwongen om zich in te schrijven voor een studie rechten, bestuurskunde of Mandarijn, maar met de riemen die we nu hadden, bleek roeien ook best mogelijk. Opgelucht zeiden we tegen onze docent dat we de toekomst alweer wat rooskleuriger inzagen. „Fijn!”, zei hij. „Al is het natuurlijk wel spannend of het nieuwe kabinet de zelfstandigenaftrek nog verder verlaagt, en wat ze gaat doen met de AOW-leeftijd enzo!” En daar knapte de hoop alweer vrolijk uiteen, maar wat was het heerlijk geweest om heel even te hebben geloofd dat het goed zou komen. Dat in leven blijven iets was wat je kon afdekken, in plaats van vrezen.</p>]]></description>
      <guid>https://nrc.nl/nieuws/2023/11/23/ondernemingsrisico-a4181888</guid>
      <pubDate>Thu, 23 Nov 2023 05:29:53 +00:00</pubDate>
    </item>
    <item>
      <title><![CDATA[Dat is allemaal onzin]]></title>
      <description><![CDATA[<p>Een tijdje geleden zat ik ook maar een beetje mijn jeugd te verdoen in de trein toen ik plotseling een harde klap hoorde. Twee zitplaatsen verderop lag een jonge man in het gangpad, met zijn gezicht naar de grond. „Hij viel zomaar om”, zei een oude dame verbaasd. „Volgens mij heeft hij de leuning geraakt”, mompelde een meisje van een jaar of twintig. Rond het hoofd van de jongen kwam een aureool van bloed vrij. We staarden elkaar even aan. „Een arts!” zei de oude dame, „we hebben een arts nodig!” Ze snelde naar voren en ik kamde de achterkant van de trein uit, riep om een dokter, een verpleegkundige of desnoods een mondhygiënist. Binnen acht meter had ik een huisarts te pakken, vanuit de verte kwam een gepensioneerde verpleegkundige op het rumoer af terwijl de oudere dame ondertussen iemand die coschappen liep mee naar de plek des onheils sleurde. De medici knielden bij de bewusteloze jongen neer, de overige passagiers waren gul met zakdoekjes, handgel en bier („Om te ontsmetten”, zei de man die het aanbood, iets waar in alle consternatie verder niet op in werd gegaan). De jongen werd in de stabiele zijligging geplaatst, zijn neusvleugels voorzichtig dichtgeknepen om het bloeden te stoppen. De oude dame hing al met 112 aan de lijn, een meisje zei ‘niet cool’ tegen haar vriendje, dat aan het filmen was geslagen, waarop de jongen zijn mobiel beschaamd wegstopte. Bij de volgende halte bleef de trein staan, om te wachten op de ambulance. En toen, alsof opeens de zon doorbrak, opende onze patiënt zijn ogen en vroeg wat er was gebeurd. „Hij is bij!”, riep de huisarts. De gehele trein juichte. We keken toe hoe hij op de brancard werd gehesen en zwaaiden hem uit. Het vertreksignaal klonk, de deuren sloten, onze reis ging door. Trots blikten we om ons heen. Er was meteen actie ondernomen, iedereen had samengewerkt, de ambulancebroeder had ons zelfs gecomplimenteerd met ons kordate optreden, waarop we zo straalden, dat het ook weer een beetje gênant werd. „Zo slecht is de mens nog niet, hè”, zei de oude dame. Uit het bagagerek pakte ik wat kranten om op de bebloede vloer te leggen. Op eentje stond een heel verslag over de aanstaande verkiezingen, over hoe de politiek er weer voor de burger zou moeten zijn. De dame zag me het artikel scannen en trok toen de krant zachtjes uit mijn handen. „Dat is allemaal onzin joh”, zei ze, en legde de papieren op de besmeurde vloer. Kalm keken we toe hoe de foto’s van kopstukken zich volzogen met bloed, snot en stof.</p>]]></description>
      <guid>https://nrc.nl/nieuws/2023/11/20/dat-is-allemaal-onzin-a4181468</guid>
      <pubDate>Mon, 20 Nov 2023 05:29:54 +00:00</pubDate>
    </item>
    <item>
      <title><![CDATA[Belofte]]></title>
      <description><![CDATA[<p>Een tijdje geleden interviewde ik voor een bundel iemand die meer dan tien jaar lang alcoholist is geweest. Nadat ze vertelde over de verwoestingen die de verslaving had aangericht, vroeg ik haar wat er nou eigenlijk voor had gezorgd dat ze er definitief mee kapte. Haar kinderen? Of toch haar gezondheid? „Ik hield ermee op”, zei ze, „toen ik doorkreeg dat het niet meer werkte.” „Dat wat niet meer werkte?” „De drank! Hij deed het niet meer, was defect! Ik werd natuurlijk nog wel dronken, maar de onrust die ik ermee probeerde te bedwingen verdween niet meer, sterker nog, ze nam op een zeker moment met elke slok alleen nog maar toe. Toen wist ik dat het genoeg was.” „Je stopte zelfs niet een klein beetje voor jezelf of je omgeving?”, probeerde ik nog. „Als ik heel eerlijk ben”, zei ze met fonkelende ogen, „en ik weet dat het niet best klinkt, hield ik op met drinken omdat de alcohol zijn belofte niet meer inloste.” Belofte. Dat klonk alsof drinken voor haar een vloeibare deal was. Je nam de hoofdpijn, het trillen, de kosten en het sociale isolement voor lief, zolang je maar een paar uur per etmaal verlost was van alle spanning. Je voedde het zoals je een beest voedt, in de hoop dat het beest je dan even niet meer aan zou vallen. Ze is natuurlijk de enige niet. In mijn omgeving lijken maar weinig mensen er echt tegen bestand, wat niet zo gek is in dit soort gekke tijden. Ik ben gestopt met tellen hoeveel flessen er op de feesten door gaan, want ik begrijp het. Een borrel is een uitweg, jezelf even losweken van gepieker over oorlog, geld of klimaat. „Het is niet alleen de schuld van de gebruikers”, zei mijn kennis. „Vanuit de overheid wordt er ook weinig gedaan. Drinken wordt wel veroordeeld, maar niet echt aangepakt.” Nee, anders zouden er op whisky-etiketten allang foto’s van Mel Gibson zijn geplakt om de effecten ervan aan te tonen, net zoals er nu uitgeteerde longen op pakjes sigaretten staan. En had men de accijnzen allang opgeschroefd tot Noorse proporties. „Ach, weet je, het gevaarlijkste aan drank is natuurlijk niet dat de alcohol zelf zo verslavend is”, zei ze. „Al helpt dat natuurlijk niet. Het linke is dat het een chemische vorm van geruststelling is. Een knuffel in een fles.” Ze nam een slok water. „Verslaving is gemuteerde liefde”, zei ze.</p>]]></description>
      <guid>https://nrc.nl/nieuws/2023/11/15/belofte-a4181024</guid>
      <pubDate>Wed, 15 Nov 2023 05:29:54 +00:00</pubDate>
    </item>
    <item>
      <title><![CDATA[Kimba]]></title>
      <description><![CDATA[<p>Zaterdagavond stuitte ik al scrollend op een nieuwsbericht dat voor de verandering eens niet over ziekenhuisbombardementen of de verkiezingen ging, maar iets totaal anders betrof: er was een circusleeuw ontsnapt, in het Italiaanse stadje Ladispoli. Het dier bleek al uren op vrije voeten te zijn. Ik klikte op een video waarin hij door een woonwijk slofte (de lokale bevolking had zich in haar huizen opgesloten en deed niets anders dan filmen) en er eigenlijk vrij ontspannen uitzag, maar goed, dat kon ook mat zijn geweest. Wellicht was de leeuw ook wel wat van slag, hij was zijn hele leven lang niets anders dan kooi en piste gewend, de ervaring moest voor hem op zijn minst vervreemdend zijn geweest. De enige grote ruimte die hij kende, was er eentje waar gestamp, gejoel en schijnwerpers zijn zintuigen continu verstoorden. Nu had de vertrouwde lucht van tentzeil, suikerspinnen en zweet opeens plaatsgemaakt voor de geur van struikjes en bomen, wat verdwaalde uitlaatgassen, de uitwerpselen van honden. Onder zijn voetkussens de onbekende sensatie van asfalt. Ten slotte was er ook nog eens, waarschijnlijk voor het eerst in zijn leven, nergens een mens te bekennen. Terwijl ik alle foto’s en reels bekeek, voelde ik een steek. Daar slenterde een wezen, opgebracht in gevangenschap, getraind om te vermaken, een van de miljoenen dieren die al millennia aan het werk zijn in de amusementssector. Familie van de katachtigen die in het Colosseum op gladiatoren werden losgelaten (gladiatoren die doorgaans zwaarbewapend en hevig bepantserd waren) en anno 2023 een van de tallozen die dagelijks met de zweep krijgen wanneer ze niet luisteren. In Nederland is er gelukkig een einde gemaakt aan het gebruik van wilde dieren in het circus, maar in veel andere Europese landen niet. Daar slijten duizenden nog steeds hun levens achter de tralies. Hun lot zal voor sommigen klein bier zijn vergeleken met het tumult dat door oorlog, inflatie en klimaatcrisis wordt veroorzaakt. En het leven van een enkele leeuw zal echt niet hoog op de agenda komen te staan van de EU. Maar toch. Toen ik die beelden van hem zag, kreeg ik het koud. Omdat je wist dat ze hem vroeg of laat te pakken zouden krijgen, en dat de vrijheid waarin hij rondslofte een tijdelijke en, naar alle waarschijnlijkheid eenmalige zou zijn. Zondagochtend kwam het verlossende bericht. Men had hem weten te omsingelen, verdoofd en teruggebracht naar het circus. Eind goed al goed. Voor de mens dan. De leeuw heet trouwens Kimba. In mijn hoofd loopt hij nog steeds los.</p>]]></description>
      <guid>https://nrc.nl/nieuws/2023/11/13/kimba-a4180764</guid>
      <pubDate>Mon, 13 Nov 2023 05:29:54 +00:00</pubDate>
    </item>
    <item>
      <title><![CDATA[Aan de andere kant van de lijn]]></title>
      <description><![CDATA[<p>Doofheid is soms eenzaam, in de eerste plaats voor de dove zelf, maar ook voor diens omgeving. Mijn vader van 86 is inmiddels zo slechthorend dat hij op een zeker moment de meeste vragen niet meer met ‘hè’ beantwoordde maar gewoon met ‘ja’, om van het gedoe af te zijn. Een tijd geleden had de familie er genoeg van en legden we geld bijeen en nu hangen er satellieten aan zijn oorschelpen waarmee een niet-dove de oerknal nog zou kunnen horen. Iemand wiens oren zo versleten zijn als die van mijn pa (samen zijn ze 172 jaar oud) is er helaas nog steeds niet echt mee geholpen. Zelfs met behulp van hoogwaardige technologie krijgt hij je ‘goedemorgen’ alleen mee als je die recht in zijn gezicht schreeuwt, en dus moesten we een nieuwe manier van communiceren vinden. Dat doe je als ouder en kind natuurlijk de hele tijd (ik bedoel als zuigeling sprak ik natuurlijk nog geen Nederlands en hadden we getuige de foto’s en filmpjes toch ook lol) maar doofheid stelt je voor een nieuwe uitdaging. Knuffelen was een begin, de rest doen we via brieven, pakketjes en de computer. We houden allebei van lezen, sturen boeken, mailen krantenberichten die ons raakten, maken dagelijks voor de ander een mixtape van geschreven taal. Gistermiddag zond ik hem een fragment waarin Stefan Zweig vertelt over het graf van Tolstoj, dat volgens de Oostenrijker vanwege zijn eenvoud het indrukwekkendste ter wereld is. Gewoon een klein heuveltje in een bos, geen steen, geen zerk, geen opschrift: ‘De wind ruist als Gods woord over het graf van de naamloze, verder is er geen stem te horen, je zou eraan voorbij kunnen gaan zonder meer te weten dan dat hier iemand begraven ligt, zomaar een Russisch mens in Russische aarde.’ Mijn vader vond het prachtig, en stuurde me een tekst terug over radiofrequenties, een onderwerp dat hem als techneut enorm boeit. Ik deed mijn best om er chocolade van te maken, maar snapte er niets van. Even was ik teleurgesteld dat iets waar hij zo wild enthousiast van wordt, mij gewoon niet raakte. Ik schreef hem dat dit dan misschien mijn eigen vorm van doofheid was, waardoor ik extra besefte hoe isolerend het voor hem moest zijn om zo slecht te horen. „Joh”, reageerde hij, „elk mens is op zijn eigen manier doof, dat wil zeggen: alleen. Daar kan je met de beste communicatiemiddelen ter wereld weinig aan veranderen. Het belangrijkste is dat er iemand is die met je wíl communiceren.” Ja. Dat er altijd iemand aan de overkant is, woorden overtikkend, krantenknipsels sturend, altijd klaar om te reageren. Op de dingen. Op jouw bestaan. Snel sloeg ik het volgende boek open.</p>]]></description>
      <guid>https://nrc.nl/nieuws/2023/11/08/aan-de-andere-kant-van-de-lijn-a4180207</guid>
      <pubDate>Wed, 8 Nov 2023 05:29:54 +00:00</pubDate>
    </item>
    <item>
      <title><![CDATA[Het Couperusspook]]></title>
      <description><![CDATA[<p>Je zou het bijna vergeten, maar 2023 is naast 52 weken vol klimatologische, geopolitieke en sociale problemen ook nog het Couperusjaar. Zelf ben ik de afgelopen maanden bibliotheken, buurthuizen en scholen langsgegaan om nieuwe generaties lezers voor hem te interesseren en wat daarbij telkens weer terugkwam, was een soort weerzin. Laatst sprak ik bijvoorbeeld een club studenten en vroeg ik of ze weleens iets van Couperus hadden gelezen. Meteen zeiden ze dat hij duf, saai, truttig en achterhaald was. Daarna bleek dat zij nog nooit een boek van hem hadden opengeslagen. Door ons land dwaalt een zogenaamd Couperusspook: een bundeling vooroordelen die lezers ervan weerhoudt zijn romans op te nemen. Ik weet niet of de Hagenaar ooit van dat slechte imago af zal komen, maar goed, het geeft ons fans weer iets te doen, dus bij deze: waarom moeten we nog steeds Couperus lezen? Omdat zijn werk nog steeds actueel is. In zijn vertellingen maakt hij gehakt van ideeën die in de 21ste eeuw nog steeds veel navolging hebben. Dat het bestaan bijvoorbeeld maakbaar is of dat de mens voor elk probleem wel een redelijke en vooral pijnloze oplossing kan bedenken. Dat we met al ons wetenschappelijk en technologisch vernuft automatisch ook beschaafd zijn. Wie tegenwoordig op een willekeurig tijdstip het nieuws aanzet, weet wel beter. In zijn oeuvre waarschuwt Couperus voor een te rooskleurig mensbeeld, door het contrast tussen de binnen- en de buitenwereld van zijn personages dik aan te zetten. Poëtische innerlijke monologen worden in zijn romans afgewisseld door hyperrealistische gesprekken. Op zijn observatie in de novelle Noodlot dat een huisje in de sneeuw „een nestje in watten” lijkt, volgen dialogen waarin wordt gestotterd, talloze grammaticale fouten zitten, men zichzelf constant tegenspreekt en een taal hanteert die boers aandoet vergeleken bij de fantasierijke, overgestileerde zinnen waarmee Couperus omgeving, uiterlijk of steden beschrijft. Tegenover de doorvoelde, dromerige gedachtewereld van personages als Eline Vere of Constance van der Welcke vormen alle levensechte conversaties een dompelbad van stikstof. Couperus toont keer op keer aan dat er een groot verschil zit tussen wat we denken en wat we zeggen. Door het gebruik van verschillende taalregisters waarschuwt hij de lezer voor de bedwelmende werking van de geest, schoonheid en optimisme, wat je scherp houdt in een wereld die er soms voor lijkt te zijn gemaakt om ons alleen maar af te stompen, teleur te stellen of te verbijsteren. En dat maakt Couperus tot een van de waardevolste schrijvers die ons taalgebied rijk is. Juist in dit soort gekke tijden.</p>]]></description>
      <guid>https://nrc.nl/nieuws/2023/11/06/het-couperusspook-a4179951</guid>
      <pubDate>Mon, 6 Nov 2023 05:29:55 +00:00</pubDate>
    </item>
  </channel>
</rss>
