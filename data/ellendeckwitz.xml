<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[De persoon die alles  goed zal maken]]></title>
      <description><![CDATA[<p>Afgelopen week vroeg mijn buurman van 76 of ik zondagochtend al wat te doen had. In mijn naïviteit antwoordde ik dat de agenda dan nog leeg was. „Mooi, dan kan je me naar de kerk brengen”, juichte hij, „want mijn rollator is stuk.” Aldus woonde ik voor het eerst in tijden een viering bij. Ik vond het stiekem best leuk. Het was verfrissend dat er bij de komst van Christus werd stilgestaan met behulp van kaarsjes in plaats van zo’n peperdure adventskalender tjokvol chocolaatjes of drank. Het koor zong prima en de priester stak een verder niet al te lang betoog af over het belang van licht in donkere tijden. Dat laatste deed hij overigens wel in zulke algemene bewoordingen dat ik hem er op een gegeven moment van verdacht de preek te hebben geschreven met behulp van ChatGPT maar goed, daar moet je zo’n man niet op afrekenen, december is ook voor clerici een drukke maand. „Wat een fijne dienst”, mijmerde mijn buurman na afloop. „Jezus voelde even heel dichtbij.” „Ik vind het knap dat je zo van iemand kan houden die je nog nooit hebt ontmoet”, zei ik. „Dat is het hele punt van geloven hè”, knipoogde hij. „Maar we kunnen ook heel veel houden van anderen die we nog nooit de hand hebben geschud.” „Zoals sporters of muzikanten?” „Eerder mensen van wie we hópen dat ze bestaan.” „Hè?” „Wel, ik had een vrij harde moeder. Ik zocht daarom warmte bij de moeders van vriendjes. Vrouwen die vriendelijker waren, zachter. Dat bood even troost, maar uiteindelijk raakte ik toch ook in hen teleurgesteld, want ik zocht een gedroomde moeder, geen menselijke.” Hij blies over zijn handen. „Ik was heel lang op zoek naar de persoon die alles goed zou maken. Ik zie dat nog steeds om me heen bij vrienden en kennissen. Ze wachten op de ultieme ouder, geliefde, vriend of politicus. Iemand die een eeuwigdurende arm om hen heen slaat, het altijd voor hen opneemt en hen zal troosten voor alle uren waarin ze zich ongelukkig voelden. Maar dat kan je gewoon niet verwachten van een sterveling. Dan leg je de lat veel te hoog.” „En bovendien reduceer je hem of haar dan tot een dienst.” „Precies. Gelukkig heb ik Jezus nog.” „Omdat hij je helpt om de tekortkomingen van je soortgenoten te vergeven?” „Nee, omdat híj degene is die alles goedmaakt! En ik dat dus niet meer van iemand anders verwacht. Waardoor ik de ander niet meer zie als een mogelijke redding, maar gewoon voor wat hij of zij is.” „En dat is?” „Een mens. Niet minder, maar ook zeker niet meer.”</p>]]></description>
      <guid>https://nrc.nl/nieuws/2024/12/09/de-persoon-die-alles-goed-zal-maken-a4876038</guid>
      <pubDate>Mon, 9 Dec 2024 05:33:09 +0000</pubDate>
    </item>
    <item>
      <title><![CDATA[Je kijkt zoals je leeft]]></title>
      <description><![CDATA[<p>Dit weekend vierde ik Sinterklaas met enkele oud-studiegenoten en na het traditionele raden naar wie zijn gedichten dit keer door ChatGPT had laten schrijven, was er nog genoeg tijd over om het voorbije jaar te evalueren. Wat hadden we geleerd, wat kon beter, wat moest weg en wat mocht blijven? Na het aanhoren van enkele adviezen (meer lezen, minder sporten, weg met Tesla) nam P. het woord. „Begin dit jaar volgde ik met mijn tienerzoon een serie die eigenlijk veel te eng was voor mij, maar ik wilde me niet laten kennen. Op een zeker moment had ik mijn handen voor mijn gezicht geslagen en tuurde ik alleen nog door de kiertjes van mijn vingers naar het beeldscherm. En opeens zegt dat joch: je kijkt naar die serie zoals naar je leven.” Iedereen applaudisseren. Ik stelde voor dat die zoon meer zakgeld kreeg, want hij had de spijker op zijn kop geslagen. P. is een van de angstigste mensen die ik ken, wat niet zo gek is aangezien hij een pa had die vanuit het niets enorm boos kon worden (ooit ging die vader met een hark het klimrek in de achtertuin te lijf om zijn woede te koelen, de buren hadden vragen). P. werd een uiterst behoedzaam kind, dat niet alleen het onvoorspelbare vreesde, maar ook de ongelooflijke chaos die er in zijn hoofd ontstond wanneer hij ergens van schrok. „Ik schuifelde door mijn bestaan”, zegt P. „Was de hele tijd bezig met wat voor vreselijks er kon gebeuren en hoe ik daar dan niet al te zeer door zou worden overvallen, waardoor ik op het laatst nog amper de deur uit ging. Na die opmerking van mijn zoon ben ik meteen op zoek gegaan naar een psycholoog.” Ik zei dat ik het knap vond dat hij hulp had gezocht. Inmiddels schijnen 1,9 miljoen Nederlanders in min of meerdere mate last te hebben van een angststoornis, en uit eigen ervaring weet ik dat het heel lang duurt voor je dat überhaupt onderkent. Vervolgens zijn er gevoelens van schaamte en hulpeloosheid en kunnen er nog heel wat jaren voorbijgaan voordat je daadwerkelijk actie onderneemt. ‘Ik was gewoon klaar met afwachten tot er iets verschrikkelijks plaatsvond”, zei P. „Dan gebeurde er maar wat ergs.” „Je wilde weer kunnen leven zonder handen voor je gezicht.” „Ik wilde vooral mijn handen weer voor mezelf hebben. En dat lukte alleen maar wanneer ik de wereld niet alleen in ging, maar haar ook weer onder ogen kwam.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/12/02/je-kijkt-zoals-je-leeft-a4875160</guid>
      <pubDate>Mon, 2 Dec 2024 05:33:09 +0000</pubDate>
    </item>
    <item>
      <title><![CDATA[Seksisme is een genotsmiddel]]></title>
      <description><![CDATA[<p>De afgelopen weken volgde ik het proces rondom Giséle Pelicot, de 72-jarige Française die negen jaar lang door haar echtgenoot werd gedrogeerd en gefilmd terwijl tientallen mannen zich aan haar vergrepen. Ik was met name benieuwd naar wat de verdachten te zeggen hadden, want hoe verantwoord je het in hemelsnaam aan jezelf dat je seks hebt met een bewusteloze vrouw? Het verweer was ontluisterend. Meerdere mannen zeiden dat ze haar niet écht hadden verkracht. Goed, de vrouw was weliswaar compleet onder zeil, maar haar echtgenoot zei dat het mocht, dus dan was het oké. Andere verdachten hielden vol dat ze helemaal niet doorhadden dat Pelicot verdoofd was, terwijl ze op de camerabeelden duidelijk buiten westen is. Al die smoezen maakten haar advocaat woedend. „Ze hebben zelf een keuze gemaakt misbruik te maken van een lichaam”, riep hij, „en allemaal konden ze zien dat die persoon niet in staat was om zich te uiten, om wel of niet in te stemmen met wat zij deden.” Zijn onderscheid tussen lichaam en persoon raakte me. De daders ging het alleen maar om het eerste, de persoon erachter interesseerde hen verder niet. Blijkbaar hoeft dat ook niet wanneer het een vrouwelijk lijf betreft en de man toestemming heeft gegeven om ermee te doen wat je maar wilt. Ik moest denken aan de essaybundel Ieder een lichaam, waarin Olivia Laing op een gegeven moment schrijft: ‘Geen enkele beschaving biedt evenredige veiligheid voor elk soort lichaam, net zomin als hun vrijheden in gelijke mate worden beknot.’ Die ongelijkheid, of beter gezegd de zoveelste bevestiging daarvan, maakte me zo kwaad dat ik even bij mijn oudtante M. langsging om stoom af te blazen. Ziedend ijsbeerde ik door haar woonkamer terwijl ze me ongerust met haar ogen volgde. „Wat vind jij er nou van”, vroeg ik na een tijdje. „Jij bent nota bene nog met de Dolle Mina’s de barricaden op geweest, word je hier niet witheet van? Houdt het dan nooit op?” „Tja”, zei ze, „hier zou ik vroeger heel boos over zijn geweest. Tot ik me iets heel belangrijks realiseerde over seksisme.” „Namelijk?” „Dat seksisme altijd lichamelijk is, en daardoor dus ook op een bepaalde manier onpersoonlijk. Zo kon ik de boel met iets meer afstand bekijken, en hield ik energie over om te blijven opkomen voor mijn rechten.” Daar moest ik even op kauwen. „Maar”, zei ze ten slotte, „het gaat bij die hele Pelicotzaak ook nog om iets anders, waar we het überhaupt te weinig over hebben.” „Namelijk?” „Dat macht een genotsmiddel is.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/26/seksisme-is-een-genotsmiddel-a4874382</guid>
      <pubDate>Tue, 26 Nov 2024 05:33:09 +0000</pubDate>
    </item>
    <item>
      <title><![CDATA[Van waarde]]></title>
      <description><![CDATA[<p>Afgelopen week wandelde ik door Singapore met W., een Australiër die er al meer dan twintig jaar woont. Terwijl we wat over het weer babbelden, belde mijn moeder opeens op, uitzinnig van vreugde over het bericht dat de btw-verhoging op boeken – waarschijnlijk dan – niet doorgaat. „Gefeliciteerd”, zei W. nadat ik hem het nieuws had verteld. „We moeten nog maar zien”, mompelde ik. „Met de huidige coalitie weet je het nooit. Hoe staan de letteren er in deze stad eigenlijk voor?” „Er zijn sterke literaire podia en goede schrijvers, maar de boekverkoop kachelt toch wat achteruit.” „Jammer.” „Gelukkig zijn er wel enkele mooie Silent Book Clubs.” Oh, ja, die silent disco’s voor boekenwurmen, waar het niet gaat om het bespreken van een roman maar om het samen lezen in stilte. Enkele dagen later nam W. me mee naar de zijne, die elke zaterdag plaatsvindt in een pastelkleurig café. Zijn stilteleeskring bestaat uit twaalf mensen: eentje werkt in de fintech, een ander is huisvrouw en een derde zit nog op de middelbare school. W. heette iedereen welkom en toen gingen de mobieltjes uit, de boeken open en daalde de stilte op ons neer als een sluier. Ruim anderhalf uur lang zou niemand nog iets zeggen. Af en toe spiekte ik opzij. De vrouw aan mijn rechterkant volgde met haar vinger de regels terwijl haar lippen geluidloze zinnen vormden, alsof ze een rozenkrans bad. De jongen aan mijn linkerzijde las een boek van Terry Pratchett en moest af en toe een giechel onderdrukken, en W. zelf was zo verdiept in A Visit from the Goon Squad dat zijn mond een beetje openhing. Na afloop dankte ik hem dat hij me had meegenomen. „Echt geweldig”, zei ik. „Je zou iedereen dit gunnen.” „De aanmeldingen zijn overal gestagneerd”, vertelde W. „Bij elkaar opgeteld hebben alle Silent Book Clubs in deze stad net iets meer dan duizend leden.” „Dat is best weinig voor een bevolking van vier miljoen.” „Op het eerste oog wel”, glimlachte hij. „Maar iets kleinschaligs kan alsnog betekenis hebben.” Ik zag de ogen van zijn clubgenoten fonkelen, alsof ze er even helemaal uit waren geweest. Weg van een plek waarin iets alleen nog maar een succes wordt genoemd als het viraal gaat of je er heel veel geld mee verdient. Weg van een wereld waar het steeds meer lijkt te draaien om aantallen dan om inhoud. „Soms”, zei W., „hoeft iets geen grootse navolging te hebben om van waarde te zijn.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/19/van-waarde-a4873603</guid>
      <pubDate>Tue, 19 Nov 2024 05:33:10 +0000</pubDate>
    </item>
    <item>
      <title><![CDATA[Een modern sprookje]]></title>
      <description><![CDATA[<p>Deze weken zit ik voor werk in Indonesië en onlangs behandelde ik met enkele studenten de brieven van Kartini (1879-1904), de beroemde Javaanse aristocrate die zich met hart en ziel inzette voor vrouwenrechten. Daarmee was het tijdens haar leven belabberd gesteld. In haar tijd verdwenen adellijke meisjes vanaf hun twaalfde achter slot en grendel tot ze gingen trouwen. Ook Kartini was dat lot beschoren. „Gelukkig leven we tegenwoordig in een andere wereld”, verzuchtte een van de studentes na het lezen. Haar buurvrouw snoof. „We worden weliswaar niet meer opgesloten, maar we zijn nog steeds tweederangs burgers hoor. Of mag jij evenveel als je broers?” Tegen het einde van het college ontstond een discussie over welk verhaal het beste de huidige positie van de vrouw beschrijft. Uiteraard kwam Atwoods The Handmaid’s Tale voorbij, evenals de in Indonesië baanbrekende feministische romans van Ayu Utami. Sommigen noemden ook nog het werk van Jane Austen, de Brontë’s en Virginia Woolf. Allemaal passende voorbeelden, maar met de wereldwijde opkomst van het neoconservatisme, het maar niet verdwijnen van de loonkloof, partnergeweld en femicide, leek me een sprookje uit 1697 veel toepasselijker: Blauwbaard, van Charles Perrault. Voor wie het niet meer weet: Blauwbaard is een rijke oude weduwnaar die voor de zevende keer in het huwelijksbootje stapt. Op een gegeven moment moet hij op reis en geeft hij aan zijn jonge echtgenote de sleutels van zijn kasteel. Ze mag alle deuren openen, behalve die van de kelder. Wanneer hij weg is doet ze dat natuurlijk alsnog en vindt daar de lijken van zijn zes vorige echtgenotes die, getuige hun verwondingen, een nou niet bepaald natuurlijke dood zijn gestorven. Wanneer Blauwbaard ontdekt dat ze ongehoorzaam is geweest en zijn geheim heeft ontdekt, wil hij haar doden. Ze weet gelukkig tijd te rekken tot haar broers ten tonele verschijnen en hun agressieve zwager een kopje kleiner maken. De jonge vrouw erft al zijn rijkdommen en schenkt haar vermoorde voorgangsters een mooi graf. De toepasselijkheid van Blauwbaard zit hem erin dat de vertelling ogenschijnlijk goed afloopt. Ja, de jonge bruid brengt het er heelhuids vanaf en erft allerlei rijkdommen. Maar ze overleeft het alleen maar omdat mannen haar komen redden. Die zes eerdere eega’s hadden niet zoveel mazzel. En de dood van Blauwbaard verandert verder niets aan een systeem waarin een vrouw voor haar lijfsbehoud afhankelijk is van een echtgenoot of broers. Ondanks alle terrein dat de vrouwenbeweging de afgelopen eeuwen heeft gewonnen, bekruipt me soms het gevoel dat we ons nog steeds in Blauwbaards kasteel bevinden. Een wereld waarvan we denken dat we inmiddels alle sleutels in handen hebben gekregen en daardoor vergeten dat de allerbelangrijkste nog steeds ontbreekt: die van de uitgang. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/11/een-modern-sprookje-a4872660</guid>
      <pubDate>Mon, 11 Nov 2024 05:33:10 +0000</pubDate>
    </item>
    <item>
      <title><![CDATA[Een oplossing  voor de klimaatcrisis]]></title>
      <description><![CDATA[<p>Afgelopen week woonde ik een literair festival op Bali bij en een van de kleurrijkste mensen die ik daar tegen het lijf liep was Steve, een Brit die zich aan iedereen voorstelde met de vraag of ze nog miljonairs kenden. Zo introduceerde hij zich ook aan mij, gevolgd door de mededeling dat hij ingenieur is, expert op het gebied van klimaatverandering en een oplossing probeert te bedenken voor de opwarming van de aarde. „Er zijn mogelijkheden genoeg”, zei hij, „maar die kosten wel een aardige duit.” Vandaar die queeste naar vermogenden (en voor wie dit leest, een fortuin heeft en zijn/haar/hun kleinkinderen toch een leefbare planeet wil nalaten in plaats van aandelen in een fossiel bedrijf: stuur me even een dm). Ik zei dat ik helaas nog geen miljonairs kende en we raakten aan de praat over het festival zelf, dat onder meer om de diaspora in de letteren draaide. Er waren veel schrijvers en dichters die vertelden hoe hun ouders of grootouders op zoek moesten naar een nieuwe plek om te leven. „Als de opwarming van de aarde in dit tempo doorgaat”, mompelde Steve, „maakt de halve mensheid straks deel uit van een diaspora. Talloze leefgebieden zijn al aan het veranderen in een nieuwe Sahara of een tweede Atlantis. Wat ook niet helpt is dat de mens zich geen echte voorstelling kan maken van een góéde afloop van de klimaatcrisis.” „Hoe bedoel je?” „In films, series en boeken heb je alleen maar verhalen waarin een klimaatramp leidt tot een dystopie. Neem de Mad Max-reeks, The Road van Cormac McCarthy of The Handmaid’s Tale. Er bestaan amper vertellingen over klimaatverandering die zowel hoopgevend als aannemelijk zijn. De menselijke verbeelding schiet tot dusver letterlijk tekort.” Hij zag mijn gezicht betrekken. „Maar gelukkig”, vervolgde hij snel, „zijn er wel degelijk oplossingen!” Hij zwaaide met zijn boek, Fairhaven, waarin hij diverse mogelijkheden aandraagt waaronder het planten van enorme onderwaterboomgaarden die zo de CO2 uit de oceanen filteren. Waar ooit de regenwouden de longen van de aarde waren, kunnen deze onderzeese bossen straks de kieuwen van de planeet vormen. „Er zijn opties genoeg, nu nog de investeerders”, neuriede hij monter. „Al is het op zich jammer dat de superrijken hun weelde en macht doorgaans danken aan industrieën die haaks staan op het redden van de wereld.” „Word je daar niet wanhopig van?” Daar moest hij hard om lachen, zo hard dat zijn gebulder zelfs even de stortbui overstemde die was losgebarsten en het halve festival dreigde weg te spoelen. „Wanhopen”, zei hij ten slotte, „is akkoord gaan met falen.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/04/een-oplossing-voor-de-klimaatcrisis-a4871726</guid>
      <pubDate>Mon, 4 Nov 2024 05:33:10 +0000</pubDate>
    </item>
    <item>
      <title><![CDATA[Bouwen, bouwen, bouwen]]></title>
      <description><![CDATA[<p>Momenteel zit ik even op Bali en wanneer ik met de scooter rondtoer vallen me naast de tempels en bloemenbomen vooral de werkzaamheden op. Om de paar kilometer lijkt er wel een bouwput te zijn, klinken er cirkelzagen en betonboren en wordt de hemel gespietst door een hijskraan. Het is bijna jaloersmakend hoe er hier – letterlijk – aan de weg wordt getimmerd, vooral wanneer je zelf uit een land komt waar er een woningnood van jewelste heerst. Een van de ondernemers is I., een vrolijke Javaan die ik jaren geleden leerde kennen bij een poëzie-avond in Yogyakarta. Hij komt uit een steenrijke familie en bouwt met behulp van een erfenis een resort halverwege het eiland. Hele rijstvelden heeft hij inmiddels opgekocht en trots laat hij me de bouwtekeningen zien. „Vroeger verdiende je in Indonesië grof geld met plantages, maar tegenwoordig zijn gebouwen het meest lucratieve gewas!”, glimlacht hij. De grond is voor hem een akker waarop je beton plant en biljetten oogst. Hij neemt me voor een drankje mee naar zijn villa. Zijn Australische vriendin kijkt me geïntrigeerd aan als ze hoort waar ik vandaan kom. „You’re Dutch? Do you know Wim Hof?” Ik leg uit dat ik helaas niet alle Nederlanders persoonlijk ken en voeg eraan toe dat bij ons warm douchen weer helemaal in is. Ze noteert het in haar telefoon en schenkt me nog wat lotuswater bij. Tegen het einde van de middag, wanneer het iets koeler is geworden, neemt I. me mee naar het veld achter zijn huis. Hij heeft er een tropische tuin laten aanleggen, compleet met prieeltjes, watervallen en vijvers die uitpuilen van de brokaatkarpers. „Vind je het niet zonde van al die grond?”, vraag ik plagerig. „Je had hier ook vakantiewoningen kunnen neerzetten. Deze achtertuin kan je maandelijks duizenden dollars opleveren!” „Dit is voor mij juist het toppunt van weelde”, zegt hij, „dat je het je op een gegeven moment kan permitteren om schoonheid te verkiezen boven inkomsten.” We nemen afscheid en ik stap weer op de scooter. Terwijl ik door de schemering sjees, denk ik na over al die werkzaamheden. Veel mensen komen naar Bali vanwege de mooie velden, de ongerepte natuur, maar als er steeds maar meer wordt bijgebouwd staan de heuvels straks vol met appartementen, worden de bossen en bronnen gereduceerd tot minireservaatjes en maakt de laatste sawa plaats voor een ondergrondse parkeergarage. Wie weet, peins ik, wint de schoonheid het hier op een gegeven moment alsnog van de inkomsten. Maar de hele weg terug wapperen de afzetlinten, flikkeren bouwlampen als poolsterren aan de horizon. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/10/28/bouwen-bouwen-bouwen-a4870903</guid>
      <pubDate>Mon, 28 Oct 2024 05:33:11 +0000</pubDate>
    </item>
    <item>
      <title><![CDATA[‘Ik hoor het mijn oudoom Karel nog zeggen, dat elk mens een kiem van geweld in zich heeft’]]></title>
      <description><![CDATA[<p>Dinsdag ging ik naar kickboksles, niet voor mezelf maar voor mijn petekind F. (9). Vorig jaar ontdekten zijn ouders dat de blauwe plekken waar hij mee thuiskwam niet werden veroorzaakt door het klimrek maar door klasgenootjes. Hij wisselde van school en de beurse plekken verdwenen, maar de angst voor anderen bleef. Voor zijn verjaardag deed ik hem een proefles kickboksen cadeau. Inmiddels loopt hij weer rechtop, en volgende maand heeft hij zelfs zijn eerste toernooi. Dinsdag ging ik mee naar een training. F. beukte op een leeftijdgenootje in en kreeg af en toe een flinke dreun terug. Zijn moeder mompelde dat het er wel erg ruw aan toe ging. „Is alleen maar leerzaam”, zei de bejaarde man naast ons. Hij vertelde dat zijn kleinzoon van elf op vechtsport was gedaan toen hij de grootste pestkop van zijn buurt bleek. „Werd hij daardoor niet een complete Terminator?”, vroeg mijn buurvrouw aarzelend. „Integendeel”, zei de opa. „Hij had eindelijk een gietkanaal voor zijn agressie en ontwikkelde ook nog eens wat zelfbeheersing. Tegenwoordig neemt hij het voor de onderdeurtjes op.” Hij snoof trots. „Gingen al die jonkies maar op kickboksen, dat zou een heleboel getreiter schelen.” „Vind je niet dat mensen elkaar gewoon met rust moeten laten?” „De meeste mensen kunnen elkaar niet ‘gewoon’ met rust laten”, zei de opa. „En sommige kinderen zijn van nature nou eenmaal heetgebakerd. Die moeten daar op een veilige manier mee om leren gaan, anders gaan ze het afreageren op hun omgeving.” Ik kon hem geen ongelijk geven. In mijn eigen familie zitten behoorlijk wat korte lontjes, en die worden zo snel mogelijk op een of andere vorm van vechtsport gedaan. Ik hoor het mijn oudoom Karel nog zeggen, dat elk mens een kiem van geweld in zich heeft. Die moet je op de juiste manier cultiveren, omdat het anders kan gaan woekeren. In de zaal sloegen en schopten kinderen er intussen op los. Soms was er een kreet, dan weer een bloedneus, soms vergaten ze de regels en moesten ze uit elkaar worden gesleurd, maar over het algemeen ging het er heel ordentelijk aan toe. De opa mompelde dat krijgskunst het hoogtepunt van beschaving was. Daarna zei niemand nog wat en keken we toe hoe de vrede werd bewaard door middel van doffe dreunen tegen handschoenen en scheenbeschermers. Af en toe was er een plof op een mat, verder vormden het gedempte getik van kunststof tegen kunststof een kalmerend ritme, waarop het heerlijk soezen was.</p>]]></description>
      <guid>https://nrc.nl/nieuws/2024/10/21/ik-hoor-het-mijn-oudoom-karel-nog-zeggen-dat-elk-mens-een-kiem-van-geweld-in-zich-heeft-a4870072</guid>
      <pubDate>Mon, 21 Oct 2024 05:33:11 +0000</pubDate>
    </item>
    <item>
      <title><![CDATA[Buiten was het donker, het enige licht lag achter me en ik dacht, geef me een teken, een strohalm, iets]]></title>
      <description><![CDATA[<p>Een tijd terug kreeg ik slecht nieuws over mijn gezondheid. Er was iets gevonden, er moest onderzoek worden gedaan, er was haast. Ik was in de dertig en de leeftijdsfases waarop ik me had verheugd – van nordicwalkende veertiger tot knorrige hoofdoudtante van de familie – verdampten. Op een nacht lag ik zo te piekeren dat ik het bed uit ging. Die week zou het verlossende woord komen. Ik ijsbeerde door de woonkamer en bekeek mezelf in de ruit. Buiten was het donker, het enige licht lag achter me en ik dacht, geef me een teken, een strohalm, iets. En opeens verschoof er wat achter het glas en zwaaide er iemand naar me. Omdat ik vijf hoog woon, schrok ik me een ongeluk, maar toen ik wat beter keek zag ik dat het de ekster was die rond mijn gebouw leefde. Mijn buurkinderen legden soms wat fruit voor hem neer op hun balkon, misschien was het gaan gisten, het dier was in ieder geval helemaal hyper aan het fladderen, waardoor mijn hersens mijn eigen weerspiegeling in de ruit en zijn witte vleugelpunten voor enkele seconden aan elkaar vast hadden gesoldeerd, zodat ik dacht dat iemand me groette. Het mooie was dat de combinatie van een stuiterende vogel en een oververmoeid brein me kalmeerde. Ik beloofde mezelf dat als ik die week positief nieuws kreeg, ik naar dat raam zou zwaaien, terug in de tijd naar mijn nerveuze zelf die deze nacht niet kon slapen. Die week kwam er relatief goed nieuws. Er was iets, maar ze konden er wat aan doen, ik was niet in levensgevaar, de tijd rolde zich weer als een rode loper voor me uit. Die avond zwaaide ik dus, zoals beloofd, naar mijn vorige zelf in de ruit. En ik doe dat nog steeds in goede tijden. Als een klein houvast, een hallo naar mijn vroegere, wanhopigere zelven, maar ook naar de toekomst, een groet vooruit voor wanneer het even niet zo lekker loopt. Het kon en kan, lijk ik tegen mezelf te zeggen, de dingen zullen weer veranderen, niets is eeuwig. Daar sta ik dan, in het donker, te wuiven. Wetende dat er nooit garanties zijn, dat je handen in zekere zin altijd leeg zijn omdat je niets voor altijd kan vasthouden, maar dat je er tenminste nog boodschappen mee kan geven. Van de ene naar de andere editie van jezelf, tijdreizend bij een raam door de nacht. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/10/15/buiten-was-het-donker-het-enige-licht-lag-achter-me-en-ik-dacht-geef-me-een-teken-een-strohalm-iets-a4869307</guid>
      <pubDate>Tue, 15 Oct 2024 05:33:12 +0000</pubDate>
    </item>
    <item>
      <title><![CDATA[‘Leve endorfines’, zei ik toen we naast elkaar dobberden. ‘Ja’, zei de vriendin, ‘en leve zwemmen’.]]></title>
      <description><![CDATA[<p>Jarenlang dacht ik dat vriendschap erop neerkwam dat je er altijd voor de ander was. Als het minder ging met een van mijn vrienden stond ik meteen met chocola, edibles en een bordspel op de stoep, maar in de loop der tijd heb ook ik moeten leren dat er maar zoveel is wat je kan doen. Toen een van mijn beste vriendinnen begin dit jaar haar partner verloor, belde ik iedere dag. Ik stuurde kaartjes, stelde elke week voor om te gaan wandelen en hing zo vaak aan de lijn dat ze op een gegeven moment zei dat ik een goede vriendin was maar dat ze gewoon even alleen wilde zijn. Op haar socials kon ik volgen hoe die zelfverkozen eenzaamheid eruitzag: zwemmen, zwemmen en nog eens zwemmen, het liefst buiten. Bijna elke dag postte ze een selfie bij natuurwater en na maanden stond ze opeens op mijn stoep, magerder, getekend, maar ook blozend. Of ik zin had om een avondlijke duik te nemen in een plas buiten de stad. Natuurlijk had ik daar geen zin in. Het was inmiddels herfst, maar als ik nu nee zou zeggen zou ik haar nog langer kwijt zijn. „Als je eenmaal door bent voel je je als nieuw!” zei ze terwijl ik bibberend en – eerlijk is eerlijk – mild chagrijnig naast haar stond in het riet. Na een kwartier schoolslag had ik nog steeds het idee dat het water warmer van mij werd dan ik van het water, maar haar te zien zwemmen maakte veel goed. Als een dolfijn op steroïden scheerde ze door de plas. Watervogels vlogen geïrriteerd op, snaterden tegen elkaar van daar is ze weer en we hadden net zo’n rustige avond. „Leve endorfines”, zei ik toen we naast elkaar dobberden. „Ja”, zei ze, „en leve zwemmen. Het zorgde ervoor dat het hier en nu weer meer voor me werd dan een plek van afwezigheid.” Ja. Bij verlies kunnen we in het verleden blijven hangen, omdat dat de enige plek is waar de ander nog is. Waardoor, als je niet uitkijkt, je op een gegeven moment helemaal geen zin meer hebt in de tegenwoordige tijd, laat staan de toekomst. ‘Jezus wist het al, water maakt alles beter”, zei ik. „Ha! Het is meer een verlostang. Het zwemmen haalt iemand in mij naar boven die kan omgaan met een heden waar ze ongewenst in belandde.” Ze draaide zich om. „Ik heb nog niet genoeg gehad”, zei ze, en stoof ervandoor, de avond in. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/10/08/leve-endorfines-zei-ik-toen-we-naast-elkaar-dobberden-ja-zei-de-vriendin-en-leve-zwemmen-a4868476</guid>
      <pubDate>Tue, 8 Oct 2024 05:33:12 +0000</pubDate>
    </item>
  </channel>
</rss>
