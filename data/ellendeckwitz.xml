<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Een oplossing  voor de klimaatcrisis]]></title>
      <description><![CDATA[<p>Afgelopen week woonde ik een literair festival op Bali bij en een van de kleurrijkste mensen die ik daar tegen het lijf liep was Steve, een Brit die zich aan iedereen voorstelde met de vraag of ze nog miljonairs kenden. Zo introduceerde hij zich ook aan mij, gevolgd door de mededeling dat hij ingenieur is, expert op het gebied van klimaatverandering en een oplossing probeert te bedenken voor de opwarming van de aarde. „Er zijn mogelijkheden genoeg”, zei hij, „maar die kosten wel een aardige duit.” Vandaar die queeste naar vermogenden (en voor wie dit leest, een fortuin heeft en zijn/haar/hun kleinkinderen toch een leefbare planeet wil nalaten in plaats van aandelen in een fossiel bedrijf: stuur me even een dm). Ik zei dat ik helaas nog geen miljonairs kende en we raakten aan de praat over het festival zelf, dat onder meer om de diaspora in de letteren draaide. Er waren veel schrijvers en dichters die vertelden hoe hun ouders of grootouders op zoek moesten naar een nieuwe plek om te leven. „Als de opwarming van de aarde in dit tempo doorgaat”, mompelde Steve, „maakt de halve mensheid straks deel uit van een diaspora. Talloze leefgebieden zijn al aan het veranderen in een nieuwe Sahara of een tweede Atlantis. Wat ook niet helpt is dat de mens zich geen echte voorstelling kan maken van een góéde afloop van de klimaatcrisis.” „Hoe bedoel je?” „In films, series en boeken heb je alleen maar verhalen waarin een klimaatramp leidt tot een dystopie. Neem de Mad Max-reeks, The Road van Cormac McCarthy of The Handmaid’s Tale. Er bestaan amper vertellingen over klimaatverandering die zowel hoopgevend als aannemelijk zijn. De menselijke verbeelding schiet tot dusver letterlijk tekort.” Hij zag mijn gezicht betrekken. „Maar gelukkig”, vervolgde hij snel, „zijn er wel degelijk oplossingen!” Hij zwaaide met zijn boek, Fairhaven, waarin hij diverse mogelijkheden aandraagt waaronder het planten van enorme onderwaterboomgaarden die zo de CO2 uit de oceanen filteren. Waar ooit de regenwouden de longen van de aarde waren, kunnen deze onderzeese bossen straks de kieuwen van de planeet vormen. „Er zijn opties genoeg, nu nog de investeerders”, neuriede hij monter. „Al is het op zich jammer dat de superrijken hun weelde en macht doorgaans danken aan industrieën die haaks staan op het redden van de wereld.” „Word je daar niet wanhopig van?” Daar moest hij hard om lachen, zo hard dat zijn gebulder zelfs even de stortbui overstemde die was losgebarsten en het halve festival dreigde weg te spoelen. „Wanhopen”, zei hij ten slotte, „is akkoord gaan met falen.” Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/11/04/een-oplossing-voor-de-klimaatcrisis-a4871726</guid>
      <pubDate>Mon, 4 Nov 2024 05:31:50 +0000</pubDate>
    </item>
    <item>
      <title><![CDATA[Bouwen, bouwen, bouwen]]></title>
      <description><![CDATA[<p>Momenteel zit ik even op Bali en wanneer ik met de scooter rondtoer vallen me naast de tempels en bloemenbomen vooral de werkzaamheden op. Om de paar kilometer lijkt er wel een bouwput te zijn, klinken er cirkelzagen en betonboren en wordt de hemel gespietst door een hijskraan. Het is bijna jaloersmakend hoe er hier – letterlijk – aan de weg wordt getimmerd, vooral wanneer je zelf uit een land komt waar er een woningnood van jewelste heerst. Een van de ondernemers is I., een vrolijke Javaan die ik jaren geleden leerde kennen bij een poëzie-avond in Yogyakarta. Hij komt uit een steenrijke familie en bouwt met behulp van een erfenis een resort halverwege het eiland. Hele rijstvelden heeft hij inmiddels opgekocht en trots laat hij me de bouwtekeningen zien. „Vroeger verdiende je in Indonesië grof geld met plantages, maar tegenwoordig zijn gebouwen het meest lucratieve gewas!”, glimlacht hij. De grond is voor hem een akker waarop je beton plant en biljetten oogst. Hij neemt me voor een drankje mee naar zijn villa. Zijn Australische vriendin kijkt me geïntrigeerd aan als ze hoort waar ik vandaan kom. „You’re Dutch? Do you know Wim Hof?” Ik leg uit dat ik helaas niet alle Nederlanders persoonlijk ken en voeg eraan toe dat bij ons warm douchen weer helemaal in is. Ze noteert het in haar telefoon en schenkt me nog wat lotuswater bij. Tegen het einde van de middag, wanneer het iets koeler is geworden, neemt I. me mee naar het veld achter zijn huis. Hij heeft er een tropische tuin laten aanleggen, compleet met prieeltjes, watervallen en vijvers die uitpuilen van de brokaatkarpers. „Vind je het niet zonde van al die grond?”, vraag ik plagerig. „Je had hier ook vakantiewoningen kunnen neerzetten. Deze achtertuin kan je maandelijks duizenden dollars opleveren!” „Dit is voor mij juist het toppunt van weelde”, zegt hij, „dat je het je op een gegeven moment kan permitteren om schoonheid te verkiezen boven inkomsten.” We nemen afscheid en ik stap weer op de scooter. Terwijl ik door de schemering sjees, denk ik na over al die werkzaamheden. Veel mensen komen naar Bali vanwege de mooie velden, de ongerepte natuur, maar als er steeds maar meer wordt bijgebouwd staan de heuvels straks vol met appartementen, worden de bossen en bronnen gereduceerd tot minireservaatjes en maakt de laatste sawa plaats voor een ondergrondse parkeergarage. Wie weet, peins ik, wint de schoonheid het hier op een gegeven moment alsnog van de inkomsten. Maar de hele weg terug wapperen de afzetlinten, flikkeren bouwlampen als poolsterren aan de horizon. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/10/28/bouwen-bouwen-bouwen-a4870903</guid>
      <pubDate>Mon, 28 Oct 2024 05:31:50 +0000</pubDate>
    </item>
    <item>
      <title><![CDATA[‘Ik hoor het mijn oudoom Karel nog zeggen, dat elk mens een kiem van geweld in zich heeft’]]></title>
      <description><![CDATA[<p>Dinsdag ging ik naar kickboksles, niet voor mezelf maar voor mijn petekind F. (9). Vorig jaar ontdekten zijn ouders dat de blauwe plekken waar hij mee thuiskwam niet werden veroorzaakt door het klimrek maar door klasgenootjes. Hij wisselde van school en de beurse plekken verdwenen, maar de angst voor anderen bleef. Voor zijn verjaardag deed ik hem een proefles kickboksen cadeau. Inmiddels loopt hij weer rechtop, en volgende maand heeft hij zelfs zijn eerste toernooi. Dinsdag ging ik mee naar een training. F. beukte op een leeftijdgenootje in en kreeg af en toe een flinke dreun terug. Zijn moeder mompelde dat het er wel erg ruw aan toe ging. „Is alleen maar leerzaam”, zei de bejaarde man naast ons. Hij vertelde dat zijn kleinzoon van elf op vechtsport was gedaan toen hij de grootste pestkop van zijn buurt bleek. „Werd hij daardoor niet een complete Terminator?”, vroeg mijn buurvrouw aarzelend. „Integendeel”, zei de opa. „Hij had eindelijk een gietkanaal voor zijn agressie en ontwikkelde ook nog eens wat zelfbeheersing. Tegenwoordig neemt hij het voor de onderdeurtjes op.” Hij snoof trots. „Gingen al die jonkies maar op kickboksen, dat zou een heleboel getreiter schelen.” „Vind je niet dat mensen elkaar gewoon met rust moeten laten?” „De meeste mensen kunnen elkaar niet ‘gewoon’ met rust laten”, zei de opa. „En sommige kinderen zijn van nature nou eenmaal heetgebakerd. Die moeten daar op een veilige manier mee om leren gaan, anders gaan ze het afreageren op hun omgeving.” Ik kon hem geen ongelijk geven. In mijn eigen familie zitten behoorlijk wat korte lontjes, en die worden zo snel mogelijk op een of andere vorm van vechtsport gedaan. Ik hoor het mijn oudoom Karel nog zeggen, dat elk mens een kiem van geweld in zich heeft. Die moet je op de juiste manier cultiveren, omdat het anders kan gaan woekeren. In de zaal sloegen en schopten kinderen er intussen op los. Soms was er een kreet, dan weer een bloedneus, soms vergaten ze de regels en moesten ze uit elkaar worden gesleurd, maar over het algemeen ging het er heel ordentelijk aan toe. De opa mompelde dat krijgskunst het hoogtepunt van beschaving was. Daarna zei niemand nog wat en keken we toe hoe de vrede werd bewaard door middel van doffe dreunen tegen handschoenen en scheenbeschermers. Af en toe was er een plof op een mat, verder vormden het gedempte getik van kunststof tegen kunststof een kalmerend ritme, waarop het heerlijk soezen was.</p>]]></description>
      <guid>https://nrc.nl/nieuws/2024/10/21/ik-hoor-het-mijn-oudoom-karel-nog-zeggen-dat-elk-mens-een-kiem-van-geweld-in-zich-heeft-a4870072</guid>
      <pubDate>Mon, 21 Oct 2024 05:31:50 +0000</pubDate>
    </item>
    <item>
      <title><![CDATA[Buiten was het donker, het enige licht lag achter me en ik dacht, geef me een teken, een strohalm, iets]]></title>
      <description><![CDATA[<p>Een tijd terug kreeg ik slecht nieuws over mijn gezondheid. Er was iets gevonden, er moest onderzoek worden gedaan, er was haast. Ik was in de dertig en de leeftijdsfases waarop ik me had verheugd – van nordicwalkende veertiger tot knorrige hoofdoudtante van de familie – verdampten. Op een nacht lag ik zo te piekeren dat ik het bed uit ging. Die week zou het verlossende woord komen. Ik ijsbeerde door de woonkamer en bekeek mezelf in de ruit. Buiten was het donker, het enige licht lag achter me en ik dacht, geef me een teken, een strohalm, iets. En opeens verschoof er wat achter het glas en zwaaide er iemand naar me. Omdat ik vijf hoog woon, schrok ik me een ongeluk, maar toen ik wat beter keek zag ik dat het de ekster was die rond mijn gebouw leefde. Mijn buurkinderen legden soms wat fruit voor hem neer op hun balkon, misschien was het gaan gisten, het dier was in ieder geval helemaal hyper aan het fladderen, waardoor mijn hersens mijn eigen weerspiegeling in de ruit en zijn witte vleugelpunten voor enkele seconden aan elkaar vast hadden gesoldeerd, zodat ik dacht dat iemand me groette. Het mooie was dat de combinatie van een stuiterende vogel en een oververmoeid brein me kalmeerde. Ik beloofde mezelf dat als ik die week positief nieuws kreeg, ik naar dat raam zou zwaaien, terug in de tijd naar mijn nerveuze zelf die deze nacht niet kon slapen. Die week kwam er relatief goed nieuws. Er was iets, maar ze konden er wat aan doen, ik was niet in levensgevaar, de tijd rolde zich weer als een rode loper voor me uit. Die avond zwaaide ik dus, zoals beloofd, naar mijn vorige zelf in de ruit. En ik doe dat nog steeds in goede tijden. Als een klein houvast, een hallo naar mijn vroegere, wanhopigere zelven, maar ook naar de toekomst, een groet vooruit voor wanneer het even niet zo lekker loopt. Het kon en kan, lijk ik tegen mezelf te zeggen, de dingen zullen weer veranderen, niets is eeuwig. Daar sta ik dan, in het donker, te wuiven. Wetende dat er nooit garanties zijn, dat je handen in zekere zin altijd leeg zijn omdat je niets voor altijd kan vasthouden, maar dat je er tenminste nog boodschappen mee kan geven. Van de ene naar de andere editie van jezelf, tijdreizend bij een raam door de nacht. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/10/15/buiten-was-het-donker-het-enige-licht-lag-achter-me-en-ik-dacht-geef-me-een-teken-een-strohalm-iets-a4869307</guid>
      <pubDate>Tue, 15 Oct 2024 05:31:51 +0000</pubDate>
    </item>
    <item>
      <title><![CDATA[‘Leve endorfines’, zei ik toen we naast elkaar dobberden. ‘Ja’, zei de vriendin, ‘en leve zwemmen’.]]></title>
      <description><![CDATA[<p>Jarenlang dacht ik dat vriendschap erop neerkwam dat je er altijd voor de ander was. Als het minder ging met een van mijn vrienden stond ik meteen met chocola, edibles en een bordspel op de stoep, maar in de loop der tijd heb ook ik moeten leren dat er maar zoveel is wat je kan doen. Toen een van mijn beste vriendinnen begin dit jaar haar partner verloor, belde ik iedere dag. Ik stuurde kaartjes, stelde elke week voor om te gaan wandelen en hing zo vaak aan de lijn dat ze op een gegeven moment zei dat ik een goede vriendin was maar dat ze gewoon even alleen wilde zijn. Op haar socials kon ik volgen hoe die zelfverkozen eenzaamheid eruitzag: zwemmen, zwemmen en nog eens zwemmen, het liefst buiten. Bijna elke dag postte ze een selfie bij natuurwater en na maanden stond ze opeens op mijn stoep, magerder, getekend, maar ook blozend. Of ik zin had om een avondlijke duik te nemen in een plas buiten de stad. Natuurlijk had ik daar geen zin in. Het was inmiddels herfst, maar als ik nu nee zou zeggen zou ik haar nog langer kwijt zijn. „Als je eenmaal door bent voel je je als nieuw!” zei ze terwijl ik bibberend en – eerlijk is eerlijk – mild chagrijnig naast haar stond in het riet. Na een kwartier schoolslag had ik nog steeds het idee dat het water warmer van mij werd dan ik van het water, maar haar te zien zwemmen maakte veel goed. Als een dolfijn op steroïden scheerde ze door de plas. Watervogels vlogen geïrriteerd op, snaterden tegen elkaar van daar is ze weer en we hadden net zo’n rustige avond. „Leve endorfines”, zei ik toen we naast elkaar dobberden. „Ja”, zei ze, „en leve zwemmen. Het zorgde ervoor dat het hier en nu weer meer voor me werd dan een plek van afwezigheid.” Ja. Bij verlies kunnen we in het verleden blijven hangen, omdat dat de enige plek is waar de ander nog is. Waardoor, als je niet uitkijkt, je op een gegeven moment helemaal geen zin meer hebt in de tegenwoordige tijd, laat staan de toekomst. ‘Jezus wist het al, water maakt alles beter”, zei ik. „Ha! Het is meer een verlostang. Het zwemmen haalt iemand in mij naar boven die kan omgaan met een heden waar ze ongewenst in belandde.” Ze draaide zich om. „Ik heb nog niet genoeg gehad”, zei ze, en stoof ervandoor, de avond in. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2024/10/08/leve-endorfines-zei-ik-toen-we-naast-elkaar-dobberden-ja-zei-de-vriendin-en-leve-zwemmen-a4868476</guid>
      <pubDate>Tue, 8 Oct 2024 05:31:51 +0000</pubDate>
    </item>
    <item>
      <title><![CDATA[Van iemand houden zegt soms helemaal niets]]></title>
      <description><![CDATA[<p>„De volgende keer moet je je eigen shag meenemen”, mompelde mijn oudtante M. (89) toen ik haar builtje pakte. Ik rook zelf al jaren niet meer, maar het blijft ontspannend om sjekkies te draaien. Terwijl ik de kleverige tabaksslierten uit elkaar pulkte, leken de jaren te ontwarren. Even was ik weer zestien en hing ik in het stadspark van Almelo, woedend om niks terwijl de wereld aan mijn voeten lag. Ik zette de audiorecorder aan, klaar om weer een stukje levensverhaal op te nemen. „Waar waren we gebleven?” vroeg ik. „Misschien bij mijn scheiding”, peinsde ze. „Maar goed, wie blijft er niet bij een scheiding. Wat zou het mooi zijn wanneer dat niet het eind- maar het beginpunt was van een liefde. Eerst de pijn en het loslaten en de woede en de therapie en de advocaten en dan, langzamerhand, begin je van de ander te houden, gevolgd door een groot huwelijksfeest, gevolgd door een aanzoek, gevolgd door de eerste kus en met als sluitstuk complete verliefdheid.” „Maar dan zou je alsnog eindigen zonder elkaar.” „Daar heb je een punt. Dan mis je elkaar pas echt. Misschien is het toch maar goed dat een huwelijk stopt met een scheiding. Ik had op het laatst zo’n hekel aan mijn wederhelft, dat het een opluchting was toen we de knoop doorhakten om uit elkaar te gaan.” „Heb je er nog iets van opgestoken?” Ze fronste, pakte de shag, begon te draaien. „Dat van iemand houden”, begon ze traag, „soms helemaal niets zegt. Niets over de ander, en ook niet over jezelf. Dat liefde soms gewoon voortkomt uit innerlijke leegte, die je maar probeert te vullen met toewijding aan de ander.” Ze likte aan de vloeirand en grinnikte. „Ik heb nogal gehouden van mensen die achteraf gezien complete idioten waren.” „Vind je dat niet zonde van de tijd?” „Nee joh”, zei ze met een glimlach. „Want het was soms ook wel lachen. Ik troost me met de gedachte dat ik er ook niets aan kon doen dat ik beter was in liefhebben dan in het kiezen van geliefden.” Ze stak haar shaggie aan, kreeg een inbrander, maakte hem uit en knipte het bovenste stuk eraf alvorens weer de aansteker te pakken. „En mijn beroerde partnerkeuze leerde me toch maar mooi een belangrijke levensles” zei ze, terwijl ze de rook door haar neusgaten uitblies. „Namelijk?” „Dat wanneer je van iemand houdt, dat niet meteen wil zeggen dat ze jou verdienen.”</p>]]></description>
      <guid>https://nrc.nl/nieuws/2024/09/30/van-iemand-houden-zegt-soms-helemaal-niets-a4867654</guid>
      <pubDate>Mon, 30 Sep 2024 05:31:51 +0000</pubDate>
    </item>
    <item>
      <title><![CDATA[Je huid had een veilig fort kunnen zijn]]></title>
      <description><![CDATA[<p>Vorige week ging ik met mijn buurman van 76 naar de dokter. Hij is wat slecht ter been (zelf noemt hij het „motorisch uitgedaagd”) en ik deed dienst als kruk, wat goed ging tot we bij de kliniek aankwamen en ik me verstapte waardoor hij tegen de deurpost op knalde. „Sorry sorry”, zei ik, terwijl ik vlug om me heen keek of niemand ons had gezien want je hebt tegenwoordig zo een aanklacht voor bejaardenmishandeling aan je broek. Mijn buurman vergaf me, maar toen we eenmaal in de wachtruimte zaten, bleef hij over zijn schouder wrijven. „Tja”, zei hij, „het is leuk om een lichaam te hebben want zonder ben je natuurlijk hartstikke dood, maar wat is het af en toe toch ook een gehannes. Alleen al het onderhoud als er iets mis mee is.” Dat kon ik alleen maar beamen. „En dan staan we nog veel te weinig stil”, vervolgde hij, „bij het gedoe áls het gezond is. Want dan bemoeit iedereen zich weer met hoe het eruitziet. Wat je het aantrekt, waarmee je het laat vrijen, of het wel de juiste vorm heeft. Je lijkt nooit zomaar een beetje te kunnen bestaan.” Nee. Er zijn altijd anderen die er niet tegen kunnen wanneer een lichaam zijn eigen gang gaat. Ik vertelde hem dat ik ooit deelnam aan een praatgroep voor mensen die te maken hadden gekregen met fysiek geweld. De een was in elkaar geslagen omdat hij zich zogenaamd verwijfd kleedde, de ander had klappen gekregen omdat ze niet met iemand mee naar huis wilde. Zelf zat ik er vanwege dingen die tegen mijn zin met mijn lijf waren gedaan. Wat telkens weer terugkwam was hoe erg iedereen het vond dat het geweld hun verstandhouding tot hun lichamelijkheid had veranderd. Je huid had een veilig fort kunnen zijn, een mogelijkheid tot allerlei fijne ervaringen maar was door de gebeurtenissen veranderd in een mijnenveld aan triggers, waardoor je constant op je hoede was en soms niet meer op kon houden met douchen. Mijn buurman fluisterde dat toen hij voor zijn familie uit de kast kwam, zijn broers hem in elkaar hadden gebeukt. De assistent stak zijn hoofd om de hoek, riep ons naar binnen. Ik hielp mijn buurman met opstaan. „Soms”, zei hij zacht, „denk ik dat ons lichaam maar voor een heel klein beetje van onszelf is. De rest is aan de anderen, en vooral in hoeverre ze bereid zijn om het met rust te laten.”</p>]]></description>
      <guid>https://nrc.nl/nieuws/2024/09/23/je-huid-had-een-veilig-fort-kunnen-zijn-a4866855</guid>
      <pubDate>Mon, 23 Sep 2024 05:31:51 +0000</pubDate>
    </item>
    <item>
      <title><![CDATA[Feestjes waren doorbijten voor introverten zoals mijn oudtante en ik. Tot we Schrödingers Mens verzonnen]]></title>
      <description><![CDATA[<p>De ene clan heeft als credo ‘je familie is je thuis’, de ander ‘ik zal handhaven’, en de mijne ‘gij zult leuk meedoen tijdens een feestje’. Dat is voor de meeste van mijn bloedverwanten geen probleem, maar voor introverten zoals ik was het lange tijd doorbijten, tot ik op een verjaardag eind jaren negentig opeens twee benen onder een gordijn uit zag steken die van mijn oudtante D. bleken te zijn. „Even rust”, zei ze vanachter het velours. „Mag ik erbij?” fluisterde ik. Zo hebben we zeker een half uur achter dat gordijn gestaan tot mijn broer ons opmerkte. D. belde me de volgende dag om te zeggen dat we ons verdwijnen beter moesten aanpakken, en zo ontstond Schrödingers Mens, een manier om tegelijkertijd wél en níét op een feestje, verjaardag of familieweekend te zijn. Het werkte als volgt: na binnenkomst verborg D. zich meteen in een slaapkamer zodat ik de woonkamer/tuin/partytent kon binnenlopen en zeggen dat ik haar kwijt was. Af en toe hield ik halt bij een groepje, lachte ik mee om een anekdote waarvan ik de helft niet had meegekregen en ging ik weer verder. Buiten bood ik wat drankjes of vuurtjes aan en excuseerde me daarna weer want ik was D. nog steeds kwijt en had haar iets Heel Belangrijks te melden. Na een minuut of tien langs hordes familieleden te zijn geslalomd verschanste ik me bij haar op de slaapkamer. Dan keetten we even of pakten er een boek bij. Een kwartier later ging ze mij weer zoeken, en zo wisselden we elkaar af tot we lang genoeg aanwezig leken te zijn geweest om weer te kunnen vertrekken. Na op een aantal feestjes Schrödingers Mens te hebben gespeeld begon mijn grootmoeder op te merken dat ik zoveel sociabeler was geworden. Ook D.’s broers complimenteerden haar dat ze opeens zo gezellig was. Daar moesten we om lachen (we gingen er maar even aan voorbij dat gezelligheid dus blijkbaar meer draaide om aanwezig overkomen dan om echt aanwezig zijn). Natuurlijk kregen we na een tijdje weleens opmerkingen dat we elkaar wel erg vaak kwijt waren, maar we bleven ermee wegkomen. Vorige week overleed ze. Na de uitvaart beende ik verloren heen en weer tussen de nabestaanden. „Je zoekt haar nog steeds hè”, mompelde mijn moeder. Ik knikte. Er was ook opeens het besef dat we Schrödingers Mens niet alleen gebruikten om grote groepen te ontlopen, maar ook om samen te zijn. Om mooie gesprekken over boeken te hebben of gewoon in stilte naast elkaar te zitten. „Nu kan ik haar tenminste nooit meer kwijt zijn”, zei ik. Het voelde als het einde van de wereld.</p>]]></description>
      <guid>https://nrc.nl/nieuws/2024/09/16/schrodingers-mens-a4865909</guid>
      <pubDate>Mon, 16 Sep 2024 05:31:52 +0000</pubDate>
    </item>
    <item>
      <title><![CDATA[Alleen maar opwaarts]]></title>
      <description><![CDATA[<p>Vroeger woonde in mijn dorp een jongen over wie de hele buurt fluisterde dat hij zo bijzonder was. Hij kon lezen op zijn vierde, verbeterde leraren op zijn zesde, sloeg een klas over op zijn zevende, las op de basisschool al de krant en bezocht in zijn vrije tijd wetenschapsbeurzen. Iedereen was het erover eens dat hij later op zijn minst een Nobelprijs zou krijgen en misschien wel twee want hij was even geobsedeerd door wiskunde als economie. Toen de puberteit aanbrak verloren we elkaar even uit het oog, tot ik hem op een dag zag hangen in het stadspark. Hij bleek van school te zijn getrapt en verdiende zijn geld met dealen. Het onderwijs was niets voor hem, zei hij. „Maar je wilde zo graag de wetenschap in. Wil je die droom niet achterna?” vroeg ik. „Wat heb je aan dromen in een wereld als deze”, mompelde hij, en nam nog een hijs van zijn joint. Daarna zagen we elkaar sporadisch. Het laatste wat ik over hem hoorde was dat hij websites bouwde voor bedrijven en daar flink mee verdiende, en ik was dan ook verbaasd toen ik hem enkele jaren geleden opeens tegenkwam op de universiteit waar ik toen lesgaf. „Ik ben toch maar gaan studeren”, zei hij verlegen. In drie jaar tijd had hij een mastertitel, en inmiddels heeft hij een baan aan de faculteit waar hij promoveerde. Dit weekend liep ik hem tegen het lijf. Ik feliciteerde hem met zijn droombaan, maar vroeg hem ook waarom hij zo’n omweg had genomen. „Ik hield gewoon niet van al die verwachtingen”, zei hij. „Het verlamde mij.” „En nu doe je een post-doc.” „Ja. Oeps”, giechelde hij. „Waardoor besloot je toch aan de bak te gaan?” „Toen ik een keer echt heel erg high was”, grijnsde hij, „stuitte ik online op een schilderij van Brueghel, De val van Icarus. Het grootste deel van het doek bestaat uit een boer die zijn land ploegt, met op de achtergrond zee en schepen. De ondergang van Icarus is maar een detail, je moet echt zoeken om hem te vinden. Dat raakte me. Iedereen voorspelde me altijd zulke hoogtes dat ik niet eens meer durfde te beginnen, bang dat elke mislukking breed zou worden uitgemeten. Nu zag ik dat het eigenlijk niets uitmaakte. Elke daad is maar een voetnoot in het grote plaatje. En ik dacht ook: als ik nu niets doe ben ik erger dan Icarus. Dan ben ik gewoon laf.” „En toen besloot je toch maar op te stijgen.” „Ja joh. Ik was door niets te doen eigenlijk al neergestort. Nu kon het alleen nog maar opwaarts.”</p>]]></description>
      <guid>https://nrc.nl/nieuws/2024/09/09/alleen-maar-opwaarts-a4865019</guid>
      <pubDate>Mon, 9 Sep 2024 05:31:52 +0000</pubDate>
    </item>
    <item>
      <title><![CDATA[Een eigen huis]]></title>
      <description><![CDATA[<p>De laatste tijd hebben mijn vrienden het steeds vaker over verhuizen, niet omdat ze daar zin in hebben, maar omdat hun woning te duur wordt door alle huurstijgingen. Toen onlangs op een feestje de woningcrisis ter sprake kwam, gingen de huurders helemaal los. Ondertussen staarden de kopers, rood van het survivor’s guilt, naar de grond. „Een eigen huis lost ook niet alle problemen op hè”, probeerde een van hen nog. „Nee”, zei een kennis die inmiddels 1.700 huur per maand moet ophoesten, „maar het voorkomt wel aardig wat ellende.” Een goede vriend knikte. Hij is vanwege een scheiding en de dichtgeslibde woningmarkt een verbijsterend bedrag per maand kwijt aan huur voor een niet eens al te grote woning. „Je moet er wat voor overhebben om in de buurt van je kinderen te zitten”, zuchtte hij. „Maar ik kan het me amper permitteren.” Hij vertelde dat hij extra werk heeft aangenomen, tot diep in de nacht doorwerkt en alsnog zijn spaargeld moet aanbreken om rond te komen. „Het is niet alleen financiële onrust”, mompelde hij. „Maar ook emotionele. Ik durf me niet thuis te voelen waar ik zit, waardoor ik er niet echt kan uitrusten. Er is de constante druk om iets goedkopers te vinden, terwijl ik eigenlijk zou moeten opladen.” Ja. Niet alleen van al dat overwerk, maar ook van een bijzonder nare scheiding. ‘Het is wel een heel mooi huis”, probeerde zijn nicht hem op te vrolijken. „Ja, maar het maakt me bang”, zei hij. „Soms word ik midden in de nacht wakker en lijkt het plafond een zwart gat dat alles wat me lief is, opslokt. Al mijn geld, al mijn rust en al mijn vrije tijd.” „Jeetje”, zei ik. „En wat doe je dan?” „Dan probeer ik maar weer in slaap te vallen, want als ik mijn nachtrust niet krijg word ik ziek en kan ik al helemaal niet meer de huur betalen.” Ik probeerde hem op te fleuren door hem eraan te herinneren dat er nieuwe wetten zijn om huisjesmelkers aan banden te leggen, en dat er wordt bijgebouwd. Hij schudde zijn hoofd. „Het duurt jaren voordat die nieuwe huizen er zijn, en ook de vrije sector fatsoenlijk wordt gereguleerd. Ik voel me nu vooral aan mijn lot overgelaten.” Met een zwaar gemoed ging ik weg. Mijn terugtocht leidde me door een voormalige volkswijk die tegenwoordig volstond met peperdure huurappartementen. En misschien lag het aan het donker, maar even leken de portieken niet meer op plekken om te schuilen. Even leken ze op gapende monden, klaar om de volgende pechhebber te verzwelgen.</p>]]></description>
      <guid>https://nrc.nl/nieuws/2024/09/05/een-eigen-huis-a4864649</guid>
      <pubDate>Thu, 5 Sep 2024 05:31:52 +0000</pubDate>
    </item>
  </channel>
</rss>
