<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Aan de andere kant van de lijn]]></title>
      <description><![CDATA[<p>Doofheid is soms eenzaam, in de eerste plaats voor de dove zelf, maar ook voor diens omgeving. Mijn vader van 86 is inmiddels zo slechthorend dat hij op een zeker moment de meeste vragen niet meer met ‘hè’ beantwoordde maar gewoon met ‘ja’, om van het gedoe af te zijn. Een tijd geleden had de familie er genoeg van en legden we geld bijeen en nu hangen er satellieten aan zijn oorschelpen waarmee een niet-dove de oerknal nog zou kunnen horen. Iemand wiens oren zo versleten zijn als die van mijn pa (samen zijn ze 172 jaar oud) is er helaas nog steeds niet echt mee geholpen. Zelfs met behulp van hoogwaardige technologie krijgt hij je ‘goedemorgen’ alleen mee als je die recht in zijn gezicht schreeuwt, en dus moesten we een nieuwe manier van communiceren vinden. Dat doe je als ouder en kind natuurlijk de hele tijd (ik bedoel als zuigeling sprak ik natuurlijk nog geen Nederlands en hadden we getuige de foto’s en filmpjes toch ook lol) maar doofheid stelt je voor een nieuwe uitdaging. Knuffelen was een begin, de rest doen we via brieven, pakketjes en de computer. We houden allebei van lezen, sturen boeken, mailen krantenberichten die ons raakten, maken dagelijks voor de ander een mixtape van geschreven taal. Gistermiddag zond ik hem een fragment waarin Stefan Zweig vertelt over het graf van Tolstoj, dat volgens de Oostenrijker vanwege zijn eenvoud het indrukwekkendste ter wereld is. Gewoon een klein heuveltje in een bos, geen steen, geen zerk, geen opschrift: ‘De wind ruist als Gods woord over het graf van de naamloze, verder is er geen stem te horen, je zou eraan voorbij kunnen gaan zonder meer te weten dan dat hier iemand begraven ligt, zomaar een Russisch mens in Russische aarde.’ Mijn vader vond het prachtig, en stuurde me een tekst terug over radiofrequenties, een onderwerp dat hem als techneut enorm boeit. Ik deed mijn best om er chocolade van te maken, maar snapte er niets van. Even was ik teleurgesteld dat iets waar hij zo wild enthousiast van wordt, mij gewoon niet raakte. Ik schreef hem dat dit dan misschien mijn eigen vorm van doofheid was, waardoor ik extra besefte hoe isolerend het voor hem moest zijn om zo slecht te horen. „Joh”, reageerde hij, „elk mens is op zijn eigen manier doof, dat wil zeggen: alleen. Daar kan je met de beste communicatiemiddelen ter wereld weinig aan veranderen. Het belangrijkste is dat er iemand is die met je wíl communiceren.” Ja. Dat er altijd iemand aan de overkant is, woorden overtikkend, krantenknipsels sturend, altijd klaar om te reageren. Op de dingen. Op jouw bestaan. Snel sloeg ik het volgende boek open.</p>]]></description>
      <guid>https://nrc.nl/nieuws/2023/11/08/aan-de-andere-kant-van-de-lijn-a4180207</guid>
      <pubDate>Wed, 8 Nov 2023 05:29:15 +00:00</pubDate>
    </item>
    <item>
      <title><![CDATA[Het Couperusspook]]></title>
      <description><![CDATA[<p>Je zou het bijna vergeten, maar 2023 is naast 52 weken vol klimatologische, geopolitieke en sociale problemen ook nog het Couperusjaar. Zelf ben ik de afgelopen maanden bibliotheken, buurthuizen en scholen langsgegaan om nieuwe generaties lezers voor hem te interesseren en wat daarbij telkens weer terugkwam, was een soort weerzin. Laatst sprak ik bijvoorbeeld een club studenten en vroeg ik of ze weleens iets van Couperus hadden gelezen. Meteen zeiden ze dat hij duf, saai, truttig en achterhaald was. Daarna bleek dat zij nog nooit een boek van hem hadden opengeslagen. Door ons land dwaalt een zogenaamd Couperusspook: een bundeling vooroordelen die lezers ervan weerhoudt zijn romans op te nemen. Ik weet niet of de Hagenaar ooit van dat slechte imago af zal komen, maar goed, het geeft ons fans weer iets te doen, dus bij deze: waarom moeten we nog steeds Couperus lezen? Omdat zijn werk nog steeds actueel is. In zijn vertellingen maakt hij gehakt van ideeën die in de 21ste eeuw nog steeds veel navolging hebben. Dat het bestaan bijvoorbeeld maakbaar is of dat de mens voor elk probleem wel een redelijke en vooral pijnloze oplossing kan bedenken. Dat we met al ons wetenschappelijk en technologisch vernuft automatisch ook beschaafd zijn. Wie tegenwoordig op een willekeurig tijdstip het nieuws aanzet, weet wel beter. In zijn oeuvre waarschuwt Couperus voor een te rooskleurig mensbeeld, door het contrast tussen de binnen- en de buitenwereld van zijn personages dik aan te zetten. Poëtische innerlijke monologen worden in zijn romans afgewisseld door hyperrealistische gesprekken. Op zijn observatie in de novelle Noodlot dat een huisje in de sneeuw „een nestje in watten” lijkt, volgen dialogen waarin wordt gestotterd, talloze grammaticale fouten zitten, men zichzelf constant tegenspreekt en een taal hanteert die boers aandoet vergeleken bij de fantasierijke, overgestileerde zinnen waarmee Couperus omgeving, uiterlijk of steden beschrijft. Tegenover de doorvoelde, dromerige gedachtewereld van personages als Eline Vere of Constance van der Welcke vormen alle levensechte conversaties een dompelbad van stikstof. Couperus toont keer op keer aan dat er een groot verschil zit tussen wat we denken en wat we zeggen. Door het gebruik van verschillende taalregisters waarschuwt hij de lezer voor de bedwelmende werking van de geest, schoonheid en optimisme, wat je scherp houdt in een wereld die er soms voor lijkt te zijn gemaakt om ons alleen maar af te stompen, teleur te stellen of te verbijsteren. En dat maakt Couperus tot een van de waardevolste schrijvers die ons taalgebied rijk is. Juist in dit soort gekke tijden.</p>]]></description>
      <guid>https://nrc.nl/nieuws/2023/11/06/het-couperusspook-a4179951</guid>
      <pubDate>Mon, 6 Nov 2023 05:29:16 +00:00</pubDate>
    </item>
    <item>
      <title><![CDATA[Even belangrijk]]></title>
      <description><![CDATA[<p>Een van mijn lievelingsmensen, een jongen van nog geen 35, is op. Waar we vroeger urenlange wandeltochten maakten, vaste klant bij de klimhal waren en tot diep in de nacht konden discussiëren, zie ik hem tegenwoordig weinig. Dat komt niet door ruzie of doordat we gewoon uit elkaar zijn gegroeid, maar door ziekte. R. is een van de honderdduizend Nederlanders met long covid. Anderhalf jaar geleden kreeg hij corona, voelde zich aanvankelijk gammel maar niet hondsberoerd (hij noemde het virus toen nog „een omhooggevallen verkoudheid”) maar binnen enkele weken verslechterde zijn conditie. Inmiddels draagt hij een zonnebril als hij de gordijnen opent. Daglicht is hem snel te veel, geluid vaak een marteling. Werken kan hij niet meer, hij heeft maar een paar uren per dag waarop zijn geest nog soort van helder is. En zo raakte hij, alle betrokken vrienden, familie en buren ten spijt, in een isolement. Contact vindt hij fijn, maar het trekt hem ook razendsnel leeg. Een appgesprek van vijf berichtjes put hem soms al uit. Op zijn aanraden las ik het onlangs verschenen De achterblijvers, waarin Anne Vroegindeweij beschrijft hoe long covid zowel haar professionele als sociale leven lamlegde. Naast een aangrijpende getuigenis is De achterblijvers ook een aanklacht, tegen een overheid die verontrustend weinig aandacht heeft voor de longcovidschaduwpandemie. Over de houding van minister Ernst Kuipers schrijft Vroegindeweij bijvoorbeeld: ‘Waarom zegt hij nooit iets over de ernst van long covid? Waarom is er geen overheidscampagne die burgers hierover inlicht? Iemand moet mensen toch waarschuwen dat je met elke infectie een kans van één op tien hebt om maanden of zelfs jaren fysiek en mentaal beperkt te worden?’ Met andere woorden: we willen misschien wel geloven dat het gevaar van corona geweken is, maar wie De achterblijvers leest zal zich toch achter de oren krabben. Afgelopen juni schreef het Maatschappelijk Impact Team aan het kabinet dat de aanpak van long covid in ons land niet overtuigend is, laat staan zichtbaar. Het beleid schiet op diverse vlakken tekort, en dat terwijl deze chronische ziekte een flink aantal burgers treft en er dagelijks nieuwe patiënten bij kunnen komen. De aanpak is in Nederland zelfs zo karig dat artsen en wetenschappers inmiddels op eigen gelegenheid onderzoek doen naar long covid, met steun uit particuliere fondsen. Toen R. dat hoorde was hij woedend. „Ik dacht altijd dat ik in een land woonde waar de overheid je beschermt”, zei hij kwaad, „waar de volksgezondheid een prioriteit is. In plaats daarvan leef ik in een land waar niet elke ziekte even belangrijk is.” Hij snoof diep. „En waarin niet alle zieken gelijk zijn.”</p>]]></description>
      <guid>https://nrc.nl/nieuws/2023/11/01/even-belangrijk-a4179404</guid>
      <pubDate>Wed, 1 Nov 2023 05:29:16 +00:00</pubDate>
    </item>
    <item>
      <title><![CDATA[Slopen]]></title>
      <description><![CDATA[<p>Tegenover het huis van mijn oudtante Riet staat een bushokje, of, nou ja, er staat soms een bushokje, omdat het ding een paar keer per jaar door onbekenden in elkaar wordt gebeukt. Toen ik haar afgelopen week bezocht had hij er net weer eens van langs gekregen en was het arme bankje omringd door een aureool van glas. Tot ver in het grasveld erachter glinsterden de zwembadblauwe scherven. „Tegenwoordig slaap ik gewoon door al die sloopwerkzaamheden heen”, zei Riet terwijl ze een sjekkie pielde. „Zolang ze de Canta maar met rust laten vind ik alles best.” We hoorden gebliep en zagen hoe een wagentje van de gemeente naast het zielige hokje parkeerde. Een oudere man stapte uit, pakte een bezem en begon te vegen. Na een tijdje hurkte hij om de laatste brokstukken uit het grasveldje te vissen. „Ga jij hem eens even helpen”, zei Riet. „Op die leeftijd is bukken levensgevaarlijk, voor je het weet schieten je rug of knieën op slot.” Zo gezegd, zo gedaan, ik stelde me voor en zo zat ik de rest van de middag samen mijn nieuwe vriend Gert glassplinters te wieden. „Wat een bende hebben ze ervan gemaakt”, zei ik, terwijl ik voorzichtig wat herfstbladeren aan de kant schoof om me ervan te vergewissen dat hier echt geen glas meer lag waaraan honden, katten of nudisten zich konden verwonden. ‘En het zal ook niet de laatste keer zijn”, vervolgde ik. „Dit ding is al zo vaak gesloopt, word je er niet moedeloos van?” „Niet echt”, zei Gert vriendelijk. „Omdat het jou weer werk geeft?” „Nee joh”, zei hij verontwaardigd. „Omdat ik zelf ook jong ben geweest. Dan kan je soms zo boos worden, en dat moet er dan gewoon uit. Beter tegen een bushalte dan tegen een bejaarde zeg ik altijd maar.” Hij leegde een blik vol glas in zijn vuilnisemmer. „Een beetje vandalisme heeft ook nog een ander voordeel”, zei hij. „Ik weet nog dat ik, toen ik een puber was, altijd zo ontzettend opgefokt was. Geen idee meer waarom trouwens, maar ik herinner me dat ik leed. Wat ik extra fijn vond aan op zo’n bushokje inbeuken was dat het ook gevolgen voor anderen had, zodat ik uiteindelijk niet meer de enige was met een rothumeur.” „Gedeelde smart is halve smart.” „Zoiets”, zei hij zacht. Kalm ging hij verder met het opruimen van andermans woede. Toen we klaar waren en hij in zijn wagentje stapte, keek hij om. „In je eentje boos zijn maakt gewoon ontzettend eenzaam”, zei hij, en reed weg.</p>]]></description>
      <guid>https://nrc.nl/nieuws/2023/10/31/slopen-a4179100</guid>
      <pubDate>Tue, 31 Oct 2023 05:29:16 +00:00</pubDate>
    </item>
    <item>
      <title><![CDATA[Nooit zover komen]]></title>
      <description><![CDATA[<p>De beste vriend van mijn vader, we noemen hem ook weleens zijn verloofde, is onlangs verhuisd. Mijn vader is er wat sip over – opeens zit zijn verloofde honderden kilometers verderop – maar het is beter zo. De man is met zijn 87 jaar niet meer de jongste en dus woont hij tegenwoordig in een huisje in de achtertuin van zijn zoon, zodat er altijd hulp in de buurt is. „Hij heeft mazzel”, zei mijn vader gisteren. „Ik ken genoeg bejaarden wier kinderen niet eens een achtertuin hebben, laat staan een met een huisje erin! En dan al die ouderen zónder kinderen, wat moeten die als ze straks niet meer zelfstandig kunnen wonen?” Ja. Familieleden en vrienden moeten steeds vaker in de bres springen. Ik ken jongeren die zich ontfermd hebben over hun eenzame bejaarde buren, die boodschappen brengen, af en toe een avondje komen scrabbelen en, in een enkel bewonderenswaardig geval, hielpen met Tinder. Toch zijn het druppels op een gloeiende plaat. RTL Nieuws berichtte eerder dit jaar dat er in 2032 een tekort van 137.000 werknemers in de zorg zal zijn, en dat mét kabinetsmaatregelen. Gelukkig gaat niet iedereen bij de pakken neerzitten. Komende maandag organiseert ActiZ, de branchevereniging van 400 zorgorganisaties, het Nationaal Gespreksmoment, een dag waarop vijftigplussers en hun omgeving worden aangemoedigd om zich beter voor te bereiden op hun oude dag, en met elkaar het gesprek erover aan te gaan. ActiZ benadrukt dat dit Nationaal Gespreksmoment niet alleen een persoonlijke, maar vooral een maatschappelijke dialoog moet opleveren, waarbij de overheid de regie dient te pakken in een sector die de afgelopen jaren steeds meer onder druk is komen te staan. „Wel”, zei mijn vader toen ik hem hierover vertelde, „alles begint met praten. Dat maakt dingen beter zichtbaar.” „En het zal er hopelijk voor zorgen dat Den Haag in de benen komt”, zei ik, „want ik ken genoeg mensen die vinden dat senioren zichzelf maar moeten helpen.” Toen mijn vader daarop angstig stilviel, zei ik snel dat hij altijd in een tentje op mijn balkon mocht. „Ja lach maar”, mompelde hij. „Weet je nog, die baboesjka’s die we zagen in Rusland?” Ai. Enkele jaren geleden was ik met hem in Sint-Petersburg. We sloften door de winter en op een straathoek zagen we opeens een clubje verkleumde oude vrouwtjes, die kaarsen en zelfgemaakte jam probeerden te verkopen. „Die hebben niemand meer”, zei de vriend die ons rondleidde. We gaven hen geld, en mochten pas weer weg toen we ieder vier potten bessengelei en een stompkaars hadden aangenomen. Toen we de hoek om gingen, keek ik nog even achterom. De omaatjes staarden mat voor zich uit. Sneeuw bedekte de straten, dempte iedere stem.</p>]]></description>
      <guid>https://nrc.nl/nieuws/2023/10/26/nooit-zover-komen-a4178580</guid>
      <pubDate>Thu, 26 Oct 2023 05:29:16 +00:00</pubDate>
    </item>
    <item>
      <title><![CDATA[De bijles-etters]]></title>
      <description><![CDATA[<p>Onlangs mocht ik spreken op een docentencongres en tijdens de nazit kwam het gesprek, alle pogingen ten spijt, toch op de huidige staat van het onderwijs. Ik vroeg een aantal leraren wat momenteel het grootste probleem is op de middelbare school. „Bijles”, riepen ze meteen in koor. „Je bedoelt dat ze allemaal moeten worden bijgespijkerd?” „Nee”, zei een docente Nederlands. „Het probleem zijn kinderen die bijles kríjgen. De bijles-etters. Die het hele uur zitten te keten omdat ze later op de dag een-op-een door een overbetaalde expert alle antwoorden op elke mogelijke toets in hun hoofd krijgen geramd.” „En dus verstoren ze aan de lopende band onze lessen”, vervolgde haar collega, „waardoor de leerlingen wier ouders niet in staat zijn om dure nascholing te betalen aan het kortste eind trekken.” Ik was verbijsterd. Regelmatig sta ik als gastdocent voor de klas, en natuurlijk had ik in menig lerarenkamer weleens opgevangen dat de bijlesindustrie inmiddels een goudmijn is die de kinderen van de welgestelden op voorsprong zet, maar dat het ook nog eens het onderwijs van hun armere klasgenoten verpestte, wist ik niet. Omdat mijn familie en kennissenkring goeddeels uit onderwijzers bestaat, deed ik een belrondje, en wat bleek: velen hadden ook last van die zogenaamde bijles-etters. Lang niet elk kind dat na schooltijd naar het huiswerkinstituut ging, was zo’n klier in de klas, maar het kwam volgens de meesten toch regelmatig voor dat de geprivilegieerden de les verstoorden, gewoon uit verveling. Zij hoefden pas na het laatste uur aan de slag. ‘Ik zou er heel wat voor overhebben als dat soort kids gewoon wegbleef”, zuchtte mijn nichtje, al jaren docent Nederlands. „Dan had ik kleinere klassen en kon ik meer aandacht besteden aan de leerlingen die niet het privilege van schaduwonderwijs hebben. En dan zouden zij bovendien ook niet de hele tijd geconfronteerd worden met leeftijdgenoten die ogenschijnlijk geen reet uitvoeren maar alsnog beter scoren dan zij, wat onterechte gevoelens van minderwaardigheid met zich meebrengt.” „Weet je waar ik weleens over fantaseer”, mompelde een oud-studiegenoot die nu op een school in Apeldoorn werkt. „Dat de vervelende bijlessers in die naschoolse uurtjes ook meteen even worden bijgespijkerd in hoe je je in klassikaal opzicht te gedragen hebt. Doe daar nog een bonusuurtje maatschappijleer bij zodat ze eindelijk doorkrijgen hoe privilege werkt en misschien zullen ze dan wel dimmen.” „Je vraagt je eigenlijk nog af waarom ze nog naar school gaan”, zei ik. „Leerplicht”, zei hij mat. „Wat in dit land allang niet meer hetzelfde is als leerkans.”</p>]]></description>
      <guid>https://nrc.nl/nieuws/2023/10/24/de-bijles-etters-a4178282</guid>
      <pubDate>Tue, 24 Oct 2023 05:29:17 +00:00</pubDate>
    </item>
    <item>
      <title><![CDATA[Wie er mag zijn]]></title>
      <description><![CDATA[<p>Onlangs kwam ik in het museum een oud-collega tegen en na elkaar op de hoogte te hebben gebracht van onze levens („een dochter”, „drie cavia’s”) dwaalden we wat door de zalen. Daarbij stuitten we op een installatie die leek op een verongelukt potje mikado met rioleringsbuizen. „Wat vind je hier nou van”, giechelde ik. „Mooi”, zei hij. „Wat? Hoezo?”, riep ik uit. Hij begon te blozen en te haperen en gaf ten slotte toe dat hij eigenlijk niet wist waarom. Dat hij van huis uit nooit echt had meegekregen om zijn opvattingen te beargumenteren. „Hoe kan je dan de middelbare school zijn doorgekomen”, vroeg ik verbluft. „Bij de meeste overhoringen bestond minstens de helft van het cijfer uit het geven van je mening.” „Tja”, mompelde hij. „Dat was wel even zwaar tot de vierde, ik had het echt niet makkelijk, maar daarna had ik alleen nog maar exacte vakken en ging het wel weer.” Hij vervolgde met dat hij uit een heel harmonieus gezin kwam, waar iedereen kon vinden wat hij of zij wilde zonder dat verder te hoeven verdedigen. „Daar liep ik wel tegenaan toen ik ging studeren, ja”, zei hij. „Soms denk ik dat mijn jeugd te beschermd was.” In de bus terug moest ik denken aan een meisje uit mijn dorp. Ze maakte deel uit van een etnische groepering die in haar geboorteland werd vervolgd en was eind jaren tachtig met haar ouders naar Nederland gevlucht. Net zoals mijn collega was ook zij niet in staat om wat ze vond te beargumenteren. Ze vertelde dat ze was geboren in een vijandige omgeving waar de mening van mensen zoals zij er gewoon niet toe deed, waardoor ze nooit had leren discussiëren. Mijn collega en zij konden qua achtergrond niet meer van elkaar verschillen: de een was radiaal onveilig opgegroeid, de ander juist ongelooflijk beschut, en toch leken ze op elkaar, waren ze allebei onvoldoende uitgerust om deel te nemen aan een samenleving waar opinie alles schijnt te zijn en regelmatig nog belangrijker lijkt dan het hebben van, ik zeg maar wat, compassie. Ik scrollde door mijn telefoon. Meningen spatten tegen het beeldscherm, meningen over mensen, meningen over oorlogen, meningen over rechtvaardigheid. Vol vuur werden talloze standpunten verdedigd. En opeens, heel even, zag ik niet meer stellages van argumenten, alleen maar gradaties van fundamenten. Of je er mocht zijn. Dat je er mocht zijn. Wie er mocht zijn.</p>]]></description>
      <guid>https://nrc.nl/nieuws/2023/10/19/wie-er-mag-zijn-a4177755</guid>
      <pubDate>Thu, 19 Oct 2023 05:29:17 +00:00</pubDate>
    </item>
    <item>
      <title><![CDATA[Glück]]></title>
      <description><![CDATA[<p>Als een geliefd auteur sterft, voelt het soms alsof er een verre vriend is verdwenen. De Amerikaanse dichteres Louïse Glück (1943-2023) was voor velen een bondgenoot op afstand. Hoeveel studentes ik wel niet heb gehad wier hart stokte als we het gedicht ‘Persephone the wanderer’ lazen, waarin staat dat de jonge godin eigenlijk al „een gevangene was sinds ze een dochter was”. De halve collegezaal sprintte daarna meteen naar de boekhandel om het verzameld werk in te slaan. Louise Glück was een zeer trefzekere dichter, die gedurende haar lange leven meer prijzen won dan dat ze boeken schreef. Toen ze in oktober 2020 de Nobelprijs voor Literatuur kreeg toegekend, vroeg een interviewer of nu haar grootste wens in vervulling was gegaan. Glück glimlachte en antwoordde van niet: haar grootste wens was om nooit te hoeven sterven. Die droom kwam helaas niet uit, afgelopen vrijdag overleed ze op tachtigjarige leeftijd aan de gevolgen van kanker. Natuurlijk wist Glück zelf ook wel dat de dood niet te vermijden viel, maar in haar gedichten vond ze diverse manieren om eraan te ontkomen, ging ze opgewekt het gesprek met het einde aan, belichtte ze er zoveel mogelijk kanten van, waardoor hij niet minder verdrietig werd, maar wel veelkantiger, vreemder en daardoor fascinerender. Het beste voorbeeld hiervan is het veelvuldig gebloemleesde gedicht ‘The wild iris’, dat opent met wat misschien wel Glücks beroemdste regels zijn: „Aan het einde van mijn lijden/was er een deur.” Het vormt het begin van een vertelling waarin de dood slechts een tussenstop is, een overgang naar nieuw leven en een herboren manier van uitdrukken: „Ik zeg je dat ik opnieuw kon spreken: wat / terugkeert uit de vergetelheid keert terug/ om een stem te vinden.” De naamloze verteller verandert aan het slot in een enorme bloeiende iris, die als een grootse fontein ontspringt aan het graf. Het is een hoopvol beeld, een bloem die de dood overwint, en het knappe is: even geloof je het ook echt. Zo krachtig, zo overtuigend staat het er, dat er aan het einde van al het leed inderdaad een poort is waardoor je weer op weg mag naar iets anders. De afgelopen dagen vormden de beginregels van ‘The wild iris’ desondanks toch een triest liedje in mijn hoofd. Ik dacht aan Glück, haar ziekbed en hoopte dat er aan het einde van die ellende ook een deur was naar iets nieuws. Net zoals haar poëzie voor velen de poort vormde naar een plek waarin alles kon. Waarin elk vers een tijdelijk maar toch ook fonkelend einde van het lijden vormde, tot ook die vonken weer doofden, als vanouds opgingen in de wereld van vlees en bloed. Ellen Deckwitz schrijft op deze plek een wisselcolumn met Marcel van Roosmalen.</p>]]></description>
      <guid>https://nrc.nl/nieuws/2023/10/16/gluck-a4177437</guid>
      <pubDate>Mon, 16 Oct 2023 05:29:18 +00:00</pubDate>
    </item>
    <item>
      <title><![CDATA[Een prachtig citaat]]></title>
      <description><![CDATA[<p>Gisteravond zette ik mijn telefoon uit, niet langer in staat om de beelden nog te verdragen, de lichamen, het geschreeuw. Ik ijsbeerde wat door de woonkamer en eindigde bij mijn boekenkast, het meubelstuk dat altijd meer dan slechts een opbergplek is: naast een cv aan leeservaring en één groot Jonge Woudlopershandboek voor de menselijke conditie is het, voor mij dan, ook altijd een soort thuisapotheek. En dat nog geeneens omdat literatuur zogenaamd troost (want ze verontrust, schokt of vermaakt even vaak als dat ze soelaas biedt) maar vooral omdat ze je kan helpen ontsnappen. De letteren puilen uit van de portalen om je hoofd uit het hier en nu te halen, om tijdelijk te ontkomen aan een werkelijkheid die, om het maar met Philip K. Dick te zeggen, helaas niet ophoudt met te bestaan wanneer je besluit om er maar niet meer in te geloven. Ik haalde boeken van de plank, snuffelde door enkele kleine gekafte werelden. Een bevriende psycholoog zei onlangs dat romans door sommige mensen worden gebruikt om te kunnen dissociëren. Je zondert jezelf af van het hier en nu om ondraaglijke porties angst of onrust te verdragen. Je laat een kleine afsplitsing van het zelf ronddolen in een melkweg aan woorden, om op adem te komen. En zo doolde ik gisteravond een tijdje door T.H. Whites Arthur: koning voor eens en altijd om mijn geboortedimensie, die uit vlees, bloed en splijtstof bestond, even niet meer het hoofd te hoeven bieden. Een moment lang werkte het. Ik stoof samen met een jonge koning Arthur door oud-Engelse wouden, voelde hoe de vochtige bosgrond onder mijn voeten veerde, maar langzamerhand begon tussen de bomen mijn eigen wereld te schemeren. Voorbij de varens doemden bivakmutsen, legertanks en raketten op. Vermoeid bladerde ik door naar het slot. Arthur is dan een oude man, die weet dat hij niet lang meer te leven heeft. Terwijl de oorlogskanonnen bulderen, stelt White dat iedereen zijn lot heeft, en dat het „het lot van wie dan ook was om minder te zijn dan een druppel, ook al was het een schitterende druppel, in het grote blauwe gewoel van de zonbeschenen zee”. Een prachtig citaat, dat me verder totaal niet hielp om minder te piekeren. Ik keek naar het boek in mijn handen. Een kluisdeur van taal die me had buitengesloten van de beschutting van de fictie. Ik bleef achter op een plek die met elke inslag steeds minder als thuis voelde.</p>]]></description>
      <guid>https://nrc.nl/nieuws/2023/10/11/een-prachtig-citaat-a4176929</guid>
      <pubDate>Wed, 11 Oct 2023 05:29:18 +00:00</pubDate>
    </item>
    <item>
      <title><![CDATA[Levensmazzel]]></title>
      <description><![CDATA[<p>Gisteren was mijn oom jarig, en het gebak stond net op tafel toen zijn jongste zoon (17) trillend binnenkwam. „Ik ben aangereden”, riep hij. Omdat de hele familie uitpuilt van de bhv-certificaten lag het joch al in de stabiele zijligging voor hij kon zeggen dat hij alleen zijn pink had geschaafd. Terwijl hij werd verbonden met steriele gaasjes en plakband (de pleistertape was op) deed hij zijn verhaal. Hij had zich die ochtend verslapen, was bij het kruispunt om de hoek door rood gefietst waardoor de fatbike die van rechts kwam zijn voorwiel en mijn neef het asfalt op katapulteerde. „Wacht even”, zei zijn moeder. „Waarom reed je door rood?” „Ik had haast”, piepte mijn neef. „Ik heb je toch geleerd om uit te kijken in het verkeer, daar begonnen we al mee toen je nog een peuter was!” „Dat is alweer zo’n tijd geleden”, jammerde hij, „En ik let altijd op, alleen deze ene keer niet. Normaal doe ik het altijd goed!” „Dat is niet genoeg”, mompelde zijn oudere zus. Ik liep met haar naar de schuur om te kijken hoe erg de fiets eraan toe was. „Ik word er soms zo moe van”, zei ze, terwijl ze het achterwiel inspecteerde. „Dat sommigen denken dat als je het heel vaak goed doet, je best een keertje de aandacht kan laten verslappen. Gelukkig ging het bij hem meteen mis.” „Je bent blij dat hij een aanrijding had?” „En met de schrik vrijkwam. Het was gevaarlijker geweest als er helemaal niets was gebeurd. Dan was hij vaker door rood gaan fietsen, en misschien nog wel harder.” Ze aaide het stuur en zuchtte. „Als je te vaak mazzel hebt wanneer je iets doms doet, blijf je domme dingen doen. Dan ga je denken dat alles wel losloopt, scheur je steeds vaker door rood, ga je toch een keer met drank op achter het stuur, slik je toch die ene pil die je krijgt uitgedeeld op een feestje, kan je het best een keer zonder condoom doen en zo word je een gevaar voor zowel jezelf als anderen.” Ik knikte maar. Mijn nicht loopt momenteel coschappen en krijgt dagelijks te maken met mensen die dankzij een wat te rooskleurige inschatting van zaken in de problemen raken. „Denken dat alles wel goed komt is vaak het gevolg van enorme hoeveelheden mazzel”, zei ze, en pulkte aan een wondje op haar hand. „Veel levenservaring is vaak slechts levensmazzel, meer niet.”</p>]]></description>
      <guid>https://nrc.nl/nieuws/2023/10/09/levensmazzel-a4176661</guid>
      <pubDate>Mon, 9 Oct 2023 05:29:18 +00:00</pubDate>
    </item>
  </channel>
</rss>
