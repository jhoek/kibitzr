<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Zelfrespect]]></title>
      <description><![CDATA[<p>Toen ik gistermiddag de supermarkt binnenkwam, zag ik dat er maar één iemand bij de statiegeldautomaat stond, wat in mijn buurt bijna even zeldzaam is als het vinden van een parkeerplek, dus ik dook erop af. Ik was er bijna toen een grote man me van achteren inhaalde en zo snel voor me plaatsnam dat ik bijna tegen hem opbotste. „Is dit niet een beetje voorkruipen”, vroeg ik hem zo luchtig mogelijk. „Yup!” zei hij zonder me aan te kijken. In zijn rechterhand hield hij een chique zonnebril, in zijn linkerhand een vuilniszak vol lege flessen. „Ik heb maar twee blikjes, vind je het oké als ik die er zo eerst eventjes in doe?” „Nee.” Hij zei het op zo’n toon dat het als een grapje kon worden opgevat, maar liet me er alsnog niet langs. Flarden Machiavelli en Sun Tzu schoten door mijn hoofd terwijl ik mijn opties naging. Als ik een scène zou maken, kon hij zeggen dat hij me uiteindelijk heus wel voor had laten gaan. Of me toesnauwen dat ik gewoon eerder bij de automaat had moeten zijn. Ik kon natuurlijk ook eerst even boodschappen doen, maar ik wilde me niet laten kennen en bleef staan, mezelf ondertussen voorhoudend dat dit een gelegenheid was om me te bekwamen in machteloosheid, iets waar je als zzp’er met een matige gezondheid sowieso elke kans toe moet aangrijpen. Net toen het me was gelukt om aan iets anders te denken (hoe je kan zien of een smurf stikt, ik bedoel hun huid is altijd blauw) was de man voor mij aan de beurt. Hij draaide zich om. „Ga jij maar even”, zei hij. Om zijn mond een brede grijns. Het was er dus zo een. Eerst vervelend doen, geen duimbreed toegeven en ten slotte de toffe gast uithangen door alsnog aan de kant te gaan. Het maakte de ergernis niet ongedaan en veranderde al helemaal niets aan de onderliggende boodschap dat hij de baas was. „Nu hoeft het niet meer”, zei ik. Hij haalde zijn schouders op. Ik heb nog nooit iemand zo langzaam flesjes in een statiegeldautomaat zien doen. Af en toe keek hij met glimlach naar me om. Als ik mezelf had willen laten lijden had ik het als pesterij kunnen opvatten, maar dat weigerde ik. Van zo’n type kan je het nooit winnen, maar gelukkig kan je nog wel kiezen voor de mate waarin je verliest. En zo, terwijl hij met gekmakende traagheid blik en plastic uit zijn vuilniszak viste, wentelde ik me alsnog in mijn zelfrespect, die oude vertrouwde zakdoek, waarmee het altijd prachtig tranen drogen is.</p>]]></description>
      <guid>https://nrc.nl/nieuws/2024/08/21/zelfrespect-a4863385</guid>
      <pubDate>Wed, 21 Aug 2024 05:30:55 +00:00</pubDate>
    </item>
    <item>
      <title><![CDATA[Blijf, blijf]]></title>
      <description><![CDATA[<p>Aan de overkant van de straat zag ik haar, de vriendin met wie ik eens elke dag belde. Ze had nog altijd dat leuke verende loopje. Ooit konden we zo hard lachen dat anderen vroegen of het iets zachter kon. Ze draaide zich om en ik dook snel een winkel in, bang voor hoe ze zou reageren wanneer ze mij opmerkte. Waarschijnlijk woedend. Of, misschien nog erger, kil. Toen we elkaar ontmoetten, was het vriendschap op het eerste gezicht. Ik had nog nooit zo’n klik met iemand gevoeld, en we bleken ook nog eens op dezelfde dag jarig. Na de eerste maanden, die als wittebroodsweken voelden, volgde er een donkerder periode. Ik maakte kennis met de woede die ze in zich droeg. Vanuit het niets begon ze opeens te razen. Toen ik na een tijdje aangaf dat ze misschien toch met iemand daarover moest gaan praten, snauwde ze dat ze vond dat ik er als vriendin voor haar moest zijn wanneer het slecht ging. Daarin had ze gelijk. De ellende was dat het op een zeker moment alleen nog maar slecht ging, en dat ze er zelf niets aan deed om dat te veranderen. Die vervelende ex? Ze keerde er telkens naar terug. Gedoe met collega’s? Ze weigerde om met hen te praten. Lawaai bij de buren? In plaats van aan te bellen, gooide ze afval over de schutting. Op een gegeven moment stelde ik voorzichtig voor om samen hulp te zoeken, iemand met wie ze professioneel kon spreken. Zelf vond ze dat niet nodig. De woede-uitbarstingen werden erger en erger. En zo begon ik te verdwijnen. Belde ik niet altijd meer terug. Had ik het wat vaker te druk om af te spreken. Laf? Misschien. De ellende met vriendschap is dat de grenzen er vager zijn dan bij verkering. Het is volkomen normaal om een relatie die niet werkt te beëindigen zodat er voor alle partijen duidelijkheid is, maar bij een vriendschap is dat ongebruikelijker. Ik ken maar één iemand die het contact met een vriend opzegde. En dat was nadat hij had ontdekt dat die ander hem bestal. Ik keek naar mijn voormalige vriendin en ervoer spijt. Dat ik niet eerder aan de bel had getrokken, niet beter was opgekomen voor mezelf. Tegelijkertijd was er ook een soort rouw, om hoe lief ze kon zijn, hoe slim en sprankelend. Ik keek gespannen toe terwijl ze oploste in de verte, iemand op wie ik eens meteen was afgerend om haar te omhelzen en haar geur op te snuiven. Ik hoorde mijn hart bonzen. „Vrij, vrij”, zei mijn hart. Maar het had ook „blijf, blijf” kunnen zijn.</p>]]></description>
      <guid>https://nrc.nl/nieuws/2024/08/19/blijf-blijf-a4863170</guid>
      <pubDate>Mon, 19 Aug 2024 05:30:56 +00:00</pubDate>
    </item>
    <item>
      <title><![CDATA[Weg met Oeroeg]]></title>
      <description><![CDATA[<p>Deze week zat ik op het terras met B. en L. die alweer jaren docent Nederlands zijn. Ze genoten van hun laatste nakijkvrije weken, maar hadden ook wel weer zin om te beginnen. Voor B. start het schooljaar zelfs iets eerder aangezien hij op 15 augustus een aantal leerlingen meeneemt naar de Nationale Herdenking van de Japanse bezetting van Nederlands-Indië. „Leuk”, zei L., „al vraag ik me wel af wanneer er eens een herdenking van de Nederlandse bezetting van Nederlands-Indië komt.” „Daar gaan we via een boek aandacht aan besteden”, zei B. trots. Het boek bleek Oeroeg. „Vind je het niet problematisch”, begon L., „dat je de koloniale periode gaat bespreken aan de hand van een witte schrijver?” B. haperde dat je toch ergens moest beginnen, waarop L. „Weg met Oeroeg!” riep. De rest van de dag bleef ik daaraan denken, wat ook kwam omdat ik onlangs Zwerfpost heb herlezen, de geweldige essaybundel van Alfred Birney. Birney heeft de afgelopen decennia zo ongeveer elke roman uit én over de koloniale periode verslonden en concludeert naar aanleiding daarvan dat boeken van Indo’s meestal een genuanceerder beeld geven van de toenmalige gemengde samenleving. Birney noemt Oeroeg dan ook een „tuttig eurocentrisch romannetje” en is van mening dat leerlingen eigenlijk het meesterwerk Winarta (1953), van de Indonesische schrijver Basuki Gunawan, moeten openslaan. Deze novelle is net zo dun als Oeroeg en gaat eveneens over de Indonesische Onafhankelijkheidsoorlog maar is meeslepender, genuanceerder én geschreven vanuit een Indonesisch perspectief. En dat laatste is nodig. Ik bezoek jaarlijks tientallen middelbare scholen, en telkens als ik vraag met welke boeken zij het Indische verleden van ons land willen behandelen, komt men altijd weer aanzetten met Haasse, Multatuli of Couperus. Interessante auteurs, maar ook witte auteurs. En dat terwijl er nog zoveel meer is. In Zwerfpost raadt Birney bijvoorbeeld De diepe stroomingen (1910) van de Indo-Europese auteur J.E. Jasper aan als aanvulling op De Stille Kracht. En prijst hij Victor Ido’s In vreemde sferen (1905) als Indo-Europese reactie op P.A. Daums Goena Goena. Eigenlijk zou je aan elke docent Nederlands (en overigens ook geschiedenis) Zwerfpost cadeau willen doen. Niet alleen vanwege de talrijke literaire aanbevelingen, maar ook omdat Birney continu het belang van lezen onderstreept. Op een zeker moment schrijft hij: ‘Geschiedenis doet ertoe, de werkelijkheid doet ertoe. Lezen doet ertoe, want het leven doet ertoe.’ Om daaraan toe te voegen: ‘Besef van de werkelijkheid begint met een vermoeden. Breder lezen, breder leven vergroot de ruimte voor deze vermoedens.’ Als dat geen reden is om de leeslijst te verbreden, weet ik het ook niet meer.</p>]]></description>
      <guid>https://nrc.nl/nieuws/2024/08/14/weg-met-oeroeg-a4862788</guid>
      <pubDate>Wed, 14 Aug 2024 05:30:56 +00:00</pubDate>
    </item>
    <item>
      <title><![CDATA[‘Prima om straks met een schone lei te beginnen’, zegt mijn 96-jarige oom]]></title>
      <description><![CDATA[<p>De afgelopen weken ging ik langs de senioren in mijn familie om ze, nu het nog kan, te interviewen. Over wat ze van hun leven vonden en of ze nog tips en trucs voor de achterblijvers hadden. Dit weekend nam ik plaats aan het bed van mijn oudoom P., inmiddels 96 en uitbehandeld, maar nog steeds monter. Terwijl zijn vrouw zijn hand vasthield, vroeg ik hem wat hij van de afgelopen decennia vond. „Het was wel lachen”, zei hij met een grijns. „Maar de laatste jaren was er ook wel veel herhaling, en pijn. Prima om straks met een schone lei te beginnen.” Zijn echtgenote rolde met haar ogen. In tegenstelling tot haar gelooft P. in reïncarnatie, zij het in de meest uitgebeende vorm. Bij hem moet je niet aankomen met herinneringen aan een eerder leven als farao of het idee dat je, wanneer je je goed gedraagt, hierna in een miljonairsfamilie wordt geboren. Je belandt volgens hem gewoon in een volgend lichaam, even lukraak zoals je in dit lijf terechtkwam. „Je weet dan niets meer van je vorige bestaan”, mompelde hij. „En dat is enerzijds natuurlijk verdrietig. Mijn kleinkinderen gaan over hun nek als ze mest ruiken, maar ik vind het heerlijk, het doet me denken aan mijn jeugd op de boerderij, het tovert beelden tevoorschijn van rennen met de honden en slootje springen. Jammer dat dat zal verdwijnen. Maar daar tegenover staat dat ik ook een aantal herinneringen kwijt ga raken waar ik minder blij mee ben.” ‘Zoals?” „Nou, je verzamelt er nogal wat waar je geen enkele behoefte aan hebt. Daarom gaan we bij een operatie onder narcose. Niet alleen vanwege de pijn, maar ook zodat we ons niet kunnen herinneren dat er in ons gesneden werd. Stel je de nachtmerries eens voor als je dat bewust zou meemaken!” Hij beet op zijn onderlip. „Het vervelende aan herinneringen is dat je niet kan kiezen welke je behoudt. De meeste dienen nergens toe.” „De herinnering aan zwemlessen is anders best nuttig”, grinnikte zijn vrouw. „Maar ik heb het over de herinneringen die niet noodzakelijk zijn voor overleven. Die je verdrietig of bang maken en die je je hele leven achtervolgen. Zoals toen ik mijn zoon verloor. Of hoe hard mijn vader huilde toen hij zijn boerderij moest verkopen. Wat heb je daaraan? En kom nou niet aanzetten met dat je daardoor nog blijer bent met de mooie momenten. Dat is appels met peren vergelijken.” Mijn oudtante keek somber. Hij streelde haar wang. „Het enige voordeel van al die vervelende aandenkens”, vervolgde hij zacht, „is dat je daardoor weer een beetje uitkijkt naar het einde. Vaarwel ballast. Klaar. Tijd voor wat anders.”</p>]]></description>
      <guid>https://nrc.nl/nieuws/2024/07/29/vergeten-a4861148</guid>
      <pubDate>Mon, 29 Jul 2024 05:30:56 +00:00</pubDate>
    </item>
    <item>
      <title><![CDATA[Uitstrooien]]></title>
      <description><![CDATA[<p>Onlangs kwam het gesprek op uitstrooien. Niet dat we acuut een crematie verwachtten, maar omdat mijn ouders doorwinterde preppers zijn gaven ze me toch maar alvast de coördinaten van de plek waar ik straks met hun as heen moest. Het bleek precies dezelfde locatie die ik voor mijn eigen uitstrooiing (die hopelijk pas in de volgende eeuw nodig is) had bedacht. Een beschutte plek in het bos waar we vroeger de hond uitlieten, achter konijnen aanrenden en vaak verstoppertje speelden. „Nou top”, zei mijn vader en knipoogde vrolijk naar mijn moeder. „Liggen we daar straks gezellig met zijn allen te verwaaien.” Die middag ging ik er even heen. Ik beeldde me in dat onze hond er nog was, alsof boven de varens weer elk moment haar witte pluimstaart kon verschijnen. Ik aaide de beuk waar ik vroeger regelmatig uit donderde. Als kind kwam ik hier graag in mijn eentje. Dan zei ik tegen mijn ouders dat ik naar vriendinnetjes ging, om vervolgens stiekem naar de bomen te sluipen om even op adem te komen. Even niet meer een dochter hoefde te zijn. Opeens zag ik asresten. Misschien hadden ze niets te betekenen, was hier van het weekend gewoon een fikkie gestookt, maar door het gesprek met mijn ouwelui dacht ik toch enkele seconden dat anderen ons waren voor geweest met uitstrooien. Even was ik boos, alsof er een intimiteit was verstoord. En toen dacht ik van tja, je kan het niemand kwalijk nemen als zij ook van deze plek houden. Ik ging zitten, aaide de grond. Bedacht hoe vreemd het is dat de liefde voor een plaats altijd slechts van één kant komt. Maar dat is wellicht een van de redenen dat je ervan houdt. Omdat die plek niet in staat is tot het teruggeven van genegenheid, en je dus ook niet kan afwijzen. Totaal niet met jou bezig kan zijn, wat een soort vrede geeft. Een paar vogels stoven op. Ik dacht aan liefde en dat ze vaak onzekerheid oproept: is het wel wederzijds, verdien ik haar wel, val ik niet door de mand. En hoe heerlijk het is om te houden van iets dat niets van je vraagt, dat je niet hoeft te overtuigen met allerlei prestaties of grapjes. Misschien is dat wel wat sommigen bedoelen met thuis. En daar dan nooit meer weg te gaan. Alleen nog maar zachtjes te verstuiven op een plek, waar niets meer hoeft te worden waargemaakt.</p>]]></description>
      <guid>https://nrc.nl/nieuws/2024/07/25/uitstrooien-a4860670</guid>
      <pubDate>Thu, 25 Jul 2024 05:30:56 +00:00</pubDate>
    </item>
    <item>
      <title><![CDATA[Brugduiken]]></title>
      <description><![CDATA[<p>Vrijdag drukte iemand per ongeluk de zomerknop in waardoor de halve stad naar het water stormde. Mijn beste vriend en ik keken toe hoe kinderen van bruggen sprongen terwijl hun ouders op de kade doodsangsten uitstonden. „Het hoort toch een beetje bij hun opvoeding”, zei een bibberende vader toen zijn elfjarige op de brugleuning balanceerde. „Ik vind het allemaal zo’n onzin”, mokte mijn beste vriend terwijl hij wees naar de tieners die ronddobberden tussen de algen en dieselolie. „Je kent de stroming niet, er ligt allemaal troep in het water, wat is er mis met het zwembad?” „Daar kan je geen boete voor krijgen, dus dat is minder leuk.” De elfjarige sprong, zijn vader hield de adem in. Het lijfje sloeg een krater in het water. Korte stilte. Hij kwam boven, zijn vriendjes juichten, hij zwaaide met zijn vuist, keek om zich heen om zich ervan te vergewissen dat hij werd gezien. De vader beet op zijn onderlip. „Niet opgelucht?” vroeg ik. „Dit is pas het begin”, mompelde hij. En inderdaad, het jochie zwom alweer naar de brug. We gingen er maar bij zitten en keken toe hoe de jongen en zijn vriendjes keer op keer sprongen. Langzamerhand nam de spanning af. Het kreeg iets verdovends als je er lang naar staarde. „Toch is het vooral show”, mopperde de beste vriend, „want ze weten best dat dit een relatief veilige plek is.” „Och”, zei de vader, „je weet niet wat voor angsten er in die kopjes zitten. Voor hetzelfde geld hebben ze hoogtevrees en proberen ze daar op deze manier vanaf te komen.” Of misschien leerden ze zo wel het onverkende aan te gaan. Je wist immers niet wat je wachtte wanneer je je afzette. Je vertrouwde je leven even toe aan het toeval. Dat is doorgaans natuurlijk oerdom, maar goed, wie vandaag weer heelhuids bovenkwam was niet dom, maar dapper. En eigenlijk ging het geeneens om moed, maar om initiatie. Om erbij te horen moest je het onbekende trotseren, en ondertussen hopen dat er onder het water geen roestige winkelwagen, humeurige snoek of berg glasscherven schuilgingen. Ik tuurde naar de magere jongetjes. Daar stonden ze, in de schemering van hun kindertijd. Met een hoog gilletje zette eentje zich af. Hij schoot door de lucht. Op het water nam zijn schaduw toe en verdween pas weer toen hij in de golven verdween, eindelijk bereid om deel te nemen aan de wereld beneden het oppervlak.</p>]]></description>
      <guid>https://nrc.nl/nieuws/2024/07/22/brugduiken-a4860448</guid>
      <pubDate>Mon, 22 Jul 2024 05:30:57 +00:00</pubDate>
    </item>
    <item>
      <title><![CDATA[Eerlijkheid]]></title>
      <description><![CDATA[<p>Het nadeel van nuchter blijven op feestjes is dat, wanneer je niet op tijd naar huis gaat, je op een zeker moment altijd in een soort reddingsbrigade verandert. Zo heb ik in de loop der jaren nogal wat mensen op een taxi naar huis gezet, en anderen weer over hun ruggen gewreven terwijl ze hun maaginhoud leegden in de hondenmand. Maar vooral heb ik geluisterd, want velen beginnen als ze een slok op hebben tegen me te biechten. Dan vertrouwen ze me toe dat ze niet zo blij zijn met hun werk, met hun relatie of, nog verdrietiger, dat ze zichzelf eigenlijk helemaal niet leuk vinden. Ik beschouwde het aanhoren van al die bekentenissen lang als een soort gemeenschapsdienst, mijn kleine bijdrage aan de samenleving, maar onlangs begon ik er toch een beetje wanhopig van te worden, want er veranderde weinig voor degenen die tegen me leegliepen. Zij hadden hun hart gelucht, maar ondernamen verder geen stappen om hun leven te veranderen, waardoor ze bij het volgende feestje weer huilend om mijn hals hingen. Uiteindelijk ging ik zelf maar te biecht. Weliswaar nuchter en bij een gepensioneerde zenleraar in plaats van bij een jezuïet, maar je moet toch wat. „Ik kan geen avond nuchter zijn of mensen storten hun hart bij me uit”, begon ik. ‘Maar dat doen ze ook bij dronken soortgenoten hoor, alleen vergeten die het weer”, neuriede hij. „En vergeet niet dat velen het tegenwoordig stellen zonder geloof of enige andere vorm van levensbeschouwing. Die hebben dus niet de uitlaatklep van het gebed, de biecht of de rust van even mediteren waardoor je inziet dat het hele bestaan nergens op slaat.” „Maar dat wil toch niet zeggen dat ik opeens ieders praatpaal moet zijn?” „Nee, maar niemand dwingt je. Je kan ook gewoon weglopen wanneer het je te veel wordt.” Hij vouwde van een theezakjeslabel een piepklein bootje. Daarna drukte hij het minuscule vaartuig met zijn duim plat. „Je kan er ook anders naar kijken”, vervolgde hij. „Zij práten tenminste nog over hun zorgen, ook al moeten ze zich daarvoor eerst een stuk in de kraag drinken. En het lucht hen genoeg op om weer even door te kunnen. Sommige dingen moeten er nou eenmaal uit. En vaak gebeurt dat juist wanneer je teut bent, want dan ben je ongeremder. En dan kan je bovendien je openhartigheid achteraf gooien op dronkenschap, wat de schaamte verkleint.” „Welke schaamte?” „Dat er blijkbaar een roes voor nodig is om echt eerlijk te durven zijn over jezelf.”</p>]]></description>
      <guid>https://nrc.nl/nieuws/2024/07/17/eerlijkheid-a4860012</guid>
      <pubDate>Wed, 17 Jul 2024 05:30:57 +00:00</pubDate>
    </item>
    <item>
      <title><![CDATA[Tegen dankbaarheid]]></title>
      <description><![CDATA[<p>Afgelopen week stuurde een kennis me een onderzoek waarin werd geclaimd dat dankbare mensen langer leven, een lager cholesterol bezitten en ook nog eens een verminderde kans hebben op lichamelijke en mentale aandoeningen. Ik kauwde even op wat ze nou precies met dat bericht probeerde te zeggen. Dat mijn hoge cholesterol lag aan ondankbaarheid, in plaats van aan mijn gewoonte om te ontbijten met kaasstengels? Toen ik doorklikte, bleek het te gaan om een steekproef naar het verband tussen dankbaarheid en levensverwachting, gehouden onder vrouwelijke Amerikaanse verpleegkundigen. Allen hadden de pensioenleeftijd bereikt, maar goed, zoiets lukt je natuurlijk niet alleen door dankbaar te zijn. Het hangt ook samen met een sociaal vangnet, een sterk gestel en de afwezigheid van oorlog. Daarnaast kwam de vraag op wat er eerder was: het lange leven, of de dankbaarheid. Voor hetzelfde geld waren de dames dankbaar omdat ze zo oud waren geworden, en niet andersom. Het raakte me, omdat ik me ooit flink bezig hield met dankbaarheid. Elke dag schreef ik op waar ik blij mee was. Even hielp dat om de zonzijde weer te zien, tot ik door kreeg dat ik dingen tegen elkaar afstreepte. Zo van: jammer dat de btw op kranten en tijdschriften wordt verhoogd door een club die niet zoveel opheeft met journalistiek speurwerk en/of tegenstemmen, maar hé, maar wat hadden we vanavond een mooie zonsondergang. Niet alleen was ik appels met peren aan het vergelijken, ook daagde langzamerhand het besef dat een nadruk op dankbaarheid het zwaartepunt legde op de eigen blik, en dus op de eigen verantwoordelijkheid. Voel je je belabberd? Dan ben je gewoon niet dankbaar genoeg. Het ligt aan jou, en niet aan een systeem waarin de kloof tussen mensen met een comfortabel leven en degenen met een minder leuk bestaan met de dag toeneemt. Natuurlijk is er niets mis met het tellen van je zegeningen. Het heeft mij een tijdlang rust gebracht, en nog steeds sta ik aan het eind van elke dag stil bij het feit dat ik leef in een relatief veilig land, een dak boven mijn hoofd heb en dol ben op mijn werk. Maar toch. Een overdreven nadruk op dankbaarheid kan er ook voor zorgen dat je je maar neerlegt bij de onredelijker kanten van het bestaan. Waardoor je, als je niet uitkijkt, op de lange termijn steeds meer neigt naar verdragen, in plaats van veranderen. Naar ondergaan, in plaats van bevechten.</p>]]></description>
      <guid>https://nrc.nl/nieuws/2024/07/16/tegen-dankbaarheid-a4859788</guid>
      <pubDate>Tue, 16 Jul 2024 05:30:57 +00:00</pubDate>
    </item>
    <item>
      <title><![CDATA[Derfstuk]]></title>
      <description><![CDATA[<p>Als je het eens over iets anders wilt hebben dan voetbal of crypto moet je onbekenden eens vragen naar de juwelen die ze dragen. Hoe ze eraan komen, wat ze voor hen betekenen. Zo raakte ik gistermiddag in de trein richting mijn ouders in gesprek met een lieve oude dame over haar ring. Aan haar hand prijkte een roodgouden band met een blauwe lagensteen. Ze vertelde dat het eigenlijk een sieraad voor mannen was. „Mijn vader droeg hem aan zijn pink. Sinds zijn dood heb ik hem elke dag om, zo is hij toch nog een beetje bij me.” Ze voegde eraan toe: „Ik gun iedereen een even fijn erfstuk.” „Dat klinkt als een pleonasme.” „Wel”, zei ze na er even over te hebben nagedacht, „een erfstuk is natuurlijk niet altijd fijn. Soms erf je alleen maar schulden. Of krijg je met de familie ruzie over de nalatenschap.” Daar zat wat in. Ik stapte uit en wandelde naar het huis van mijn ouders en vroeg me af hoe je zo’n ongewenste erfenis moest noemen. Een woord als derfstuk kwam op, een geschenk dat neerkomt op verlies. Thuis wreef mijn moeder over haar schouders. Ze loopt al haar hele leven krom, wat niet zo gek is aangezien ze opgroeide in een huis waarin niet werd gesproken over de oorlog. Daar ga je als kind op een gegeven moment zowel letterlijk als figuurlijk onder gebukt. Uiteindelijk kromde mijn moeders rug zich als een vraagteken. Van het raden naar wat haar werd bespaard, door er niet met haar over te praten. Ik bood aan om haar rug te masseren en nog voor ik mijn zin had afgemaakt lag ze al op de bank. Ik begon te kneden, probeerde knopen te verzachten, voelde hoe haar lichaam zich verzette tegen ontspanning. Zoals altijd was ze de eerste twee minuten vooral aan het kreunen van opluchting en aan het roepen hoe blij ze was met mij, en daarna kwamen de bevelen. „Naar links! Nee niet daar, andere links! Iets naar beneden! Nu nog één duim naar rechts! Ja! Ja daar!” Ze hielp mijn handen om de weg te vinden langs spieren en wervels, haar stem een routeplanner richting pijn. Langzaam gaf ze mee, stroomde er bloed naar stugge weefsels, kregen haar schouderbladen een blos. Ik wreef door. Zachtjes begon ze te neuriën. Langzaamaan veranderde wat ze van huis had meegekregen van een last, in een lichaam. Van een vraag, in een antwoord.</p>]]></description>
      <guid>https://nrc.nl/nieuws/2024/07/10/derfstuk-a4859352</guid>
      <pubDate>Wed, 10 Jul 2024 05:30:57 +00:00</pubDate>
    </item>
    <item>
      <title><![CDATA[Andermans blik]]></title>
      <description><![CDATA[<p>De dochter van mijn beste vriendin gaat na de zomer naar de brugklas en zo zat ik woensdag tussen de snotterende ouders te kijken naar haar afscheidsmusical. Na afloop complimenteerde ik het meisje met haar geweldige acteerprestatie. „Maar”, vervolgde ik, „moet je je niet eens gaan afschminken?” „Al gedaan”, zei ze licht beledigd. Ik staarde naar haar knalroze lippen en aangezette wenkbrauwen. „De grime heeft weer plaatsgemaakt voor de make-up”, grinnikte haar vader. De dochter liep chagrijnig naar haar klasgenootjes. „Gaat ze zo naar school?”, vroeg ik verbaasd. „Ze maakt zich al sinds groep zeven op”, verzuchtte haar moeder. „Net zoals de rest van haar klas.” Ik keek om me heen. Meerdere kinderen droegen eyeliner en lipgloss. „Ze gebruikt inmiddels ook een antirimpelserum”, voegde haar vader eraan toe, en vertelde dat ze dagelijks uren op TikTok zit om naar beautytutorials te kijken. Ik wist niet hoe ik daarop moest reageren. Het gevaarlijke aan dat soort kanalen is dat er wordt gedaan alsof alles mogelijk is. Als je maar het juiste product of de perfecte techniek hebt, kan ook jij het uiterlijk van je dromen bereiken. Maar vroeg of laat stuit je toch op een grens. Er is maar zoveel dat make-up, gezichtsyoga of zelfs plastische chirurgie kunnen doen. De ellende is echter dat de mens altijd meer wil, en vaak geneigd is om al zijn energie te stoppen in wat hij juist niet kan krijgen of bereiken. ‘Moet ze niet een nieuwe hobby? Lezen? Vechtsport? Curling?”, vroeg ik. „Daar heeft ze geen tijd voor”, zei mijn vriendin. „Alle uren gaan op aan staren in de spiegel en pogingen om haar neus kleiner te verven.” Even kwam me een fragment uit Jane Eyre voor de geest. Jane, die niet moeders mooiste is, heeft op een gegeven moment woorden met haar werkgever en geheime liefde Rochester. „Denkt u soms dat ik, omdat ik arm, gewoontjes, onopvallend en klein ben, geen hart heb? Geen ziel?”, briest ze. Rochester staat met zijn mond vol tanden. En wordt nog verliefder op haar dan hij al is. Je zou alleen al hierom al die jonge meiden een exemplaar van Jane Eyre cadeau willen doen. Zodat ze inzien dat er meer is dan het uiterlijk, om nieuwe vormen van schoonheid te ontdekken en om te leren wat er allemaal wel niet schuilgaat achter het gezicht. Wat er verborgen ligt onder alle lagen die de mens daarop aanbrengt in een futiele poging om zich te beschermen tegen zowel de blik van de ander als die van zichzelf.</p>]]></description>
      <guid>https://nrc.nl/nieuws/2024/07/09/andermans-blik-a4859066</guid>
      <pubDate>Tue, 9 Jul 2024 05:30:58 +00:00</pubDate>
    </item>
  </channel>
</rss>
