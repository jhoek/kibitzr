<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[De poëzie van Martin Bosma]]></title>
      <description><![CDATA[<p>Donderdag begint de Poëzieweek en de afgelopen tijd bekruipt me toch het gevoel dat de poëzie wat meer in de schijnwerpers staat. Wat daarbij helpt is de populariteit van gedichten op sociale media maar ook dat er politici zijn die de verskunst actief een warm hart toedragen. Toen PVV’er Martin Bosma in december werd gekozen als Kamervoorzitter beloofde hij om elke vergadering te openen met een gedicht. Van dat voornemen kon je destijds van alles vinden. Je had kunnen wijzen op de dubbele moraal die er bij rechts heerst bij als het om kunst gaat (een linkse hobby tenzij iemand uit de eigen gelederen zich ermee bezighoudt, dan is het opeens een teken van verfijning) maar interessanter is inmiddels de vraag welke gedichten Bosma tot dusver heeft gekozen. Bij zijn aantreden declameerde hij Reves ‘Dagsluiting’, over de eenzaamheid van de zoekende, en afgelopen dinsdag droeg hij een gedicht van Theun de Winter voor waarin ontheemd zijn eveneens een rol speelt. Zo stelt de verteller: „Ik voel me hier niet goed waar ik wonen moet/ tussen al die mensen…” Verderop in het vers neemt deze thuisloze een besluit: „Laat me nu maar gaan achter de meeuwen aan.” Voorgedragen door een PVV’er krijgen die meeuwen een extra lading (die vogel staat immers in het partijlogo) en even was ik bang dat Bosma alleen maar gedichten zou gaan kiezen waarin er óf wordt geknipoogd naar de eigen club of waarin er wordt geklaagd dat men zich niet thuis voelt in zijn eigen land, maar in de dagen erna bleek dat hij ook nog eens openstond voor suggesties van anderen. Woensdag werd er vergaderd over de begroting van OCW en reciteerde Bosma ‘De schoolklas’ van Gerrit Komrij, een gedicht dat hij getipt kreeg en waarin een club leerlingen ademloos naar de nieuwe meester luistert, en donderdag las vervangend voorzitter Tom van der Lee (Bosma was ziek, iets wat hopelijk niets met de poëzie te maken had) een vers van Rutger Kopland voor dat Mark Rutte had aangedragen, en waarin een clubje mannen zich zo verliest in een potje petanque dat men niet meer weet wat ze met ‘de kogels’ aan moeten. „Allemaal stof tot nadenken”, zei ik tegen mijn broer toen ik deze gedichten overlas. „Wat willen ze er nou echt mee zeggen? Wat is de subtekst?” Mijn broer antwoordde dat juist het feit dat ik via gedíchten de ware bedoelingen van Kamerleden probeerde te achterhalen, iets zegt over hoe belabberd de politiek de afgelopen kabinetten is gaan communiceren, hoezeer ze de kaarten inmiddels tegen de borst houdt. En daar had hij me. De rest van de dag geen gedicht meer willen lezen. Ellen Deckwitz schrijft op deze plek een wisselcolumn met Marcel van Roosmalen.</p>]]></description>
      <guid>https://nrc.nl/nieuws/2024/01/23/de-poezie-van-martin-bosma-a4187729</guid>
      <pubDate>Tue, 23 Jan 2024 05:30:14 +00:00</pubDate>
    </item>
    <item>
      <title><![CDATA[Weer iets nieuws]]></title>
      <description><![CDATA[<p>Afgelopen Kerst kreeg vriendin I. (28) een Nintendo Switch cadeau, met daarbij ook nog eens het legendarische Zelda: Breath of the Wild, een game die inmiddels vaker over de toonbank is gegaan dan de succesvolste albums van Alanis Morissette, Adele of Celine Dion. Ik bleek de enige in haar omgeving die het spel had uitgespeeld, waardoor ze me de afgelopen weken bestookte met vragen („Waar is die luchtschubbenspeer?” „Wat heb je nou aan die rubberen helm?” „Waar kan ik schaduwforellen vangen voor in mijn ninjabroek?”) en gisteravond vroeg ik voorzichtig hoeveel uur ze eigenlijk al had gespeeld. Het was heel even stil aan de andere kant van de lijn. „Poeh”, zei ze. „Wat erg, ik durf gewoon niet te zeggen hoelang ik er al mee bezig ben.” „Er is ook nog een deel twee hè”, grinnikte ik. „Ja, vreselijk”, riep ze uit. „Ik kan niet wachten tot ik deze heb uitgespeeld, dan heb ik tenminste weer rust!” „Ben je erop uitgekeken?” „Nee, nog lange niet, maar het is best vervelend als je niets anders meer wilt.” Dat heb ik ook weleens, niet alleen met games maar ook met goede series, films of romans en zelfs met nieuwe vrienden. Leuk is anders omdat zo’n tijdelijke obsessie ook een vorm van gevangenschap betreft. Daarom draai ik mooie liedjes altijd zo snel mogelijk grijs. Je kunt gemis alleen ontmantelen door de oorzaak ervan helemaal zat te worden en vaak helpt langdurige blootstelling daarbij toch het beste. ‘Goddank ben je inderdaad op een zeker punt altijd ook wel weer klaar met dat soort verslavingen”, zei I. „Ik moet er niet aan denken om iets voor altijd leuk te vinden.” Ik ook niet. Maar later die avond dacht ik: eenmaal afgekickt ontstaat er een andere vorm van onrust. Zijn er bergen vrije tijd waarvan je opeens geen idee meer hebt wat je ermee aan moet (los van uiteraard je vrienden zien, de huur overmaken of tandenpoetsen), en voor je het weet ben je op zoek naar iets nieuws om je in te kunnen verliezen. Tot ook dat je weer de neus uit komt. Misschien, dacht ik, is verzadiging dan toch het grootste geschenk, want het verlost je. Even kun je uitrusten van al dat moeten, van al dat willen. Tot de leegte begint te gapen, je opveert en op jacht gaat, op weg naar iets nieuws om op in te gaan, en uiteindelijk weer in op te gaan.</p>]]></description>
      <guid>https://nrc.nl/nieuws/2024/01/17/weer-iets-nieuws-a4187318</guid>
      <pubDate>Wed, 17 Jan 2024 05:30:14 +00:00</pubDate>
    </item>
    <item>
      <title><![CDATA[Gewoon even lijden]]></title>
      <description><![CDATA[<p>Gisterochtend trok ik de voordeur achter me dicht en zag toen dat de bus, die ik niet kon missen, er al aankwam. Ik zette het op een rennen en toen ik extra gas gaf merkte ik opeens dat mijn voeten koud werden. De plas waar ik doorheen racete was dieper dan gedacht, het water stroomde mijn schoenen en merinowollen sokken in. Met klotsend schoeisel sprong ik in de bus. Terwijl de adrenaline wegebde kwam het leed. De drijfnatte wol kriebelde en schuurde, mijn teentoppen werden gevoelloos en de kou trok in mijn voetzolen. Ik moest nog zeker een half uur met de bus en daarna een uur met de trein. Ik zou pas ’s avonds weer thuis zijn. Schoenen en sokken uittrekken en op blote voeten verder kon niet, daarvoor was het te koud en dus zat er niets anders op dan het uit te zitten. Terwijl kilte mijn botten uitholde dacht ik aan de moeder van mijn vader, die telkens als haar iets ongevaarlijks maar vervelends overkwam (een belastingaanslag, een aangebrande karbonade, mijn grootvader) zuchtte dat het „gewoon even lijden” was, eventjes de hinder uitzitten. Ik heb dat altijd een geweldige instelling gevonden. Als kind reageerde ik vaak met verzet op ongemak: ik werd boos, ik ging huilen of mijn hoofd (natuurlijk ook maar een machine met een zeer beperkt aantal ponskaarten) begon allerlei oplossingen te bedenken om zo snel mogelijk te ontkomen. Tot mijn grootmoeder verzuchtte dat ik de boel gewoon moest verdragen. Niets aan de hand, slechts een beetje vervelend, meer niet, de meeste buien waaiden wel weer over. Dat „gewoon even lijden” werd in de loop der jaren het motto van de familie. Lange rij voor de kassa? Gewoon even lijden. Vervelende kleuter in de tram? Gewoon even lijden. Vinger tussen de deur? Juist. Ik ging me richten op verduren waardoor ik geen energie meer kwijt was aan emoties of weerstand. En zo viel veel uiteindelijk mee. De bus schommelde, buiten hagelde het. Natuurlijk waren die doorweekte schoenen en sokken vervelend, maar de ellende was ook een projectje, een oefening, zei ik tegen mezelf. Het water kroop in mijn thermische legging. Ik dacht aan alle eerdere keren dat ik droge voeten had en daar niet dankbaar voor was. „Gewoon even lijden”, zei ik, zo zacht dat het bijna klonk als „gewoon even leven”. De zon kwam op, traag reed de bus een zeer lange winterdag in. Ellen Deckwitz schrijft op deze plek een wisselcolumn met Marcel van Roosmalen.</p>]]></description>
      <guid>https://nrc.nl/nieuws/2024/01/15/gewoon-even-lijden-a4187045</guid>
      <pubDate>Mon, 15 Jan 2024 05:30:15 +00:00</pubDate>
    </item>
    <item>
      <title><![CDATA[De vierde wand  in de trein]]></title>
      <description><![CDATA[<p>Onlangs was ik op pad met mijn achternichtje L. (26), en alles was goed gegaan als ze niet zo knap was, met die violetblauwe ogen en Hans Klokmanen van haar. Op het perron hadden we al continu aanspraak, gratis koffie, gratis commentaar („Jullie? Famílie? Écht?”) maar eenmaal in de trein werd het nog erger. „Laten we een rustig plekje zoeken”, zei L. gegeneerd, en achterin vonden we een lege vierzits. We hadden net onze boeken opengeslagen toen er een jonge man tegenover ons plaatsnam. Hij zag L., begon aan zijn manchetknopen te friemelen, haalde zijn laptop uit zijn tas, borg zijn laptop weer op, pakte zijn telefoon erbij. „Haaaaa, Sam, gást”, riep hij in het apparaat. „Heejhoi! Nee, Sam, ik zit in de trein, ben op weg naar die nieuwe klus, ja, haha, ze wilden me per se hebben… nee maar twee maanden, en daarna”, korte blik op L., „hoef ik de rest van het jaar niet meer te werken!” Er ontstond een monoloog, waarbij de jongen telkens een half oog op L. hield. Sommige treinbellers houden op een bijzondere manier rekening met hun omgeving: in plaats van hun stem te dempen, klinken ze opeens als een 538-dj, ondertussen een gesprek voerend waaruit de omstanders mogen opmaken dat hij of zij een toffe peer is in plaats van iemand die bereid is om ter meerdere zelffelicitatie de geluidsruimte van anderen schaamteloos te bezetten. Vaak roept zoiets ook wel weer mededogen op, maar dit keer was het zo over the top dat we er melig van werden. ‘Nou Sam, ik sprak laatst Dave – Dave Roelvink, je weet wel”, vervolgde hij, met een glimlach naar L., alsof spreken met Dave Roelvink een verdienste is. „En hij vond ook dat ik groot gelijk had. Maar even iets anders, ik loop volgend weekend een show...” L. proestte. De jonge man leek even uit het veld geslagen maar voegde er vervolgens tegen Sam/ons aan toe dat die show in Milaan was. L. stond op en legde haar hand op zijn arm. „Hee”, begon ze. „Ja?” vroeg hij hoopvol. „Het is oké”, zei ze. Ze gaf hem een klopje op de knie, ging zitten en dook weer in haar boek. De jongen wilde er aanvankelijk nog op ingaan maar zag dat de hele coupé hem met een grijns aankeek. Hij begon zachter te bellen, staarde naar zijn schoenen. De volgende halte stapte hij uit. „Dank je”, zei een oudere dame tegen L. Die haalde haar schouders op. „Soms moet het publiek de vierde wand even doorbreken.”</p>]]></description>
      <guid>https://nrc.nl/nieuws/2024/01/10/de-vierde-wand-in-de-trein-a4186582</guid>
      <pubDate>Wed, 10 Jan 2024 05:30:15 +00:00</pubDate>
    </item>
    <item>
      <title><![CDATA[De enige]]></title>
      <description><![CDATA[<p>De manieren waarop het kon gebeuren, had ik me al vaak voorgesteld: na een operatie, door een slopende ziekte of een val (omdat ze de motoriek van een trekpop had), maar uiteindelijk koos ze voor de minst spectaculaire: in haar slaap. Zaterdagochtend vond ik P. in haar mandje. Na de eerste schok kwamen er meteen allerlei ongevraagde gedachten in me: dat ze qua leeftijd de Willem Drees van haar soort was, dat ze niet had geleden. Het veranderde allemaal niets aan het schuldgevoel dat ik er nog wel was, en zij niet meer. Toen ik haar jaren geleden uit het asiel haalde, zei een kennis dat het dom is om een dier in huis te nemen, want je gaat je eraan hechten. Hoe meer je ervan houdt, hoe groter het verlies, dus beter doe je het niet, want dat bespaart je verdriet. Waar hij niet aan wilde, is hoe draaglijk dieren het bestaan maken. P. kwam in mijn leven nadat ik een relatie had verbroken. Je kan stellen dat ik de wond die daardoor was ontstaan simpelweg verving door een toekomstige, maar je kan ook zeggen dat ik de ene ervaring liet volgen op een andere. Niet alleen hielp P. me door die eerste lege maanden heen, maar ze behoedde me ook nog eens voor talloze andere wonden: die van de eenzaamheid, die van de zinloosheid, die van de sleur. Wanneer ik weer eens somber was over de wereld waarin we ons nou eenmaal bevinden, het leed dat dagelijks van alle schermen spat en alle machteloosheid die daarmee gepaard gaat, waren daar altijd weer haar geluidjes, haar fratsen, haar knuffels, die troost boden. Ik legde een dekentje over haar en zette me schrap voor de twee zaken die ik de komende tijd zou moeten trotseren. Allereerst het gemis, en ten tweede het feit dat niet iedereen begrijpt dat het verlies van een dier een bepaald soort verslagenheid met zich meebrengt, die vaak toch een behoorlijke periode aanhoudt. Maar voorlopig was er nu nog slechts de sterfdag. Waarin je nog duizelig van de klap door het huis loopt en maar wat praktische dingen gaat regelen. Met af en toe een steek in de borst, om het besef dat degene die je altijd het beste kon troosten, is verdwenen. Zo ga je door de uren heen, dwalend door een huis dat met elke stap afkoelt en krimpt, tot jij ten slotte de enige bent die nog resteert.</p>]]></description>
      <guid>https://nrc.nl/nieuws/2024/01/08/de-enige-a4186323</guid>
      <pubDate>Mon, 8 Jan 2024 05:30:15 +00:00</pubDate>
    </item>
    <item>
      <title><![CDATA[Je stem zal je niet beschermen]]></title>
      <description><![CDATA[<p>Op Nieuwjaarsdag beulde ik mezelf in de sportschool af, en voor de verandering was ik dit keer eens niet de enige: de zalen puilden uit van de goedevoornemers. Bij de inschrijfbalie stond een gigantische rij en de eigenaar, een afgestudeerd filosoof (die toen hij ontdekte dat mensen liever geld uitgeven aan afvallen dan aan nadenken toch maar de fitness-sector was ingegaan), sloot goedgeluimd het ene na het andere abonnement af. Op de crosstrainer naast de mijne nam een kennis plaats die ik al een tijd niet meer had gezien. Getuige haar Instagram was ze het afgelopen jaar vooral bezig geweest met demonstreren: tegen fossiele subsidies, tegen de bio-industrie, tegen de verkiezingsuitslag. „Nog leuke plannen?” vroeg ik. „Mijn stem ook in 2024 te laten horen”, zei ze strijdlustig. Ik stak mijn duim op, maar toen ik even later op een roeimachine mijn hamstrings martelde, begon ik toch te piekeren. Hele volksstammen laten tegenwoordig hun stem horen. Er is op zowel de Dam, het Malieveld als op sociale media inmiddels zo’n overdosis aan standpunten dat je je kunt afvragen of het geven van een enkele mening überhaupt nog iets uitricht. Daar komt bij dat er met al die opinies vrij weinig wordt gedaan (tenzij je je onvrede natuurlijk kracht bijzet met een fakkel, tractor of asbest, maar goed, uiteindelijk levert dat soort rekwisieten je eerder een strafblad op dan een luisterend oor). Ooit schreef de Amerikaanse dichter Audre Lorde dat je stilte je niet zal beschermen, dat je van je moet laten horen, omdat er anders niets verandert, maar de laatste tijd bekruipt me vooral het vermoeden dat het steeds minder uitmaakt of de dingen überhaupt nog worden aangekaart. Allereerst omdat iets vinden of zeggen tegenwoordig een doel op zich lijkt te zijn geworden, in plaats van een middel om je tot een ander te verhouden (en zo tot begrip of compromis te komen), en ten tweede omdat er nog amper naar elkaar wordt geluisterd. Dat wil uiteraard niet zeggen dat Lorde ongelijk had: je zwijgen zal je zeker niet beschermen, en over misstanden moet je je blijven uitspreken (al was het maar omdat ze niet onopgemerkt mogen blijven) maar er lijkt in dit land, en met name in de politiek, een cultuur te zijn ontstaan waarin een ánder soort stilte de overhand heeft gekregen: die van het negeren. Dan kan er wel vrijheid van meningsuiting zijn, maar als er niemand luistert, heb je daar in de praktijk vrij weinig aan. In de kleedkamer kwam ik mijn protestkennis weer tegen. Ik moet vrij bedrukt hebben gekeken, want ze vroeg meteen of er iets was. Ik zei dat er niets was.</p>]]></description>
      <guid>https://nrc.nl/nieuws/2024/01/04/je-stem-zal-je-niet-beschermen-a4185917</guid>
      <pubDate>Thu, 4 Jan 2024 05:30:16 +00:00</pubDate>
    </item>
    <item>
      <title><![CDATA[Koester je onverschilligheid]]></title>
      <description><![CDATA[<p>Wanneer je mensen vertelt dat je van gedichten houdt, vragen velen of er misschien ook nog iets ánders is waar je van houdt. Ooit antwoordde ik daarop dat ik graag aubergines fotografeer, waar zo enthousiast op werd gereageerd dat ik sindsdien aubergines fotografeer, maar voor dit stukje is het even van belang dat de poëzie in ons eigen land de meesten gewoon koud laat. Dat is verder helemaal oké, maar wanneer je als liefhebber opeens ontdekt dat het er elders anders aan toegaat, biggelen er toch wel wat vreugdetranen. Toen ik in 2009 voor het eerst Lviv bezocht, was ik dolgelukkig dat er op elke straathoek wel een standbeeld voor een dichter stond. „Wat geweldig”, juichte ik tegen O., de plaatselijke historicus die me een uitgebreide rondleiding door de stad gaf. „Mja”, zei hij, „Zoiets is eigenlijk geen goed teken.” „Hoezo?” „Omdat bij totalitaire regimes de poëzie altijd is gepolitiseerd. Ze wordt óf gebruikt om de glorie van de staat te bezingen, óf de dichters worden uit de weg geruimd omdat men geen zin heeft in teksten die weleens verkapte kritiek kunnen bevatten. De huldeblijken die je hier ziet zijn allemaal voor poëten die eens door de sovjets of tsaren tot staatsvijand werden verklaard, wat zelden goed was voor hun gezondheid.” Daar moest ik aan denken toen afgelopen week het bericht naar buiten kwam dat de Moskouse dichter Artyom Kamardin is veroordeeld tot zeven jaar gevangenschap, omdat hij in 2022 een gedicht had voorgelezen waarin hij (volgens de aanklager dan) de pro-Russische inwoners van de Donbas zouden hebben beledigd. Enkele dagen na de voordracht werd hij door zeventien man van zijn bed gelicht, in elkaar geslagen, verkracht en ten slotte in hechtenis genomen. Ondanks al die intimidatie had hij nog de moed om afgelopen donderdag, vlak voor de uitspraak, een vers voor te dragen, met daarin de stelling dat poëzie nou eenmaal niet wordt gewaardeerd door „hen die van orde houden”. Ik appte het bericht door aan O. „Arme man” gruwelde hij, „Dichters zijn de kanaries in de kolenmijn van de democratie. Zodra de zittende macht de pijlen op hen richt, is het klaar. Ik zou maar blij zijn dat de meesten in jouw land poëzie duf vinden.” „Nou ja, dúf, dúf, men staat er vooral onverschillig tegenover”, mompelde ik. „Dat is een grotere verworvenheid dan je zou denken”, zei O. verdrietig, „Dit is nou precies het soort onverschilligheid dat je moet koesteren.”</p>]]></description>
      <guid>https://nrc.nl/nieuws/2024/01/01/koester-je-onverschilligheid-a4185677</guid>
      <pubDate>Mon, 1 Jan 2024 05:30:16 +00:00</pubDate>
    </item>
    <item>
      <title><![CDATA[Een soort instemming]]></title>
      <description><![CDATA[<p>En dan bevind je je opeens in het niemandsland tussen Kerst en Nieuwjaar, dat zou moeten draaien om licht en gezelligheid maar in de praktijk bij velen vaak het tegenovergestelde oproept. Gistermiddag ging ik dus maar even langs bij vriendin I. (67) die in maart haar grote liefde A. verloor, de vrouw met wie ze bijna 46 jaar samen was. „Ik heb helemaal geen zin in de jaarwisseling”, zei I., terwijl ze een pan glühwein opzette. „Je kan Oud en Nieuw bij mij vieren.” „Nee, dank je”, glimlachte ze. „Ik krijg al bezoek. Ik zie er vooral tegenop dat er op 1 januari een jaar begint zonder haar. 2023 was zwaar, maar ergens voelde het toch alsof ze er nog was, omdat ze dit voorjaar nog in leven was.” Ze roerde een beetje in de drank, brak een kaneelstokje in tweeën, gooide er wat kruidnagels bij. Ik legde mijn hand op haar schouder, ze schudde hem af. „Het is oké”, humde ze. „Ik heb me erbij neergelegd.” „Rouw is niet leuk”, mompelde ik. „Nee, maar rouw is ook een keuze.” „Hoe bedoel je?” „Nou ja, je kan ook van een brug of een gebouw springen.” Ze lachte om mijn verschrikte blik. „Geen zorgen”, zei ze snel. „Ik ga niets engs doen. Maar mijn oma zei altijd dat rouw ook iets moois heeft, omdat je als nabestaande uiteindelijk toch voor het leven kiest. Het alternatief is immers sterven.” ‘Ik ken er genoeg die na een zwaar verlies al een beetje dood zijn hoor.” „Ik ben dat soms ook even”, peinsde I., „maar ik weiger om me daarbij neer te leggen.” Ze keek even zo verdrietig dat ik haar niet helemaal kon geloven, maar ze klonk dapper en, toegegeven, het had iets heroïsch om er zo naar te kijken. Dat je besluit om te blijven, hoe zwaar het ook is. „Ik zie deze grauwe tijd”, vervolgde I., terwijl ze het gas laag zette, „als iets waar ik een ja-woord aan heb gegeven. Met elke slok en elke hap zeg ik ja tegen bestaan. Met elke bloedverdunner die ik inneem en met elke huilbui die me overvalt kies ik ervoor om door te gaan. Het is een vorm van instemming.” Ze schepte een glas vol met drank. Een zoete, volle geur steeg op uit de donkere vloeistof. „Ik heb tenminste gekozen”, zei ze ten slotte. „Weliswaar niet voor de dood, maar wel voor het leven dat erop moet volgen.”</p>]]></description>
      <guid>https://nrc.nl/nieuws/2023/12/28/een-soort-instemming-a4185393</guid>
      <pubDate>Thu, 28 Dec 2023 05:30:16 +00:00</pubDate>
    </item>
    <item>
      <title><![CDATA[Altijd weer opnieuw]]></title>
      <description><![CDATA[<p>Gisteren was het rennen voor de tram, en eenmaal gehaald bleek het ding ook nog eens uit te puilen. Ik wurmde me naar een staplaats halverwege het gangpad, naast drie jongens van een jaar of dertien. Ze giechelden onderling, blikten om zich heen, zeiden „doe dan, doe dan” en uiteindelijk haalde er eentje een vaper tevoorschijn waar ze om de beurt aan begonnen te lurken. Nergens een conducteur, de gastjes keken triomfantelijk na elke hijs, omstanders waren geschokt maar durfden er niets van te zeggen, tot ten slotte de enorme man die achter de jongelui stond zich vooroverboog en hen vriendelijk verzocht de dampstaf weer op te bergen. Ze maten hem op, zagen dat ze geen kans maakten (en dat de rest van de coupé hen inmiddels ronduit moordlustig aanstaarde) en stopten het ding weg. Bij de volgende halte stapten ze snel uit. Ik wilde de man bedanken voor zijn assertiviteit, maar de oudere heer naast me was me voor. „Die rotjochies altijd”, begon hij. „Ik ben er he-le-maal klaar mee!” Hij keek onze verlosser aan in de hoop op bijval, maar die glimlachte slechts. „Er zullen altijd rotjochies zijn”, zei de enorme man. „Ik was er vroeger zelf ook een. We moeten soms gewoon even kijken hoever we kunnen gaan en af en toe een correctie krijgen van een onbekende. De meesten worden daarna vanzelf volwassen.” De oudere heer mompelde dat hij na tachtig jaar op deze planeet zijn portie terrortieners inmiddels wel had gehad. „Ach”, zei de enorme man, „terrortieners zullen er altijd zijn. Beter leer je ermee omgaan, want er komen elke dag nieuwe bij.” Ik vertelde hem dat mijn beste vriendin op de middelbare school een enorme etter was. Die trok struikjes met wortel en al uit het plantsoen en bekladde met watervaste stift elk bushokje in Almelo. Dankzij een Halt-straf en vooral een vader die zei dat hij zich doodschaamde, kreeg ze eindelijk door dat ze niet alleen op de wereld was. Nu is zij het die lawaaierige bakvissen in de trein vraagt of het iets zachter kan. „De mensheid begint elke dag, op een bepaalde manier, weer van voren af aan”, zei de enorme man. „En iedereen maakt dezelfde opstartfouten. Net als de een eindelijk verantwoordelijk wordt, belandt de ander weer in de puberteit. Alles breekt altijd weer opnieuw aan.” Alles breekt altijd opnieuw op. Problemen ontstaan en verdwijnen weer en keren in een andere vorm weer terug, die ook weer tijdelijk is. De aso-adolescent transformeert in een volwassene die op zijn beurt de volgende generatie weer opvoedt. De rest van de dag leek opeens toch een stuk minder nat en kil.</p>]]></description>
      <guid>https://nrc.nl/nieuws/2023/12/21/altijd-weer-opnieuw-a4184936</guid>
      <pubDate>Thu, 21 Dec 2023 05:30:17 +00:00</pubDate>
    </item>
    <item>
      <title><![CDATA[Het grootste obstakel voor  goede nachtrust]]></title>
      <description><![CDATA[<p>Zaterdagavond werd ik wakker op de bank. Het laatste wat ik me herinnerde was dat ik tegen een uur of acht mijn ogen heel even sloot en poef, opeens was er drie kwartier verstreken. Suf kroop ik in bed, om elf uur later te ontwaken. Voor het eerst in tijden had ik een volle nacht slaap gepakt zonder er ook maar iets voor te hebben gedaan. Gewoonlijk komt de rem-fase pas na een heel ritueel: scheut valeriaanthee erin, oogbollen masseren, zakdoek met lavendelolie erbij, oordoppen in, slaapmasker op en driemaal de 4-7-8-ademhalingsoefening. Met een beetje mazzel haalde ik dan nét de zes uur. Nu had ik zonder enige voorbereiding, ziekte of oververmoeidheid, een half etmaal geslapen. Verontrust belde ik mijn zus, die me als psycholoog vast wel kon uitleggen wat er mis was. „Niks aan de hand”, zei ze. „Je hebt gewoon lekker geslapen.” „Maar ik deed jarenlang allemaal dingen om in slaap te komen, terwijl ik het blijkbaar ook prima zonder kan!?!” „Nou ja”, zei ze, „veel mensen hebben een hele reeks gebruiken om de slaap te lokken: yoga, meditatie, mantra’s, het slikken van allerlei homeopathische onzin. En ondertussen missen ze het punt.” „En dat is?” ‘Dat slecht slapen meestal een teken is. Dat je te veel stress hebt, te lang op je mobiel zit of bepaalde waarheden maar niet onder ogen wilt komen. Of dat er fysiek iets speelt waarvoor je naar de dokter moet. Dan kan je wel allemaal supplementen of rustgevende technieken inzetten, maar beter vat je de koe gewoon bij de horens.” „Dus”, zei ik, „dat ik opeens zonder zijwieltjes kan slapen wil zeggen dat ik alles op de rit heb?” Ik was daar zo blij mee dat ik niet meer luisterde naar wat ze verder nog zei. Die avond lag ik met een brede glimlach in bed. Ik zou elk moment in slaap kunnen vallen, dat móest wel, want ik had geen problemen, dat had mijn vorige coma immers bewezen. Uiteraard deed ik geen oog dicht. „Ik dacht dat het goed ging met mij!”, jammerde ik de volgende dag tegen mijn zus. „Nee, je bent een keertje zonder bezweringsrites in slaap gevallen”, mompelde ze. „Dat wil echt niet zeggen dat alles op orde is. Er is bij jou sowieso nog altijd één enorm obstakel waardoor de slaap nooit helemaal gegarandeerd is.” „En dat is”, vroeg ik angstig. „Je persoonlijkheid.” Oh, was dat het! Er viel een last van mijn schouders. Die nacht zeker drie uur geslapen als een os. En mezelf daarna tot aan het morgengloren aan één stuk door lopen vergeven, voor het feit dat ik nou eenmaal ben wie ik ben.</p>]]></description>
      <guid>https://nrc.nl/nieuws/2023/12/19/het-grootste-obstakel-voor-goede-nachtrust-a4184684</guid>
      <pubDate>Tue, 19 Dec 2023 05:30:17 +00:00</pubDate>
    </item>
  </channel>
</rss>
