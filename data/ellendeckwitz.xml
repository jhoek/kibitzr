<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Hoe dan]]></title>
      <description><![CDATA[<p>Afgelopen week stond ik bij de kwaliteitsdrogist in de rij maar dat was niet erg want de caissière bleek in een vrolijke bui en leverde luidkeels commentaar op wat er werd aangeschaft. Caffeïneshampoo? Tijd voor een wakker kapsel! Bijtring? Wil u er zelf ook één, ha ha ha? (jonge vader, grauw van slaapgebrek: ha ha ha.)   Ik had een voordeelpot valeriaan in de handen en verheugde me.  „Ah, zo spannend is het bestaan toch niet?”, riep ze toen het mijn beurt was.  „We leven”, antwoordde ik, „niet echt in geruststellende tijden, met oorlog, apenpokken, mega-inflatie en een energiecrisis.”  „Vergeet het klimaat niet”, zei de jongen achter me. De caissière zei dat het dan veertien euro was.  Eenmaal buiten werd ik hier toch een beetje boos om. Ze had toch ook iets meer moeite kunnen doen door bijvoorbeeld te reageren met „Ja, het is een onzekere periode, wij verdienen er weliswaar goed aan maar vervelend is het wel” of iets dergelijks. Ter bijstand belde ik mijn zus-de-psycholoog.  „Ze ging er gewoon helemaal niet op in”, zei ik.  „Nou ja”, piekerde mijn zus, „misschien zit ze nog een beetje in de ontkenningsfase. De wereld is momenteel geen feest.”  ‘Ik snap er niets van. Mijn vrienden liggen door de onzekerheden wakker, online hoor je talloze mensen wanhopen, kenners spinnen het ene doemscenario na het andere, maar de onbekenden op straat, in de drogist en op het perron lijken allemaal vrij ontspannen.”  „Misschien zitten zij op de juiste dosering antidepressiva of angstremmers. Goede medicijnen zijn als goede plastische chirurgie: je merkt niet dat er is gesleuteld, alles komt natuurlijk en harmonieus over.”  „Ja maar”, sputterde ik, „als iedereen dit hele krankzinnige tijdsgewricht alleen maar dankzij medicatie volhoudt, dan is er toch iets mis met de wereld? Als iedereen zichzelf stiekem maar met pillen kalmeert of drogeert, trekt niemand nog aan de noodrem, gaat alles veel harder mis en hebben we nog veel meer hulpmiddelen nodig om te functioneren, met alle gevolgen van dien! Door al die medicatie maken we elkaar bovendien wijs dat deze gestoorde samenleving überhaupt vol te houden is!”  Mijn zus vroeg even naar mijn medicatie. „En ons dan nog zwak voelen”, besloot ik, „wanneer we de boel niet meer aandurven zonder apotheker.”  „Je hebt gelijk”, zei mijn zus na er even over te hebben nagedacht. „We moeten pillen verbieden. En ook meteen therapeuten (ik vind wel ander werk). Eens kijken hoe de top reageert als de onderste regionen massaal instorten.”  Prima plan, dacht ik. Ik sloeg vervolgens twee dagen prozac over, tot ik trillend van de afkickverschijnselen er toch maar weer eentje slikte. Er moet een betere wereld mogelijk zijn, dacht ik ondertussen. Maar hoe dan. Hoe.</p>]]></description>
      <guid>https://www.nrc.nl/nieuws/2022/05/31/hoe-dan-a4130373</guid>
      <pubDate>Tue, 31 May 2022 00:00:00 +00:00</pubDate>
    </item>
    <item>
      <title><![CDATA[De val]]></title>
      <description><![CDATA[<p>Hoe meer mensen uit Europa je kent, hoe meer zorgen je je maakt als de boel ontspoort. Sinds de inval in Oekraïne sta ik niet alleen dagelijks op met de vraag of de vrienden in Lviv in orde zijn, maar ook of die in Polen, Moskou en Sint Petersburg nog rechtop staan. Toen Zweden en Finland afgelopen week lidmaatschap van de NAVO aanvroegen, voelde dat als een extra kopzorg, want een van mijn lievelingsmensen, de vrolijke Fin A., woont in Helsinki.   „Vind je het niet onverstandig”, zei ik tegen hem, „als de rest van Scandinavië ook toetreedt zit de Oostzee straks in een NAVO-tang en bevindt Poetin zich nog meer in het nauw. Straks gaat hij rare dingen doen.”  „Hij heeft al genoeg rare dingen gedaan”, bitste A. terug. „We moeten juist nu één front vormen.”  Het was vreemd om dat uit zijn mond te horen. Toen ik hem jaren geleden op een poëziefestival ontmoette, ging het vijf minuten over dichtkunst en de rest van de week over geopolitiek. A. was een pacifist die de NAVO verafschuwde en de internationale ontwikkelingen op de voet volgde, bij wijze van hobby. Hij noemde het ‘live stratego’. Inmiddels is het geen spel meer en heeft hij zich aangemeld als reservist.  Ooit, voor pandemie en oorlog, logeerde ik bij hem. Hij had een aparte boekenkast over militaire geschiedenis, en tot mijn vreugde was een hele plank gereserveerd voor de Franse Revolutie, een onderwerp waar ik thuis ook zeker twee meter aan lectuur over bezit. „Ik dacht dat jij vooral geïnteresseerd was in de Koude Oorlog”, zei ik tegen A.  „Nou ja”, antwoordde hij, „er zijn historici die vinden dat de gevolgen van de Franse Revolutie doorgingen tot de val van de Muur.”  Daar zat wat in. Ik streelde de kaften, Fukuyama’s  Einde van de Geschiedenis , een boek dat inmiddels achterhaald is.  Sinds de inval in Oekraïne denk ik vaak aan de val van de Muur. Ik was zeven maar herinner me de beelden op televisie, hoe mijn vader riep dat nu alles anders werd. De laatste tijd droom ik over muren die worden opgetrokken uit puin. Dat vertelde ik aan A.  „Ja”, zei hij, „je kan stellen dat we nu juist  de val  van de val van de Muur meemaken. Hoe die als een feniks uit zijn eigen brokstukken weer oprijst.”  Een val is dus niet definitief, dacht ik. Hoe positief dat ook klonk, het hielp weinig.</p>]]></description>
      <guid>https://www.nrc.nl/nieuws/2022/05/27/de-val-a4129362</guid>
      <pubDate>Fri, 27 May 2022 00:00:00 +00:00</pubDate>
    </item>
    <item>
      <title><![CDATA[Overheen]]></title>
      <description><![CDATA[<p>Dit weekend maakte ik een lange wandeling met mijn zus en alles ging goed tot we haar eerste liefde tegenkwamen. Ik zette me schrap voor een scène (de laatste keer dat ze elkaar zagen was op een bruiloft in 2016 waarbij de taartpunten door de lucht vlogen) maar ze begroetten elkaar hartelijk en informeerden uitgebreid naar werk, woonsituatie en nageslacht.  „Kak”, fluisterde mijn zus toen we daarna de hoek omsloegen. „Ik was beleefd.”  „Dat is constructiever dan erop los slaan”, mompelde ik.  „Ik heb mezelf laten kennen”, siste ze. „Als je beleefd doet tegen je ex betekent dat dat je er nog niet helemaal overheen bent. Anders was je wel gewoon jezelf geweest.”  Daar zat wat in. Ook ik heb een oud-geliefde tegen wie ik nog steeds niet normaal kan doen, ook al is het inmiddels zes jaar uit. Als ik hem tegenkom kan er bij mij amper een knikje af.  Terwijl ik naar huis loop besef ik dat dat niet alleen komt doordat hij me meermaals heeft bedrogen, maar ook omdat ik ooit heel veel van hem heb gehouden. Dat hij me nog steeds iets doet, nog steeds gevoelens losmaakt (ook al zijn het hoofdzakelijk negatieve), vind ik moeilijk te verteren. Evenals het feit dat ik nog steeds zoveel over hem weet. Wanneer je verliefd wordt vertel je elkaar honderduit over je leven, waardoor het verleden van de ander deel gaat uitmaken van je liefde voor hem. Wanneer het vervolgens uit gaat dient er niet alleen afscheid te worden genomen van de persoon, maar ook van alles wat je over hem weet. Je moet verhalen gaan vergeten over diens jonge jaren, over diens familie, over diens eerdere geliefden. Afstand nemen van momenten waar je niet bij was maar die er wél voor zorgden dat je nog meer aan hem gehecht raakte: hoe hij als kind zijn broertje uit het water redde. De lieve anekdotes over Barry, het hondje dat hem op ieder avontuur vergezelde en dat stierf op zijn twaalfde verjaardag. De liedjes die hij samen met zijn grootmoeder bedacht. Allemaal dingen die ontroeren en verzachten, terwijl je het liefst zou loslaten.    Wat kan je soms snakken naar neutraliteit, die overtreffende trap van beleefdheid. Wat is het af en toe smachten toen je nog onaangedaan was. Onvoorstelbaar hoe je iemand, toen je hem nog niet kende, zo graag wilde ontmoeten, terwijl uiteindelijk onbekendheid het ware geschenk bleek.</p>]]></description>
      <guid>https://www.nrc.nl/nieuws/2022/05/23/overheen-a4126290</guid>
      <pubDate>Mon, 23 May 2022 00:00:00 +00:00</pubDate>
    </item>
    <item>
      <title><![CDATA[Nee en ja]]></title>
      <description><![CDATA[<p>Onlangs had ik het met vrienden over depressie en kwam de vraag op hoe je nou aan iemand die er geen enkele ervaring mee heeft, uitlegt hoe het voelt. Sommige mensen denken dat depressie gewoon de overtreffende trap van verdriet of somberte is, maar bij mij heeft het zich altijd gemanifesteerd als het onvermogen om naar het bestaan uit te kunnen zien.   Op mijn 29ste had ik zo’n zware episode dat mijn ouders me zes weken lang in huis hebben genomen, omdat ik niet meer zelfstandig kon eten en drinken. Mijn geest was zo geblokkeerd dat ze mijn lichaam vergat. Het lijf reageerde niet meer verheugd als het werd gevoed of gedrenkt, laat staan gebaad of geknuffeld. Gelukkig sloeg vlak voor ik de bodem bereikte de medicatie aan. Het dal verdween. De angst ervoor echter niet, en sindsdien leef ik zo braaf mogelijk, om zoiets nooit meer mee te hoeven maken. Sporten, genoeg rust, medicijnen, elke maand naar de psycholoog. Het vervelende is echter dat je maar tot op zekere hoogte invloed hebt op je gemoed. Soms doe je alles goed en kantelt de boel alsnog.  Bij mij verdwijnt dan dus het vermogen om naar de dingen uit te kunnen zien. Naar zomer of naar liefde, naar sporten, lezen, lachen, een lekkere douche, een goede kop thee of mijn cavia’s. Alles in het leven roept gewoonlijk een ‘ja’ of een ‘nee’ op. Als ik aan mijn vrienden en familie denk prevaleert de ‘ja’. Als ik een belastingenvelop ontdek, overheerst de ‘nee’. In de aanloop naar depressie beginnen steeds meer zaken een ‘nee’ uit te ademen. Je loopt in de zon en alles tettert ‘laat maar’. De weinige dingen die nog een ‘ja’ beloven, ga je ontwijken, omdat je al moe wordt door er alleen maar aan te denken.  En zo verandert de wereld in een kuil en tuimel je omlaag. Ik heb tot dusver het geluk gehad dat er altijd op het nippertje nog een ‘ja’ was om mijn val mee te stoppen. Iets om toch voor door te gaan. Mijn familie. Mijn werk. Een stemmingswisseling. Een glimp van een toekomst die niet alleen ellende inhield. Een minuscule twinkeling in het donker. Iets om op in te gaan, iets om voor door te gaan.  En dan begint de lange klim terug. Biddend dat je neurochemie blijft meewerken. Knokkend tegen de onverschilligheid. Met alles wat je nog in je hebt, verzet je je tegen de ‘nee’. Met alles wat je nog in je hebt, probeer je het bestaan van de ‘ja’ weer te leren verdragen.</p>]]></description>
      <guid>https://www.nrc.nl/nieuws/2022/05/19/nee-en-ja-a4124883</guid>
      <pubDate>Thu, 19 May 2022 00:00:00 +00:00</pubDate>
    </item>
    <item>
      <title><![CDATA[Het was honderdvijftig piek of bij Satan op schoot, de keuze was best snel gemaakt]]></title>
      <description><![CDATA[<p>Onlangs zag ik er weer eentje liggen op straat. Anderen liepen er doodleuk aan voorbij, terwijl hij toch echt goed in het zicht lag.  Er bleken een creditkaart, ID-kaart en pinpas in te zitten, plus drie gladgestreken briefjes van vijftig en nog een paar losse euro’s. Het was de derde keer deze maand (!) en de tiende keer dit jaar (!!!) dat ik er een vond. Als de FIOD me inhuurde zouden de begrotingstekorten van de Voorjaarsnota allang zijn weggewerkt.  Ik contacteerde de eigenaar via Instagram en sprak met hem af. Dat deed ik niet omdat ik nou zo’n goed mens ben, maar vanwege een  streng christelijke jeugd, waar de nadruk hoofdzakelijk op de wraakzuchtige God uit het Oude Testament lag in plaats van op de milde familieman uit de latere evangeliën. Hoewel ik relatief genezen ben van het protestantisme zijn er nog steeds enkele verboden die ik maar niet uit mijn systeem krijg. Ik heb mezelf inmiddels afgeleerd om mijn ouders te eerbiedigen, maar stelen kan ik nog steeds niet. En zo belde ik een half uur later maar aan bij een grachtenpand.  „Je bent geweldig!” juichte de eigenaar. „Gewéldig!”   We babbelden even, hij zat in de fintech en de rest heb ik niet onthouden.  „Dat er nog zulke eerlijke mensen bestaan”, zei hij, en probeerde me de drie briefjes van vijftig in de hand te drukken.  „Nee, hoeft niet”, zei ik snel. „Beloof maar gewoon dat als jij zelf er eentje vindt, je meteen de eigenaar opspoort.” Het was honderdvijftig piek of de rest  van de eeuwigheid bij Satan op schoot  „Uiteraard”, zei hij. „Uiteraard! Je bent een góéd mens, een góéd mens!” Nou ja, dacht ik, het was honderdvijftig piek of de rest van de eeuwigheid bij Satan op schoot, de keuze was op zich best snel gemaakt.  Ik wilde hem een hand geven maar hij opende zijn armen voor een knuffel en God, het was feest, dus ik deed een stap naar voren om hem te omhelzen. Over zijn schouder zag ik dat er in de gang een borduurwerkje hing. Ik moest mijn best doen om niet in lachen uit te barsten. Op het linnen stond een uitspraak van Richard Dawkins geborduurd (niet dat ik elke uitspraak van Richard Dawkins herken maar zijn naam stond er in roze garen onder):  „I’m against religion because it teaches us to be satisfied with not understanding the world” .  Ik dacht aan de portemonnee die juist dankzij een rudimentair christelijk geweten zijn weg terug naar zijn baasje had gevonden. Nou ja, dacht ik, soms komen dingen ook in orde, zelfs al begrijp je geen zak van de wereld.  Daar moet je dan wel tegen kunnen, maar dat was gelukkig allang niet meer mijn probleem.</p>]]></description>
      <guid>https://www.nrc.nl/nieuws/2022/05/16/in-orde-a4124569</guid>
      <pubDate>Mon, 16 May 2022 00:00:00 +00:00</pubDate>
    </item>
    <item>
      <title><![CDATA[Oefenterrein]]></title>
      <description><![CDATA[<p>In 2017 vond het Eurovisie Songfestival plaats in Kiev en ik was erbij. Het land sidderde na van de annexatie van de Krim en de woede was ook in de hoofdstad nog steeds voelbaar: in de houten kraampjes aan de boulevard kon je wc-papier met Poetins hoofd erop kopen. Overal wapperde naast de vlag van Oekraïne die van de EU. Iedereen die ik sprak benadrukte hoezeer hij verlangde naar vrede en vooral het verdwijnen van de Russische dreiging.  „Het voelt alsof er de hele tijd een beer achter je staat”, zei de oude man die in het appartement naast het mijne woonde. „Het zal me niet verbazen als het Kremlin besluit om nóg een stuk van ons land af te pakken.”  Vast niet, dacht ik, en liet me in slaap sussen door de feestelijke sfeer. Het Songfestival kwam eraan, Europa was één (toch? Toch?), als we samen maar muziek maakten kwam alles wel goed etc.   Die gedachten verdwenen meteen toen ik bij de plek kwam waar de eerste halve finale zou plaatsvinden, een mistroostige evenementenhal op een braakliggend terrein buiten de stad. Eromheen reden tanks, om de paar meter stond een soldaat met een mitrailleur de boel in de gaten te houden, gemuilkorfde Duitse herders renden op en neer. Bij Eurovisie heb je natuurlijk altijd enorme veiligheidsmaatregelen – met tweehonderd miljoen kijkers en de nadruk op westerse waarden is het een droomlocatie voor aanslagen – maar dit had ik in al mijn jaren Songfestivalbezoek nog niet meegemaakt.  De drones vlogen je om de oren, eenmaal binnen moest je door verschillende metaaldetectoren, tassen en jassen werden uitgebreid gescand. Daarnaast waren er diverse kaartcontroles, paspoortchecks, je powerbank werd uit elkaar gehaald uit angst voor explosieven, telefoons werden aan- en uitgezet om te kijken of het wel echt telefoons waren en geen kalasjnikov. In die tijd was Oekraïne haar krijgsmacht flink aan het uitbreiden, en ik kon me niet aan de indruk onttrekken dat ze het organiseren van Eurovisie als een extra defensietraining zagen.  „Het is nou eenmaal zoals het is”, dacht ik toen ik na afloop weer naar buiten liep en onder gewapend escorte richting de taxi’s ging. Achter mij stuiterde een grote groep flamboyante mannen die elkaar kusten, de glitters vlogen je om de oren.         Vijf jaar later denk ik daar nog steeds aan. Bonte mensen, omringd door soldaten. Een feestzaal omcirkeld door drones. Kogelvrije vesten op een plek waar diversiteit en autonomie werden gevierd. Een vredesfestijn dat het oefenterrein voor 2022 bleek.</p>]]></description>
      <guid>https://www.nrc.nl/nieuws/2022/05/12/oefenterrein-a4124149</guid>
      <pubDate>Thu, 12 May 2022 00:00:00 +00:00</pubDate>
    </item>
    <item>
      <title><![CDATA[Als Oekraïne wint]]></title>
      <description><![CDATA[<p>Zoals elk jaar zit ik deze week klaar om het Songfestival op de voet te volgen, niet eens zozeer vanwege de muziek (alhoewel er prachtige inzendingen zijn zoals van Italië en hey, Nederland) maar ook omdat het een inkijkje geeft hoe er online over andere landen wordt gedacht. De afgelopen jaren, ook wel bekend als vredestijd, spatten de vreemdelingenhaat en vooroordelen tijdens de Eurovisieweek van het beeldscherm. Belgenmoppen, Duitsers dissen, vrouwen uit het Oostblok uitmaken voor prostituee, het kwam allemaal voorbij. En je dan nog afvragen waarom het Europese project maar niet vordert.  Toch verwacht ik dat het er vanavond wat anders aan toe zal gaan. Er zullen vast nog wel  lolsmurfen zijn, maar de oorlog heeft er wel voor gezorgd dat velen inzagen dat je samen sterker staat. En dat men in Europa (zolang we er financieel niet al teveel op achteruit gaan dan) best wel tot eenheid in staat is.  Dit weekend belde ik mijn vrienden uit Lviv. Ieder jaar appen we tijdens het Songfestival over en weer. In een nationalistische stad als de hunne zit iedereen dan voor de buis het moederland aan te moedigen.    „Nou, de winst ligt dit keer voor het oprapen”, zei ik tegen O. Gewoonlijk heeft aan het begin van de festivalweek de nummer een bij de bookmakers een winkans van tussen de 12 en 20 procent, maar dit keer staat de Oekraïense inzending met een duizelingwekkende 48 procent bovenaan.   „Het is een leuk gebaar als heel Europa op ons stemt”, zei O. „Maar we hebben er vrij weinig aan. We zijn nog steeds geen lid van de EU of de NAVO. Ik zou het leuker vinden als mensen gewoon geld en wapens naar ons blijven sturen, in plaats van met elk smsje de kas van het Songfestival te spekken.”  „Maar men kan toch ook allebei doen”, probeerde ik. „Als we winnen zal Poetin het als het zoveelste bewijs zien dat de hele westerse wereld tegen hem samenspant. Die man is zo ver heen. Het zal nog best wel eens gevaarlijk kunnen zijn als we er met de beker vandoor gaan. Bovendien, het kan volgend jaar waarschijnlijk toch niet hier worden georganiseerd.”  Ai. Ik weet nog dat toen Oekraïne in 2016 Eurovisie won men vanwege al het gedoe met Rusland en de Krim overwoog om het daaropvolgende festival in Hamburg te houden in plaats van in Kiev. Werden de meeste fans niet echt blij van.  „Ga je wel kijken”, vroeg ik tenslotte.  „Natuurlijk”, zei hij. „Maar het is wel echt wel bitter dat de bookmakers verwachten dat er zal worden gestemd op het ene land, omdat men het andere vreest.”  En dit spookt nu al de hele dag al door mijn hoofd.</p>]]></description>
      <guid>https://www.nrc.nl/nieuws/2022/05/10/als-oekraine-wint-2-a4123860</guid>
      <pubDate>Tue, 10 May 2022 00:00:00 +00:00</pubDate>
    </item>
    <item>
      <title><![CDATA[Zwijgen terwijl de boel bergafwaarts gaat]]></title>
      <description><![CDATA[<p>Dinsdagavond liep ik met vriend L. langs de grachten. Er stond een milde lentebries, de merels zongen zichzelf een klaplong, fietsers staken zowaar hun hand uit. Ter hoogte van Carré konden we niet meer verder omdat daar het podium voor het Concert op de Amstel werd opgebouwd. „Het wordt een beladen 5 mei dit keer”, mompelde L. Ik haalde mijn schouders op. Ik heb er nooit zoveel mee gehad. Misschien kwam dat door mijn grootmoeder, die elk jaar riep dat het slechts een dag was om te feesten in plaats van te reflecteren. Misschien ook doordat de Siamese tweelingzus van de vrijheid, de democratie, hier al een aardige tijd onder druk staat. In het Radio 1-debat voor de gemeenteraadsverkiezingen in maart buitelden diverse fractievoorzitters nog over elkaar heen om te roepen dat we de onze juist in dit soort tijden moeten koesteren. Ze gingen er voor het gemak maar even aan voorbij dat de democratie hier ook niet al te lekker gaat. Onder de kabinetten-Rutte is de rechtsstaat aangetast, vieren netwerkcorruptie en lobbyisme hoogtij. Bij de overheid lijken de belangen van bestuurders zwaarder te wegen dan die van het electoraat. „Nou, nou”, zei L. na dit allemaal te hebben aangehoord. „Dat klinkt allemaal wel heel pessimistisch. We hebben hier tenminste nog vrijheid van meningsuiting.”  Ik wilde antwoorden dat je daar weinig aan hebt wanneer de top toch gewoon lekker zijn eigen gang gaat, maar besloot mijn mond te houden. Misschien was het mijn bui. Iemand als L., een man getrouwd met een man, mag hier niet klagen. En ik heb tijdens mijn wereldreizen genoeg corruptie meegekregen om te weten dat het in Nederland, voor zover we kunnen zien dan, meevalt. Maar toch. Stellen dat het veel erger kan, wil niet zeggen dat je niet hoeft in te grijpen, laat staan te zwijgen, wanneer de boel bergafwaarts gaat. Je wil straks niet terugkijken en ontdekken dat de democratie voor je ogen verbrokkelde terwijl jij je blik afwendde. L. en ik keken toe hoe het Bevrijdingspodium verder vorm kreeg. Er werd getimmerd en geboord. Mannen in hesjes liepen af en aan. Uit het Amstelwater kneedde de wind tijdelijke bergjes. „We hebben het toch nog best goed hier?”, zei  L. aarzelend. Ik haalde mijn schouders op, veegde een vuiltje van zijn legerjas. Boven de geluidsboxen werd een plastic luifel opgehangen, zodat het spel straks niet door neerslag zou worden verziekt.</p>]]></description>
      <guid>https://www.nrc.nl/nieuws/2022/05/05/over-vrijheid-a4122703</guid>
      <pubDate>Thu, 5 May 2022 00:00:00 +00:00</pubDate>
    </item>
    <item>
      <title><![CDATA[De deurbel]]></title>
      <description><![CDATA[<p>Zaterdag was ik bij oudoom Karel (109 ofzo) om een beetje te mantelzorgen: trap stofzuigen, hem stofzuigen, na afloop allebei een mooie bam met pindakaas.  Plotseling ging de deurbel. Karel schrok zo dat hij zijn boterham doormidden scheurde. Snel liep ik naar de voordeur. De aanbeller bleek bij de buren te moeten zijn en toen ik de woonkamer weer in liep, zat Karel te trillen in een hoekje.  „Ik ben altijd zo van slag als er wordt aangebeld”, haperde hij.  „Hoezo?” „Ach, door vroeger, de Japanners, dat je altijd klaar moest staan om te vluchten. Nog steeds denk ik als er wordt aangebeld dat het einde der tijden is aangebroken.”  Dat heb ik jarenlang met mijn mobiel gehad. Als het ding trilde, gierde de stress al door mijn lijf. Meteen opnemen, meteen reageren, want anders. Op een zeker moment sprak mijn zus me erop aan.  „Waarom laat je altijd alles uit je handen vallen als dat ding gaat”, vroeg ze.  „Ik wil mensen niet laten wachten”, zei ik.  „En de mensen bij wie je op dat moment bent dan? Of het werk en de gedachten waar je dan mee bezig bent?”  Dat ik daartegen wilde protesteren, zei genoeg.  Ik kauwde een paar dagen op haar opmerking en besefte dat die responshaast kwam door onze grootmoeder. Ze maakte de oorlog mee en als kind had ik besloten om er altijd voor haar te zijn. Ze hoefde maar te bellen of ik stond al op de stoep met boodschappen, bloedverdunners of een luisterend oor. Als dank reageerde ze haar PTSS op me af en kon ze niet ophouden me te vertellen wat voor teleurstellend kleinkind ik was in vergelijking met mijn stralende nichtjes, die ze 2,5 keer per jaar zag.  Terwijl ik dit alles overdacht, ging mijn telefoon. Ik onderdrukte de neiging om meteen op te nemen, want mijn reactieverslaving kwam niet voort uit de wens om mensen snel ter wille te zijn, maar uit de gewoonte om me aan de kant te schuiven voor iemand die al jaren dood was.   Karel zuchtte toen ik hem dit alles vertelde. „Dus je moet jezelf aanleren om niet meer op het verleden, maar op het heden te reageren”, zei hij na er even over te hebben nagedacht.  „Precies”, zei ik. „Dus ik moet beseffen dat mijn deurbel”, zei hij langzaam, „gewoon bezoek, een pakketje of een kansloos buurkind aankondigt, in plaats van levensgevaar.”  „Precies.” „Wie weet, wie weet”, zei hij, en zette het journaal op. Deprimerend nieuws van het oostfront stroomde de kamer in. Karel snoof.  „Ik moet inderdaad loslaten. Tegenwoordig belt de oorlog niet meer netjes aan.”</p>]]></description>
      <guid>https://www.nrc.nl/nieuws/2022/05/02/de-deurbel-a4119666</guid>
      <pubDate>Mon, 2 May 2022 00:00:00 +00:00</pubDate>
    </item>
    <item>
      <title><![CDATA[Avonturen]]></title>
      <description><![CDATA[<p>Dinsdag bekende Johan Derksen in het programma  Vandaag Inside  dat hij ooit, na een avondje uit, een kaars in de vagina van een bewusteloze jonge vrouw had gestopt. Natuurlijk niet zomaar want ze had hem, voor ze knock-out ging, ondergekotst. Vervolgens probeerde hij de boel te temperen met opmerkingen als „dat soort dingen gebeuren als je jong bent”, „het is een groot verschil als je 22 of 73 bent” en „we hebben allemaal onze jeugdzonden”. Mijn favoriete: „Ik denk dat iedereen dat soort avonturen beleefd heeft... [waarvan] je later zegt niet zo netjes.”   Aan al zijn argumenten lag de overtuiging ten grondslag dat als je maar jong genoeg iemand verkracht (want hey, zo heet dat nou eenmaal, wanneer je met een voorwerp een bewusteloos persoon penetreert) jeugd en onbezonnenheid kunnen worden opgevoerd als verzachtende omstandigheden. Een ongelukje na het uitgaan, een „avontuur” dat je heus niet zo bedoelde.  Derksen voegde eraan toe dat hij nou eenmaal een kind van de jaren zestig en zeventig is en dat „we toen met zijn allen” veel ruimdenkender waren.   „Iedereen doet weleens zoiets”,  riep hij tegen het einde van zijn biecht.  Ik dacht aan de jonge vrouw in kwestie. Iemands dochter. Hoe ze die ochtend moet hebben ontdekt wat er was gebeurd. De schuld, schaamte en zelfminachting die volgden. De invloed ervan op relaties en het vertrouwen in de medemens. De decennia waarin ze hiermee moet hebben geworsteld. Want zoiets draag je de rest van je leven met je mee. Om het nog erger te maken is Derksen een BN’er. Telkens wanneer hij op tv is, wordt ze er weer aan herinnerd. Minstens zo verontrustend is het feit dat Derksen op nationale televisie een strafbaar feit bekende. Dat doe je alleen maar als je ervan overtuigd bent dat je actie wel meeviel en er geen consequenties zullen volgen. Wanneer je gelooft dat jonge kerels nou eenmaal de ruimte moeten hebben om misstappen te begaan want hey, anders leren ze ook niets.  Boys will be boys , het waren andere tijden en ga zo maar door. Iedereen doet toch weleens zoiets? Hij leek te vergeten dat, als iedereen zoiets doet, er ook tallozen zijn die het  overkomt. Die er nog steeds mee moeten leven.  Natuurlijk, Derksen benadrukte ook dat het hem allemaal erg speet. Dat zal ook wel best. Maar dat is nog niets vergeleken met de ellende waar hij zijn slachtoffer voor de rest van haar bestaan mee heeft opgezadeld, en die dankzij al zijn gerelativeer de zoveelste trap na krijgt.</p>]]></description>
      <guid>https://www.nrc.nl/nieuws/2022/04/27/avonturen-a4118760</guid>
      <pubDate>Wed, 27 Apr 2022 00:00:00 +00:00</pubDate>
    </item>
  </channel>
</rss>
