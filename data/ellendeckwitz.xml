<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Levensmazzel]]></title>
      <description><![CDATA[<p>Gisteren was mijn oom jarig, en het gebak stond net op tafel toen zijn jongste zoon (17) trillend binnenkwam. „Ik ben aangereden”, riep hij. Omdat de hele familie uitpuilt van de bhv-certificaten lag het joch al in de stabiele zijligging voor hij kon zeggen dat hij alleen zijn pink had geschaafd. Terwijl hij werd verbonden met steriele gaasjes en plakband (de pleistertape was op) deed hij zijn verhaal. Hij had zich die ochtend verslapen, was bij het kruispunt om de hoek door rood gefietst waardoor de fatbike die van rechts kwam zijn voorwiel en mijn neef het asfalt op katapulteerde. „Wacht even”, zei zijn moeder. „Waarom reed je door rood?” „Ik had haast”, piepte mijn neef. „Ik heb je toch geleerd om uit te kijken in het verkeer, daar begonnen we al mee toen je nog een peuter was!” „Dat is alweer zo’n tijd geleden”, jammerde hij, „En ik let altijd op, alleen deze ene keer niet. Normaal doe ik het altijd goed!” „Dat is niet genoeg”, mompelde zijn oudere zus. Ik liep met haar naar de schuur om te kijken hoe erg de fiets eraan toe was. „Ik word er soms zo moe van”, zei ze, terwijl ze het achterwiel inspecteerde. „Dat sommigen denken dat als je het heel vaak goed doet, je best een keertje de aandacht kan laten verslappen. Gelukkig ging het bij hem meteen mis.” „Je bent blij dat hij een aanrijding had?” „En met de schrik vrijkwam. Het was gevaarlijker geweest als er helemaal niets was gebeurd. Dan was hij vaker door rood gaan fietsen, en misschien nog wel harder.” Ze aaide het stuur en zuchtte. „Als je te vaak mazzel hebt wanneer je iets doms doet, blijf je domme dingen doen. Dan ga je denken dat alles wel losloopt, scheur je steeds vaker door rood, ga je toch een keer met drank op achter het stuur, slik je toch die ene pil die je krijgt uitgedeeld op een feestje, kan je het best een keer zonder condoom doen en zo word je een gevaar voor zowel jezelf als anderen.” Ik knikte maar. Mijn nicht loopt momenteel coschappen en krijgt dagelijks te maken met mensen die dankzij een wat te rooskleurige inschatting van zaken in de problemen raken. „Denken dat alles wel goed komt is vaak het gevolg van enorme hoeveelheden mazzel”, zei ze, en pulkte aan een wondje op haar hand. „Veel levenservaring is vaak slechts levensmazzel, meer niet.”</p>]]></description>
      <guid>https://nrc.nl/nieuws/2023/10/09/levensmazzel-a4176661</guid>
      <pubDate>Mon, 9 Oct 2023 05:29:31 +00:00</pubDate>
    </item>
    <item>
      <title><![CDATA[Ongevraagd advies]]></title>
      <description><![CDATA[<p>Afgelopen dinsdag stond er een interessant artikel in deze krant, waarin auteur Lena Bril schrijft dat de mentale problematiek waar veel jongeren mee kampen, ook deels een taalcrisis is. Omdat jongvolwassenen tegenwoordig weinig lezen hebben ze soms niet de taal om het eigen innerlijk leven mee te kunnen benoemen of onderzoeken. Bril stelt dat een breed vocabulaire onmisbaar is voor het vergaren van zelfkennis, en dat het lezen van literatuur kan helpen om te reflecteren op het eigen bestaan. Dat ben ik helemaal met haar eens. Zelf sta ik regelmatig voor de klas en ik merk dat de leerlingen die lezen veel beter zijn in het verwoorden van hun gevoelens. De ellende is echter dat je jongeren die uit zichzelf niet snel een boek oppikken, niet zo makkelijk aan het lezen krijgt. Gelukkig is er een manier om ze dat alsnog te laten doen, en omdat ik weet dat aardig wat NRC-abonnees in het onderwijs zitten kan ik het niet nalaten om hier toch even wat ongevraagd advies te geven. Als ik een klas tref waarvan ik weet dat er amper wordt gelezen, vraag ik de leerlingen om een brief aan henzelf op te stellen, waarin ze moeten vertellen wat ze leuk of stom vinden aan hun leven, waar ze over een jaar willen zijn, en wat ze vrezen. Een paar dagen later vraag ik hen om weer zo’n epistel op te stellen (wat helpt is dat ze het hierbij over een vertrouwd onderwerp mogen hebben, namelijk zichzelf, dus ik stuit zelden op verzet wanneer ik hen weer aan het schrijven zet) met het verzoek om nu één onderwerp uit die eerste brief uit te lichten, en daar een aantal brieven lang nader op in te gaan. Het aangename resultaat is dat door jongeren met zichzelf te laten corresponderen niet alleen hun schrijfvaardigheid toeneemt, maar dat ze ook interesse beginnen te krijgen voor het schrijven van anderen, en een deel zelfs om leestips begint te vragen. Volgens een bevriende onderzoeker is er inmiddels voorzichtig bewijs dat jongeren die aan het schrijven worden gezet, zelf ook geneigd zullen zijn om eens een boek op te nemen. De reden laat zich raden, waar het hier om gaat is dat ik heb gezien dat het werkt. Schrijven leidt tot lezen, en lezen leidt weer tot een groter lexicon en tot nog meer manieren om jezelf uit te drukken. Elke roman of gedicht bestaat immers uit spades en schoffels waarmee je de woeste grond tussen je oren mee kan ontginnen of verkennen. En zo kunnen jongeren de ruimte tussen hun slapen, met elke zin die ze lezen of schrijven, ook weer een stukje beter bewoonbaar maken, met alle prettige gevolgen vandien.</p>]]></description>
      <guid>https://nrc.nl/nieuws/2023/10/04/ongevraagd-advies-a4176212</guid>
      <pubDate>Wed, 4 Oct 2023 05:29:33 +00:00</pubDate>
    </item>
    <item>
      <title><![CDATA[Een god zijn]]></title>
      <description><![CDATA[<p>Jaren geleden zag ik een god. Het gebeurde tijdens een expositie, in het midden van de zaal stond een jonge man die tegelijkertijd mensen informeerde over de tentoonstelling, voorbijgangers wat te drinken aanbood, een huilend kind troostte en daarnaast ook nog eens het humeur van een wat sikkeneurig vriendje probeerde te temperen. Het knappe was dat hij het allemaal nog flikte ook, al ging hij er gaandeweg wel steeds doffer uitzien. „Kijk nou”, zei ik tegen de oom die me op sleeptouw had genomen. „Die jongen daar is net zo’n hindoegod, met honderd armen waarmee hij iedereen van dienst probeert te zijn.” „Behalve zichzelf”, grinnikte mijn oom. Een paar weken later was ik op iets vergelijkbaar artistieks en kwam er opeens een man op me af. „Ik ben de hindoegod”, zei hij. Het duurde even voor het tot me doordrong wie hij was. Hij vertelde dat mijn oom later die avond, toen ik al naar huis was, hem had aangesproken op zijn honderd armen. „Ik was eerst boos toen ik hoorde wat je over me gezegd had. Maar al gauw kwam het inzicht dat ik me niet zozeer beledigd alswel betrapt voelde”, zei hij, en vervolgde met dat hij sindsdien had besloten om ook eens een beetje voor zichzelf te gaan leven. Telkens als hij zo druk met anderen dreigde te worden dat het ten koste van zichzelf ging, stelde hij zich die honderd armen voor, en dat dat er best wel minder mochten zijn. Na onze ontmoeting slaagde hij erin  om steeds meer armen kwijt te raken Na onze ontmoeting slaagde hij erin om steeds meer armen kwijt te raken. Een manager die wilde dat hij in de weekenden onbetaald doorwerkte? Nee – en voilà, twee armen eraf! Een emotioneel incontinente bovenbuurvrouw die altijd voor zijn deur stond omdat ze te vrekkig was om een echte therapeut te zoeken? Nee – zes armen weg! Voor zijn intiemste vrienden en familie stond hij nog steeds klaar, maar hij hoefde niet meer de hele wereld te redden. „Ik denk dat ik eindelijk een normaal aantal ledematen heb”, glimlachte hij toen we gisteren een wandelingetje maakten. „Al is er af en toe nog wel wat fantoompijn hoor. Laatst was er een stagiair die het even zwaar had met Excel. Ik legde hem de boel uit maar moest vervolgens echt op mijn handen gaan zitten om niet die hele opdracht van hem over te nemen.” „En?” „Uiteindelijk heeft hij het mooi zelf opgelost. Ik moest mezelf er gewoon weer even aan herinneren.” „Waaraan?” „Hoe slecht het voor een mens is om een god te zijn.”</p>]]></description>
      <guid>https://nrc.nl/nieuws/2023/10/02/een-god-zijn-a4175979</guid>
      <pubDate>Mon, 2 Oct 2023 05:29:33 +00:00</pubDate>
    </item>
    <item>
      <title><![CDATA[Karma]]></title>
      <description><![CDATA[<p>Iemand van wie ik veel houd is een tijdje geleden, en ik kan het echt niet mooier zeggen, zwaar genaaid. Ze nam deel aan een project, vergat de afspraken correct vast te leggen waardoor ze er uiteindelijk veel minder aan heeft verdiend dan de rest, die er nog geeneens half zoveel tijd in heeft gestopt als zij. Ze liet een advocaat het allemaal napluizen en die zei van tja, je kan wel gaan procederen, maar ik kan niet garanderen dat je in het gelijk wordt gesteld. Het zou haar vooral veel geld en frustratie kosten.  „Recht en rechtvaardigheid liggen weer eens lekker ver uit elkaar”, knarste ze toen ik haar zaterdag opzocht voor een bak thee.  „Daarom geloof ik in karma”, zei haar dochter (14) wijs.   „Ik geloof vooral in afwachten”, gromde mijn vriendin. „Het leven is voor niemand een feest, uiteindelijk krijgen ook de eikels wel weer hun bekomst.”  „Maar dat ís toch karma?” vroeg de dochter verward.  „Nee”, zuchtte haar moeder, „karma is het gegeven dat je voor een goede daad iets goeds terugkrijgt, en voor een slechte juist straf. Ik geloof eerder in het idee dat op de lange termijn alles toch wel kapotgaat en iedereen uiteindelijk verliest.”  De dochter keek een beetje beteuterd, maar misschien had mijn vriendin inderdaad een punt. Misschien was karma gewoon die onuitstaanbare eigenschap van het bestaan dat alles wat je blij maakt doorgaans de halfwaardetijd heeft van een banaan onder in je schooltas.   ‘Maar”, probeerde de dochter dapper, „als alles kapotgaat, dan gaan ook de vervelende dingen stuk. Alles is dus tijdelijk!” „Diep hoor”, zei haar moeder, „Maar ik denk dat het leven gewoon chaotisch is en dat niemand deze aarde opgewekt zal verlaten, of je nou een goed of een slecht persoon bent. En dat is voor mij een zeer troostende gedachte.”  Dat betekende dat ook zij niet stuiterend van vreugde haar laatste adem zou uitblazen maar goed, blijkbaar is veel draaglijk zolang het je vijanden eveneens overkomt.   De dochter vertrok wat sip naar boven en opgewekt zei haar moeder dat ze nog een nieuwe pot thee ging zetten. Ik probeerde alles ondertussen een beetje op een rijtje te krijgen. Mijn depri oma riep altijd dat het leven een tranendal is, maar ik had weinig mensen daar zo blij om zien worden als mijn vriendin. Misschien was zo’n houding ergens ook wel een troost. Niet eens omdat gedeelde smart halve smart is, maar eerder omdat alle ellende, ondanks alles, uiteindelijk dan toch nog ergens goed voor was.</p>]]></description>
      <guid>https://nrc.nl/nieuws/2023/09/28/karma-a4175641</guid>
      <pubDate>Thu, 28 Sep 2023 05:29:35 +00:00</pubDate>
    </item>
    <item>
      <title><![CDATA[Iets aardigs]]></title>
      <description><![CDATA[<p>Sommige mensen zijn geboren recensenten en zullen, als ze daar niet hun beroep van weten te maken, in hun vrije tijd de hele wereld de maat gaan nemen want je moet toch iets met dat talent doen. Ooit had ik een vriendin die op alles wat ik zei of deed wel iets aan te merken had: op hoe ik me op een feestje gedroeg, op hoe ik de telefoon opnam, op hoe ik op de bank zat. Ten slotte vroeg ik haar waarom we eigenlijk nog vrienden waren, aangezien ik getuige al dat commentaar wel de vreselijkste persoon op aarde moest zijn. Geschrokken begon ze meteen op te sommen wat ze wél leuk vond aan mij.  „Dit hoor ik echt allemaal voor het eerst”, zei ik verbouwereerd.  „Maar dit wíst je toch allang?”, riep ze uit. Ik moest hieraan denken toen ik een tijdje terug de uitvaart van een voormalige buurvrouw bijwoonde. Haar man was altijd op haar aan het foeteren geweest, maar bij de begrafenis kon hij opeens niet ophouden met het bejubelen van al haar goede eigenschappen. Wauw, als ze dit eens bij leven had gehoord, dacht ik, misschien was ze dan iets minder gekromd door het huis geslopen. Mensen die hun leven lang geloofden dat ze alles verkeerd deden, zullen dan paf staan  Je hoort weleens dat zelfliefde begint bij jezelf, dat jij uiteindelijk degene moet zijn die je waarde bepaalt. Dat klinkt heel leuk en maakbaar, maar wat zou het schelen als de vriendelijke dingen die een ander af en toe over ons dacht, wat vaker met ons gedeeld werden. Soms stel ik me voor dat we na de dood door een medewerker van het hiernamaals even worden meegetroond naar een kamertje achteraf. Daar staat dan een kuip, gevuld met roze tennisballen. In elke bal zit een papiertje met daarop een compliment dat we ooit, bij leven, kregen. De meeste mensen zullen na een jaar of zeventig wel ongeveer een bad aan al dan niet gemeende ballen hebben ontvangen. Daarna zet de begeleider een raampje open, wijst naar buiten waar een oceaanstomer dobbert op de wolken. Dat gevaarte blijkt tot de nok vol te zitten met groene ballen, waarin de vriendelijke dingen zitten die anderen over ons dáchten, maar nooit met ons deelden.  Mensen die hun hele leven lang geloofden dat ze alles verkeerd deden, zullen dan toch even paf staan.  „Jeetje”, zullen ze misschien zeggen, „zo erg waren we dus toch ook weer niet?” Of, veel waarschijnlijker:  „Hadden we dit maar eerder geweten.”</p>]]></description>
      <guid>https://nrc.nl/nieuws/2023/09/25/iets-aardigs-a4175403</guid>
      <pubDate>Mon, 25 Sep 2023 05:29:36 +00:00</pubDate>
    </item>
    <item>
      <title><![CDATA[Overgave]]></title>
      <description><![CDATA[<p>Tot voor kort was het ergste dat me in een bioscoop overkwam de film Battlefield Earth, maar begin augustus vond er nog iets naarders plaats.  Op een donderdagavond gingen mijn geliefde en ik naar een thriller. We zaten halverwege de zaal, en om de zoveel tijd voelden we opeens spatjes in onze nek (we hoopten achteraf maar dat dat water was). Ook scheerde er geregeld een klein stukje popcorn of een propje papier langs onze hoofden. We keken telkens boos om, maar door het tegenlicht van de projector kon je niets zien, je hoorde alleen een gedempt gegniffel. Het was allemaal erg vervelend, ook omdat het zo subtiel was, je vroeg je constant af of je hier echt nou een zaalwacht voor moest op-sms’en.  Na afloop spraken wij enkele puberjochies aan, van wie wij vermoedden dat ze  de overlast hadden veroorzaakt. Zij waren één berg vermoorde onschuld, totdat de mensen die op dezelfde rij als zij zaten erbij kwamen en ook begonnen te klagen. Er volgde een pedagogisch verantwoord gesprek (zo van: gasten, wij hebben ook betaald voor zo’n kaartje, iedereen wil gewoon een leuke avond, waarom deden jullie nou zo) gevolgd door schoorvoetende excuses en ten slotte gingen we als goede kennissen uit elkaar.   ‘We hebben helpen opvoeden”, zei ik tegen mijn geliefde, maar er was wel schade, want sindsdien ontweek ik de bioscoop. Als vrienden me meevroegen zei ik nee, ik had geen zin om me weer over te leveren aan de genade van anderen.  Tot deze week de herfst weer tegen de ramen beukte en ik ernaar begon te verlangen om met onbekenden te griezelen. In mijn eentje kocht ik een kaartje voor de laatste horrorhit, en nam veiligheidshalve achterin plaats. Gespannen zag ik de zaal vollopen. Het licht doofde, de gordijnen schoven opzij. Er werd niet met vocht of voedingswaren gesmeten, maar desondanks was ik aan het wachten tot het weer mis zou gaan.   Wat was ik vroeger eigenlijk ondankbaar, peinsde ik, terwijl op het scherm diverse tieners aan stukken werden gescheurd. Waarom stond ik niet eerder stil bij het grote wonder van bioscopen, waar iedereen zich in de anonimiteit van het donker toch meestal weet te gedragen.  Wat resteerde was het besef van een ander wonder: hoe makkelijk je je na één klein voorval, met niet eens een echt vervelende afloop, voortaan schrap zet.  Hoe snel het vertrouwen in de ander blijkbaar te bezoedelen is.</p>]]></description>
      <guid>https://nrc.nl/nieuws/2023/09/20/overgave-a4174991</guid>
      <pubDate>Wed, 20 Sep 2023 05:29:37 +00:00</pubDate>
    </item>
    <item>
      <title><![CDATA[Een eufemisme]]></title>
      <description><![CDATA[<p>Een van mijn beste vriendinnen is inmiddels halverwege de vijftig en ik grapte laatst dat ze mijn kanarie in de kolenmijn der menopauze is.   Ze kon er niet om lachen. „Wacht maar”, zei ze, terwijl ze met haar mouw een vliesdun laagje zweet van haar bovenlip wiste. „Ik vertel je heus niet alles, de ergste dingen heb ik achterwege gelaten.”  Nou ja, dat die levensfase niet voor watjes is, weet ik inmiddels, al is het maar omdat er tegenwoordig hele menopauzepoli’s worden opgericht. Dat suggereert dat het meer is dan af en toe een hitteflits. Onlangs werd er nog een bijzonder hoogleraar voor aangesteld bij het Amsterdam UMC. Mijn vriendin verzuchtte dat dat hoog tijd werd.  „Sowieso dat men hormonale klachten bij vrouwen eens serieus neemt. Toen ik in de overgang belandde zei mijn huisarts dat ik gewoon moest sporten en gezond eten. Mijn lieve moedertje kwam direct aanzetten met vrouwenmantelthee, daar moest ik elke dag tien koppen van achteroverslaan, dan kwam alles dik in orde. Het maakte me op een gegeven moment ontzettend moedeloos, al die adviezen die gebaseerd waren op het idee dat je met het juiste gedrag je lichaam en geest wel kan temmen. Waardoor het dus ook weer aan jou ligt als je je slecht voelt, want tja, dan doe je blijkbaar niet genoeg je best.” Ja. De Amerikaanse psychiater Elvin Semrad schreef eens dat de grootste bron van ons lijden gevormd wordt door de leugens die we onszelf vertellen. Ik denk weleens dat we een deel van die leugens ook aangeleerd krijgen door een omgeving die heilig gelooft in maakbaarheid, met name die van het vrouwenlichaam.   „Bij het trotseren van de menopauze komt echt meer kijken dan alleen lichaamsbeweging, voeding, blije mantra’s of obscure supplementen”, vervolgde mijn vriendin. „Het is ook een sociale kwestie. Je uiterlijk, je energiepeil en je gezondheid veranderen en dus ook je plek in de samenleving. Tel daarbij al die scheidingen op, ouders waarvoor moet worden gemantelzorgd of die overlijden, plus kinderen die uit huis gaan en je hebt een clusterfuck van jewelste. En dan neem ik nog geeneens alle shit mee die je er tegenwoordig ook nog eens gratis bij krijgt: de onzekere economie, de verharding van de maatschappij, de toegenomen druk op het individu.”  Ze gromde even voor zich uit en keek me toen aan. „We hebben een overgang in de overgang nodig”, zei ze. „Weg van dat zogenaamd flink moeten zijn.” Haar ogen glinsterden als benzine.  „En we moeten trouwens ook af van een term als de overgang”, siste ze. „De overgang is een gevaarlijk eufemisme.”</p>]]></description>
      <guid>https://nrc.nl/nieuws/2023/09/19/een-eufemisme-a4174723</guid>
      <pubDate>Tue, 19 Sep 2023 05:29:38 +00:00</pubDate>
    </item>
    <item>
      <title><![CDATA[Veiligheid op de lange termijn]]></title>
      <description><![CDATA[<p>In de familie-app ging het de afgelopen dagen onophoudelijk over dat de politie melding had gedaan bij Veilig Thuis, vanwege de vele minderjarigen die afgelopen zaterdag met hun ouders deelnamen aan de klimaatdemonstratie van Extinction Rebellion.  „Je reinste larie”, gromde mijn nicht die daar met haar zoons van twaalf en veertien was. „Het is gewoon pesten. En je zadelt die mensen van Veilig Thuis bovendien met extra werk op. Alsof zij niets beters te doen hebben.” Iedereen viel haar bij. Zelf was ik er niet zo zeker van of dit alleen demonstrantje treiteren betrof. Een bevriende agent vertelde me dat hij echt wel snapte waarom er op de A12  hele gezinnen aanwezig waren, dat iedereen zich zorgen maakt over het klimaat, maar dat het zijn werk is om alle burgers te beschermen, in het bijzonder de kwetsbare. Je wilt echt niet dat er in alle tumult opeens een kind gewond raakt, of erger. „Onze taak is het waarborgen van orde en veiligheid”, zei hij. „Ja, maar ergens is zo’n standpunt ook wel gemakzuchtig”, antwoordde ik, „want je kijkt nu alleen maar naar orde en veiligheid op de korte baan. Alle chaos en gevaar die op de lange termijn ontstaan door klimaatontwrichting laat je buiten beschouwing.” De agent kaatste terug dat hij niet over de lange termijn ging, dat was aan de politiek. Hij had natuurlijk gelijk, maar ik moest ook denken aan wat Pieter Omtzigt ooit zei tijdens de toeslagenverhoren, dat je in dit land als ambtenaar een probleem hebt opgelost wanneer je kan uitleggen dat je niet verantwoordelijk bent voor de oplossing ervan. Het probleem is er weliswaar dan nog wel, maar hee, jij hebt je netjes aan je functieprofiel gehouden.  De grote ellende is natuurlijk dat het doorsubsidiëren van de fossiele industrie íéders probleem is. Als dit zo doorgaat is het slechts een kwestie van tijd tot er in dit land zwaardere overstromingen plaatsvinden dan die van juli 2021. Toen ik hierover met mijn nicht sprak, knikte ze. „Die meldingen bij Veilig Thuis zijn een voorbeeld van zeer beperkte betrokkenheid. Het kijkt naar het welzijn van kinderen op de korte termijn, niet naar de lange, zoals het hebben van een leefbare planeet. Dan kan je als handhaving wel melding doen van mishandeling omdat de jonkies op zo’n demonstratie mogelijk gevaar lopen, maar je hebt ook de taak om naar schade op de lange termijn te kijken.” „Maar ja”, zei ik, „dat valt niet onder hun protocol.” Ze zuchtte diep. „Weet je wanneer er pas weinig orde en veiligheid is? Als de helft van ons land straks onder de zeespiegel ligt, terwijl de andere helft in vlammen opgaat.”</p>]]></description>
      <guid>https://nrc.nl/nieuws/2023/09/13/veiligheid-op-de-lange-termijn-a4174365</guid>
      <pubDate>Wed, 13 Sep 2023 05:29:47 +00:00</pubDate>
    </item>
    <item>
      <title><![CDATA[Leer toch falen]]></title>
      <description><![CDATA[<p>Vorige week mocht ik aan de Rijksuniversiteit Groningen een lezing houden over de mogelijkheden van kunstmatige intelligentie. Na afloop kwam er een oud-studiegenoot op me af die tegenwoordig aan de pabo doceert. Ze verzuchtte dat haar studenten sinds de lancering van ChatGPT massaal teksten inleveren die duidelijk door de chatbot geschreven zijn.  „Hoe kan ik ze er in hemelsnaam van overtuigen dat het in hun eigen belang is om zélf te leren schrijven?”, vroeg ze.  Ik antwoordde dat schrijven natuurlijk helpt om beter te leren denken. Iedereen die ooit langer dan een week een dagboek heeft bijgehouden, weet dat je er al pennende vaak pas achter komt wat je écht vindt, welke verlangens je hebt, en welke grenzen. Je leert je gedachten te ordenen en als het meezit ook nog eens zin van onzin te onderscheiden.  Maar gaandeweg daagde ook een ander besef. Ik sta zelf al jaren voor de klas en van het vmbo  tot aan de universiteit zie ik een grote angst om te beginnen met een tekst. Wanneer ik de klas of collegezaal vertel dat zelfs ervaren auteurs daar last van hebben, ontspannen ze een beetje, maar een zekere mate van faalangst blijft, waardoor sommigen soms niet eens iets durven inleveren. En dat is doodzonde, want een van de grote meerwaardes van goed leren schrijven is dat je leert om jezelf teleur te stellen. Geen enkele eerste versie is volmaakt. Het is juist de kunst om na een belabberde start door te ploeteren en zo je onzekerheid aan te gaan. Veel van mijn leerlingen en studenten hebben een optimalisatiefetisj. Ze willen alles zo goed en zo snel mogelijk goed doen, en vergeten dan dat iets soms ook tijd moet kosten, omdat je er anders niets van opsteekt. Applicaties als ChatGPT zijn reuzehandig, maar als je er te veel gebruik van maakt, raak je niet alleen afhankelijk van een externe bron om je uit te drukken, maar loop je ook een kans mis om in te zien dat het niet erg is als iets niet meteen lukt.  Schrijven gaat niet alleen om het eindresultaat, maar ook om het proces. In tijden waarin het verleidelijk is om bij alles meteen naar kunstmatige intelligentie te grijpen, zou je haast vergeten dat de omweg meer kan opleveren dan de uitbesteding. Dat snel resultaat niet automatisch goed resultaat is. En dat wie falen een kans geeft, zichzelf uiteindelijk leert om te leren.</p>]]></description>
      <guid>https://nrc.nl/nieuws/2023/09/11/leer-toch-falen-a4174115</guid>
      <pubDate>Mon, 11 Sep 2023 05:29:47 +00:00</pubDate>
    </item>
    <item>
      <title><![CDATA[Organische letteren!]]></title>
      <description><![CDATA[<p>De meeste auteurs die ik ken zijn moedige mensen (wat wel moet met zo’n onzeker beroep) maar toen ChatGPT werd gelanceerd, werd een flink deel toch pips rond de neus. „Dit is het einde van ons vak”, stamelde een schrijver. Zelf werd ik ook wat zenuwachtig, vooral nadat ik het programma als opdracht ‘Stel een synopsis van een proefschrift op in de stijl van Tolkien’ gaf. Het resultaat luidde: ‘In het diepste weefsel van het aarde-rijk, waar wortels zich omhelzen en schimmels als stille hoeders heersen, onthult het proefschrift ‘De Verborgen Rijken der Champignons: Een Epische Verkenning’ een weergaloze saga van het microscopische koninkrijk der champignons.’ Verontrust nam ik contact op met een bevriende computerlinguïst. „Ik zou me geen zorgen maken”, grijnsde ze. „Programma’s als ChatGPT zijn getraind met behulp van gigantische hoeveelheden tekst om zich taalkundige patronen eigen te maken. Ze hebben geen idee van inhoud, ze proberen alleen maar te voorspellen welke woorden op elkaar volgen na een opdracht.” „Wacht even”, zei ik. „Ze zijn dus bezig met het geven van iets dat lijkt op een antwoord, in plaats van een correct antwoord?” „Ja joh. Ze weten niet eens wat de woorden die ze genereren betekenen. Ze zoeken waarschijnlijkheden. Daarom zitten er in dat Tolkien-champignonstuk van jou begrippen als ‘episch’ en ‘aarde-rijk’ en ‘hoeders’, omdat dat soort termen vaak voorkomt in zowel het oeuvre van Tolkien als in stukken over hem. Ik heb zelf nog geen kunstmatig gegenereerd verhaal gezien dat me verraste of raakte.” Ik ook niet. Echt waardevolle literatuur treedt buiten de gebaande paden. Ik moest even denken aan wat recensent Thomas de Veen afgelopen voorjaar in NRC schreef, naar aanleiding van een nogal stroeve en opsommerige passage uit de laatste roman van Ilja Leonard  Pfeijffer: „Wat ís dit? Het resultaat van het verzoek aan ChatGPT om de troepenbewegingen te beschrijven van de Atheners, Perzen en Spartanen rond Knidos in 411 voor Christus – vooral kloppend? Waar is het gevoel voor stijl gebleven, waar is de romancier?” Inderdaad. Als je het breder trekt, zou je zelfs kunnen zeggen dat de letteren juist geholpen zijn met het bestaan van chatbots, want er zal door zowel makers als lezers nu nog kritischer worden gekeken naar te nette, te onbezielde, te ronde teksten. Te perfect wordt verdacht, net zoals met plastische chirurgie. Mijn computerlinguïste moest lachen toen ik dit met haar deelde. „Wie weet wordt er straks wel op de flaptekst gezet dat dit werk ‘natuurlijk’ tot stand is gekomen, zonder kunstmatige ingrepen. En worden spelfouten straks een teken van biologische oorsprong en dus kwaliteit!” „Organische letteren”, grinnikte ik. De toekomst zag er opeens stukken leuker uit.</p>]]></description>
      <guid>https://nrc.nl/nieuws/2023/09/06/organische-letteren-a4173695</guid>
      <pubDate>Wed, 6 Sep 2023 05:29:47 +00:00</pubDate>
    </item>
  </channel>
</rss>
