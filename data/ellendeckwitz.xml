<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Hoop]]></title>
      <description><![CDATA[<p>Momenteel zit ik voor onderzoek in Amerika en gisterochtend werkte ik in de openbare bibliotheek van New York. Na me een paar uur te hebben verdiept in negentiende-eeuwse poëzie vond ik het wel weer mooi geweest en klapte ik mijn naslagwerk dicht. Helaas deed de vrouw naast me dat ook met haar boek, waardoor er een dubbele doffe klap door de zaal klonk. Zo’n vijftig lezers keken verstoord op, de dame en ik putten ons uit in non-verbale sorry’s en omdat schuldig zijn nou eenmaal verbindt, besloten we een bak koffie te doen. Ze was een jaar of vijftig, van top tot teen in het zwart gestoken en behangen met sieraden. Soms zocht ze de bieb op om tot rust te komen. Ze schrok toen ik vertelde dat ik uit Nederland kwam. „Wauw”, zei ze, „zijn de Chinezen er al?” „Chinezen? Bedoel je niet de Russen?” „Nee, de Chinezen, ik las laatst ergens dat ze bezig zijn om te infiltreren op jullie universiteiten.” Nog voor ik daarop kon ingaan, volgde een heel relaas over hoe gevaarlijk China wel niet was. Spionageballonnen, wapens naar Poetin, Taiwan bedreigen en ga zo maar door, het leek haast alsof ze me ervan wilde overtuigen dat Xi elk moment de wereld op kon blazen. Om haar af te leiden vroeg ik maar naar haar werk. Ze bleek als jurist te werken voor een internationaal entertainmentbedrijf en begon meteen enthousiast te vertellen over een nieuwe superheldenserie waarvoor zij de rechten deed. ‘Interessant”, zei ik, „dat superhelden nog steeds zo populair zijn.” „Ja”, zei ze, „sommigen denken dat dat komt door de dreiging van terrorisme en oorlog. Zag je ook met Captain America, die werd bedacht tijdens de Tweede Wereldoorlog. In de eerste strip sloeg hij Hitler meteen tegen de vlakte, de verkoopcijfers rezen de pan uit. Bij grote onrust wil het publiek verhalen over redders met superkrachten. Zo voelen ze zich veilig. Na 9/11 explodeerde de superheldenmarkt. De films, series en merchandise vielen niet aan te slepen, het was geweldig!” „Dus eigenlijk is het goed voor jullie omzet dat iedereen momenteel zo bang is voor China”, grapte ik, waarop ze me even verontwaardigd aankeek. „Wij bieden afleiding door middel van vermaak”, zei ze. „Je zou ook kunnen zeggen dat jullie profiteren van de huidige angstcultuur”, kaatste ik terug. „Wij verkopen geen angst”, zei ze met een overdreven grote glimlach. „Wij verkopen hoop.” En toen zei ze dat ze moest afrekenen. Haar zwartgelakte nagels flitsten boven de platina creditcard. Halfdoorschijnende stenen fonkelden in hun zettingen.</p>]]></description>
      <guid>https://nrc.nl/nieuws/2023/03/02/hoop-a4158402</guid>
      <pubDate>Thu, 2 Mar 2023 05:30:10 +00:00</pubDate>
    </item>
    <item>
      <title><![CDATA[Daar was die aloude drogreden weer]]></title>
      <description><![CDATA[<p>Altijd lachen met Shell en ExxonMobil. Naar aanleiding van het rapport over de aardgaswinning in Groningen lieten ze hun woordvoerders vrijdag roepen dat er jarenlang inderdaad te weinig is gekeken naar de belangen van de Groningers en dat de nadruk inderdaad veel te veel op geld lag. Het zijn uitspraken die hadden kunnen getuigen van zelfinzicht, empathie en wie weet zelfs boetvaardigheid, maar weinig geloofwaardig bleken aangezien de twee fossiele bedrijven alsnog compensatie willen voor het gas dat ze niet meer mogen oppompen uit de Groninger bodem.  „Hoe halen ze het in hun hoofd!” bulderde een oud-studiegenoot wiens herenboerderij op het Groningse platteland dankzij de bevingen inmiddels meer uit barsten dan uit baksteen bestaat. Nou ja, ik begreep het wel. Ik moest denken aan wat Filip Schittecatte, voormalig commercieel directeur van ExxonMobil Nederland van 2014 tot 2019, zei toen hij vorig jaar aanschoof bij de parlementaire enquête. Eerder had hij de getroffen gebieden bezocht en de desastreuze gevolgen van de gaswinning met eigen ogen gezien, maar het deed hem niet van koers veranderen, want, zo hield hij tijdens de verhoren vol: „Met het risico dat ik koud overkom… mijn rol zat aan de commerciële kant.” ‘Het is niet meer dan logisch dat Shell en ExxonMobil die compensatie durven te eisen’ Daar was hij weer, die aloude drogreden dat het zakelijke en het humane elkaar uitsluiten. Daar was de samenwerking met Den Haag dan ook op gebaseerd: ExxonMobil en Shell gingen voor de winst, de overheid voor het beschermen van de goegemeente en dan vonden ze elkaar wel in het midden, behalve dan dat de overheid ook gewoon voor het geld ging en de belangen van de fossiele industrie boven die van de haar burgers stelde. Dat schiep het precedent, waardoor Shell en Exxon-Mobil zichzelf nu ook opeens als gedupeerden zien. Achter de schermen kregen de olie- en gasgiganten een voorkeursbehandeling. Er waren geheime afspraken, memo’s die verdwenen, telefoontjes met hooggeplaatste bewindspersonen. Er was Shell-topman Ben van Beurden die tijdens zijn verhoor zei dat hij Mark Rutte zowel zakelijk als privé als een ‘vriend’ beschouwde. Er waren gezellige borrels en dinertjes tussen de top van de overheid en het bedrijfsleven, terwijl de Groningers ondertussen trillend in hun huizen zaten. „Het is niet meer dan logisch”, zei ik tegen mijn Groningse vriend”, dat Shell en ExxonMobil die compensatie durven te eisen. Den Haag creëerde een monster.” „Ja”, mompelde hij, „die van zichzelf mag zeggen dat de nadruk te lang op geld lag én tegelijkertijd doodleuk alsnog geld eist.” Van een land dat al diep genoeg in de buidel mag gaan tasten voor de puinhopen van hún verdienmodel.</p>]]></description>
      <guid>https://nrc.nl/nieuws/2023/02/27/de-brutaliteit-a4158207</guid>
      <pubDate>Mon, 27 Feb 2023 05:30:10 +00:00</pubDate>
    </item>
    <item>
      <title><![CDATA[Theetraining]]></title>
      <description><![CDATA[<p>Laatst zag ik een foto van mezelf als kleuter, waarop ik een kopje thee drink. Handjes stevig om de mok, mondje geconcentreerd aan de rand. Eronder, in het handschrift van mijn vader: ‘Pip voor het eerst helemaal zelf aan de Earl Grey.’ Ik had een lange weg naar zelfstandigheid afgelegd, mijn ouders waren als de dood dat ik brandwonden op zou lopen. We waren begonnen met lauwe thee uit een flesje, gevolgd door zo’n plastic beker met twee handvatten en een deksel met tuitje. Ik herinner me hoe mijn moeder me daarna voordeed hoe je veilig thee dronk uit een kopje: blazen blazen blazen, heel langzaam de eerste slok naar binnen slurpen om de boel nog extra af te koelen. Ik heb het altijd jammer gevonden dat mijn theetraining stopte toen ik in staat bleek om de boel brandblaarvrij naar binnen te werken. Voor wijn zijn er hele cursussen waarbij aan het kleinste aspect van de nip aandacht wordt besteed en je de zaligste nuances leert op te merken, maar voor thee bestaan er nog maar weinig van dat soort workshops, wat zonde is, want er is zoveel dat je kan leren koesteren. Neem bijvoorbeeld het moment waarop je het glas tegen de onderlip zet, de geur opstijgt naar de neus en zo een prelude in de luchtwegen vormt op wat het lichaam straks verwelkomt. Dan is er de teug, waarbij de hele mond wordt verwarmd, de tanden zachtjes gaan gloeien en de tong even in een bad van jasmijn, zoethout of bergamot ligt. Vervolgens is er het doorslikken en de heerlijke gloed die dan door de borstkas trekt. Het gehemelte wordt prettig stroef door de theïne terwijl vanuit de luchtpijp rustig de afdronk opstijgt, de keel streelt met een bloemfris of juist rokerig aroma en ten slotte is er het bittertje dat je laat snakken naar een volgende kop. Als je niet weet waar je op moet letten, als je alleen maar hebt geleerd dat thee slechts een tussendoortje is, een bijzaak van het gesprek, een formaliteit na het diner, iets om de dorst mee te lessen, is er gewoon zoveel dat je misloopt. Hoe ouder ik word, hoe meer ik daarvan doordrongen raak. Dus tegenwoordig geef ik de jongste leden van mijn familie theeles. We hebben het over smaaklagen en temperatuurschakeringen, ik leer ze stil te staan bij elke slurp en slik. „Het is grappig”, zei mijn achternichtje van negen onlangs. „Door zoveel over thee te praten lijk ik steeds meer te proeven!” En daar draait het uiteindelijk om. Met elke teug te groeien, meer te zien, meer te voelen en, ten slotte, meer te leven.</p>]]></description>
      <guid>https://nrc.nl/nieuws/2023/02/23/theetraining-a4157840</guid>
      <pubDate>Thu, 23 Feb 2023 05:30:10 +00:00</pubDate>
    </item>
    <item>
      <title><![CDATA[Geluk uitzitten]]></title>
      <description><![CDATA[<p>Met mijn oudoom Karel (Heel Erg Oud) bladerde ik dit weekend door wat foto-albums. Op een zeker moment belandden we bij een kiekje van hem met zijn ouders en broers en moest hij toch even een traan wegvegen. „Ik ben de laatste van ons gezin die nog leeft”, zei hij. Na een korte stilte haalde hij zijn schouders op. „Nou ja, het alternatief is doodgaan. Ik mis liever dan dat ik onder de zoden lig.” Toen zag hij dat ook ik mijn wangen droogwreef. „Stel je niet aan”, mopperde hij. „Jij hebt tenminste iedereen nog.” „Dat legt ook een druk op je”, zei ik. „Soms voel ik me schuldig dat ik mijn ouders niet elke dag zie. Ze zijn toch al bejaard.” „Je familie veel zien is echt niet goed hoor. Ik heb enorm van mijn moeder gehouden, maar na een uur werd ik gek van haar. Dat gezeur over pekineesjes, Lingo en Richard Burton en dan ook nog eens die constante sigaren, ze stak de ene met de andere op.” „Ik ben gewoon bang”, peinsde ik, „dat ik mooie momenten en dus mooie herinneringen misloop. Ik moet er nu toch gebruik van maken dat mijn ouders nog leven, ik bedoel, straks zijn ze er niet meer.” ‘God, die optimalisatiedrang van jouw generatie”, riep Karel uit. „Wat je ook doet, je zult altijd wel iets dierbaars verkwisten, is het niet tijd met een ouder dan is het wel jeugd, schoonheid of gezondheid. Toen ik zo oud was als jij wist ik het wel, ik hoefde helemaal niet het onderste uit de kan te halen, de hele tijd mijn ouwelui te zien, ik lag het liefst gewoon op bed een doos kaasstengels leeg te vreten.” „En daar heb je geen spijt van?” „Nee joh, ben je gek. Op mijn leeftijd ben je allang blij dat je er zelf nog bent. Waarom zou je de schamele uren die je nog resten, verspillen met treuren over wat je had móéten doen?” Daar wist ik even niets op te zeggen. „Alles is gewoon een kwestie van uitzitten”, vervolgde hij. „Zowel de fijne als de vervelende dingen. Of je er nou wel of geen gebruik van maakt, ze gaan hoe dan ook voorbij!” En toen ik daarop niet meteen juichend in het volkslied losbarstte, sloeg hij een arm om me heen. „Ik snap het ook wel”, mompelde hij. „Maar je moet het geluk dat je hebt ook gewoon een beetje leren verdragen, anders ga je er echt helemaal kapot aan.”</p>]]></description>
      <guid>https://nrc.nl/nieuws/2023/02/20/geluk-uitzitten-a4157620</guid>
      <pubDate>Mon, 20 Feb 2023 05:30:10 +00:00</pubDate>
    </item>
    <item>
      <title><![CDATA[Wees geen eikel]]></title>
      <description><![CDATA[<p>Bij mijn lievelingsmensen mag ik gewoon aanbellen, plaatsnemen op de bank en me vervolgens verliezen in een roman. Zo herlas ik onlangs op de chesterfield van vriend N. De stille kracht terwijl hij wat in huis rommelde. Gewoonlijk zeggen we dan urenlang niets, maar dit keer was N. in een spraakzame bui. Telkens als ik net lekker in mijn boek zat, hoorde ik N. opeens „wees geen eikel” zeggen. Dan keek ik op, zag ik dat hij het tegen zichzelf had, even met zijn hoofd schudde en weer doorging met rommelen. Na de vijftiende „wees geen eikel” vroeg ik toch of er iets scheelde. „Ik heb mezelf beter leren kennen”, zei N. „En daarom zeg je de hele tijd dat je geen eikel moet zijn.” „Inderdaad. Tegen mensen die je beter kent, ben je gewoon eerlijk.” Hij wees met zijn stoffer en blik naar een omvergestoten bloempot. „Ik ontdekte onlangs dat ik mezelf weleens met dingen liet wegkomen die ik van anderen niet zou pikken. Vroeger zou ik deze bende pas na uren opvegen. Uren waarin ik me kapot ergerde aan mezelf. Nu ruim ik het meteen op. Want ik wil geen eikel zijn.” Helder. De volgende dag was ik aan het koken. Door een ongelukkige hoek van bouillon en staafmixer had ik een geiser aan spinaziesoep veroorzaakt waardoor mijn plafond onder de groene brij zat. Gewoonlijk zou ik zoiets pas schoonmaken na het eten (en als ik echt eerlijk ben de volgende dag) (de volgende week), maar nu zei ik tegen mezelf dat ik geen eikel moest zijn en nam ik zelfs de lamp af. Die avond kreeg ik een mail met een ingewikkelde vraag. Normaliter zou ik het antwoord dagen voor me uitschuiven, maar nu zei ik eikel en ging ik meteen zitten voor de repliek. Kop thee viel om in bed. Eikel. Meteen droge lakens gepakt. Door mezelf er de hele tijd aan te herinneren om geen eikel te zijn, was mijn huis opeens geen bende meer. Bovendien voorkwam ik de limbo waar ik het afgelopen leven behoorlijk wat tijd in had doorgebracht: de periode tussen een probleem en het oplossen ervan. Waarin je jezelf stoort aan de klus die je maar uitstelt en je je tegelijkertijd opvreet over het feit dat je zo’n luie donder bent. Nu werd mijn leven geordend, mijn geest kalm, en het enige wat ik ervoor hoefde te doen was geen eikel te zijn. De isoleercel van het uitstel galmde van afwezigheid. Ik was eindelijk eerlijk. Al mijn ramen glansden.</p>]]></description>
      <guid>https://nrc.nl/nieuws/2023/02/16/wees-geen-eikel-a4157229</guid>
      <pubDate>Thu, 16 Feb 2023 05:30:11 +00:00</pubDate>
    </item>
    <item>
      <title><![CDATA[Valentijnsverbeelding]]></title>
      <description><![CDATA[<p>Met Valentijn moet ik altijd denken aan Herman Gorter (1864-1927), en dan geeneens vanwege diens mooie gedicht ‘Zie je ik hou van je’ (met die lieve slotregels: ‘Ik wou het helemaal zeggen/ maar ik kan het toch niet zeggen’) maar om wat hij ooit, in een brief aan zijn moeder Jo, schreef over liefde. De dan 22-jarige Gorter verwondert zich daarin over het volgende: „Het is gek, ik houd van alle menschen bijna, als ik over ze denk… dan zijn ze mijn eigendom, mijn denkbeeldige menschen… maar in werkelijkheid vervelen ze me vaak. Ach, alle liefde is liefde voor denkbeelden, dat kan niet anders.” Oftewel: de verbeelding wekt liefdevollere gevoelens op dan de werkelijkheid. Daar heb ik soms ook last van, en daarom heb ik Valentijnsdag jarenlang stom gevonden. Ik heb lang het gevoel gehad dat er op de veertiende een soort amoureuze fantasie moest worden verwerkelijkt (waarvan het bovendien nog maar zeer de vraag was of die goed voor je was) in plaats van dat je gewoon vierde wat je al had, of dat nou een geliefde betrof, een familielid, vriend of, wilde suggestie, jezelf. Een kennis van mij zei laatst dat hij dit jaar op Valentijnsdag juist de afwezigheid van liefde gaat vieren. Voor het eerst in tijden is hij weer vrijgezel. „Eindelijk even geen gedoe”, zei hij verzaligd. „Ik heb al een mooie Meursault gehaald om mezelf die avond op te trakteren. Bij kaarslicht.” Roepen dat de liefde een tranendal is, is ook een vorm van zinsbegoocheling Ik pakte er het gedicht ‘Voor de liefste onbekende’ bij,  waarin Ingmar Heytze een geliefde aanspreekt die hij nog niet is tegengekomen: ‘Wat ben ik blij dat ik je nog niet ken./ Ik dank de sterren en de maan… dat jij mijn deuren, dicht of open,/  steeds voorbijgelopen bent.’ Want dat scheelt weer romantische moetjes als ‘kussen onder straatlantaarns’ en ‘samen dwalen door de regen’, plus al die vervelende gevoelens: ‘wéér verliefd zijn, wéér verliezen/ bijna sterven van verdriet -/  dat hoeft nu allemaal nog niet’. Mijn kennis knikte driftig mee. „Het is allemaal één bak ellende!” juichte hij. Maar toch. Roepen dat de liefde een tranendal is, is ook een vorm van zinsbegoocheling, zodat je maar niet meer teleurgesteld wordt. Gorter kan wel zeggen dat de fantasie het leven een beetje verpest omdat de werkelijkheid daardoor tegenvalt, maar ook doemdenken behoort tot het rijk der verbeelding. Als je niet uitkijkt, laat je pessimisme je gedrag bepalen, blijf je voortaan eeuwig op zaterdagavond thuis en loop je zo het risico dingen te missen die misschien juist leuk zijn. Heytze had dat ook al door. Zo eindigt zijn bede aan de onbekende geliefde met: ‘Neem de tijd, als je dat wilt/ maar kom voordat ik mijn ogen sluit.’ En dan zien we wel weer, Valentijnsdag of niet.</p>]]></description>
      <guid>https://nrc.nl/nieuws/2023/02/13/valentijnsverbeelding-a4156984</guid>
      <pubDate>Mon, 13 Feb 2023 05:30:11 +00:00</pubDate>
    </item>
    <item>
      <title><![CDATA[Onder de wolken]]></title>
      <description><![CDATA[<p>Een vriendin zit momenteel in een zonovergoten vakantieresort en stuurt me dagelijks foto’s van zichzelf in bikini, lurkend aan een cocktail. Ik deed net een kop thee met mijn moeder toen ik weer een kiekje binnenkreeg, dit keer van een baai bij zonsondergang met mijn vriendin en haar bruinverbrande toet op de voorgrond. „Ze probeert je jaloers te maken”, gniffelde mijn moeder. „Maar goed, dan heeft ze de verkeerde te pakken.” Zeker, want ik heb liever slecht dan mooi weer. Ik heb jaren moeten oefenen om niet bij voorbaat moedeloos te worden als ik bij het openen van de gordijnen een strakblauwe hemel zag. Er leek bij het zonnetje een reeks eisen te horen (die ongetwijfeld alleen maar in mijn hoofd bestond) zoals dat je nú moest genieten, nú naar het terras moest gaan (wat ik eigenlijk nooit echt leuk heb gevonden) en nú herinneringen moest maken die zo in een reclame voor gelukkige mensen konden. Op mijn dertiende vroegen mijn ouders me naar welk land ik nog weleens op vakantie wilde. Ik zei meteen Schotland. Mijn ouders vonden dat een origineel antwoord, mooie natuur plus geschiedenis enzo, terwijl het mij juist de ideale reisbestemming leek vanwege het legendarisch slechte weer. Tot mijn verbazing gingen we die zomer daadwerkelijk naar Schotland. Ik verheugde me op de regen, op wandelen onder eindeloze grijze wolkendekens. ‘En toen kregen we een hittegolf!”, hikte mijn moeder. Ik ben er nog steeds niet helemaal overheen. Dagen achter elkaar wolkenvrije luchten. Ik verbrandde (want wie denkt er nou aan om je in te smeren in de Highlands) en werd als ik me had verstopt in de slaapkamer weer het daglicht in gestuurd. Het ergste was nog dat ik aan de lopende band ook nog eens werd gechagrijnshamed door een familie die vrolijk door de goudgele velden stuiterde. Door de jaren heen heb ik gelukkig leren omgaan met de zon. Wat daarbij hielp was het inzicht dat mijn meteorologische voorkeuren eigenlijk pure mazzel zijn, want in Nederland is het nog steeds vaker niét dan wel zonnig. En dat geeft de burger moed. Gistermiddag moest ik de deur uit en werd ik op straat meteen overgoten door bakken zonlicht. Vroeger zou ik als een krijsende Dracula ineen zijn geschrompeld, maar tegenwoordig gaat het dan wel. Kalm maar, zei ik tegen mezelf, wat nu schittert kan straks niet meer schitteren. Ontspannen stapte ik de wereld in, wetende dat alles tijdelijk is, en dat dus ook de zon ooit weer zal schijnen achter de wolken.</p>]]></description>
      <guid>https://nrc.nl/nieuws/2023/02/08/onder-de-wolken-a4156609</guid>
      <pubDate>Wed, 8 Feb 2023 05:30:11 +00:00</pubDate>
    </item>
    <item>
      <title><![CDATA[Tijdreizen]]></title>
      <description><![CDATA[<p>Onlangs liep ik met goede vriend I. over straat toen er opeens een knal klonk. Het bleek een fietser met een klapband. Vogels vlogen op, mensen keken even om en liepen weer door en I. zat met zijn handen over zijn oren trillend achter een vuilnisbak. Hij kan niet tegen onverwacht lawaai, een erfenis die hij dankt aan een jeugd in een oorlogsgebied. Hij is nooit helemaal van die knalangst afgekomen. EMDR hielp een beetje maar nog steeds viert hij Oud en Nieuw op de Veluwe, en nog steeds verandert hij bij plotseling kabaal in een bibberend hoopje mens. Ik stak mijn hand naar hem uit, hij liet zich omhooghijsen, haalde diep adem en begon toen vanuit het niets de tafel van twaalf op te zeggen, waarbij hij van het ene op het andere been hupste. Hij deed het discreet, van een afstandje leek alles ongetwijfeld oké, maar ik snapte er helemaal niets van. Telkens als ik probeerde te vragen waar hij mee bezig was, siste hij dat hij nog heel even nodig had. Na een paar minuten was er weer wat kleur op zijn wangen, maakte hij een kniebuiging en keek hij me blij aan. „Wat deed jij nou?” vroeg ik. „Mijn zenuwstelsel slaat altijd zo op hol bij harde knallen”, legde I. kalm uit. „Mijn nieuwe therapeut zegt dat je dan in een ouder deel van je brein zit, het deel met de vecht-ofvluchtreflex. Ze gaf me de tip om een ander hersengebied aan te spreken, je logische in plaats van je emotionele kant. Dus vandaar die tafel van twaalf. Ik heb inmiddels ontdekt dat als je daarbij ook nog eens een beetje hupst, je nog sneller weer in het hier en nu terechtkomt. Het haalt je terug uit een verleden waarin je onveilig was, naar een heden waarin er eigenlijk niets aan de hand is.” ‘Wauw”, zei ik. „In feite ben je aan het tijdreizen!” „Inderdaad! Door rekenen en een beetje stuiteren ga ik dertig jaar vooruit, terug naar het veilige 2023.” Toen werd hij pips rond de neus. „Pfoeh”, slikte hij. „Ik moet nog even door, het is nog niet weg.” En daar ging hij weer, huppend, van je 12-24-36-48 enzovoort. Ik deed mee. Tot het bloed adrenalinevrij was, tot de rivieren in hem het verleden achter zich hadden gelaten en de tijdmachine die ieder lijf nou eenmaal is, hem weer thuis had gebracht.</p>]]></description>
      <guid>https://nrc.nl/nieuws/2023/02/07/tijdreizen-a4156323</guid>
      <pubDate>Tue, 7 Feb 2023 05:30:11 +00:00</pubDate>
    </item>
    <item>
      <title><![CDATA[De Optimist]]></title>
      <description><![CDATA[<p>Afgelopen weekend ontdekte ik tot mijn horror dat mijn oude basisschool een nieuwe naam heeft. In mijn tijd (wat is dat trouwens toch voor uitdrukking, ‘in mijn tijd’, alsof de tijd alleen van je is wanneer je jong bent) heette hij De Regenboog, wat misschien niet superorigineel is maar voor een vierjarige wel iets makkelijker uit te spreken valt dan bijvoorbeeld Rehoboth. Tegenwoordig luistert mijn voormalige onderwijsinstelling echter naar De Optimist. Afgelopen weekend was ik in mijn ouderlijk dorp en merkte ik dat ik niet de enige was die het er zwaar mee had. „Belachelijk”, riep een moeder toen ik ernaar vroeg. „De Optimist, wat is dat nou voor naïeve naam!” „In deze tijd moet je als kind juist pessimistisch zijn,” zei een vader van vijf, „zodat je beter voorbereid bent op de doodenge wereld die je te wachten staat.” Ooit legde mijn oude basisschooldirecteur me de symbolische betekenis uit van de regenboog. In Genesis staat deze voor de belofte die God aan Noach deed dat er nooit meer een zondvloed zou komen. Het was een teken van goddelijke bescherming tegen de woeste natuur. Misschien kon het huidige schoolbestuur die naam niet meer volhouden door alle leerlingen die wakker lagen om de opwarming van de aarde en moest ze wel met een nieuwe op de proppen komen. „Maar had dan niet voor De Optimist gekozen”, jammerde een van de ouders toen ik deze gedachtegang met haar deelde. „Juist die hele houding van ‘alles komt wel weer in orde’ heeft ervoor gezorgd dat men decennialang de kop in het zand stak en we nu diep in de problemen zitten!” Ja. Zelf ben ik een voorstander van blijmoedig pessimisme, het soort waarin dichters als Hans Dorrestijn en Lévi Weemoedt excelleren. Zo’n levenshouding is een absolute win-win: je sluit allereerst je ogen niet meer voor alles wat er misgaat (waardoor je nog bijtijds in actie kan komen), maar biedt daarnaast ook de gelegenheid om te lachen om alle ellende die er is (wat beter voor je humeur is dan huilen). Een beetje monter zwartkijken is geweldig voor de toekomst, maar goed, je kroost naar OBS De Olijke Doemdenker sturen klinkt toch wat ongezellig. „Ze hadden gewoon niet zo’n prescriptieve naam moeten nemen”, mopperde de vader van het kwintet. „Wat is er in godsnaam mis met een gewone zoals Het Kompas?” Helemaal niets, veel neutraler. Het Kompas wekt veel minder onrealistische verwachtingen. En al vroeg weten wat een kompas is, is bovendien ook nog eens handig voor straks, later, op zee.</p>]]></description>
      <guid>https://nrc.nl/nieuws/2023/02/02/de-optimist-a4155965</guid>
      <pubDate>Thu, 2 Feb 2023 05:30:12 +00:00</pubDate>
    </item>
    <item>
      <title><![CDATA[De vraag]]></title>
      <description><![CDATA[<p>Nu u dit leest zitten we halverwege de Poëzieweek, waarvan het thema dit keer vriendschap is. Sommige dichters zuchtten diep toen ze dat hoorden: ze vonden het een te voor de hand liggend onderwerp, niet spannend genoeg, er waren volgens hen alleen maar mierzoete rijmpjes over verschenen. Toen ik dat hoorde, ging ik meteen in mijn gedichtencollectie op zoek naar een gedicht dat dat niet was, en stuitte op het originele Elegie voor een dode labrador van de Zweedse dichter Lars Gustafsson, over de diepe connectie die je kan hebben met een dier. Meteen aan het begin van de tekst geeft de auteur toe dat de band met zijn hond lastig te duiden is: ‘Onze vriendschap/ was natuurlijk een compromis; we leefden/ samen in twee verschillende werelden.’ Hij peinst erover hoe zijn labrador hem zag. Als een grote hond misschien, of toch „als iets anders/ voor altijd onbekend” zoals „een fluitje/ door het nachtelijke park waaraan men gewend is geraakt/ naar toe terug te keren zonder echt te weten/ waar men naar terugkeert”?  Veel huisdierbezitters moeten zichzelf die vraag ook weleens hebben gesteld. Ik denk soms dat ik voor mijn cavia’s niet meer ben dan een reuzenhand waar eten en aaien uit tevoorschijn worden getoverd. Ik weet niet of ze van me houden of überhaupt aan me gehecht zijn (wat ik wel weet is dat het snobjes zijn die je meteen de rug toekeren als hun iets anders dan een kwaliteitssnack wordt voorgehouden).  Gustafsson komt er zelf ook niet uit en dus gooit hij het halverwege het gedicht maar over de wetenschappelijke boeg: „Vanuit een objectiever/ standpunt bezien waren we twee organismen. Twee/ van die plaatsen waar het heelal een knoop legt/ in zichzelf”. Kan je weinig tegenin brengen, maar afstandelijk wordt het dan weer wel. Mens en hond zijn dan slechts twee „kortstondige, complexe structuren/ van eiwitten die zichzelf steeds complexer maakten/ om te overleven, tot alles/ weer uiteenvalt/ en weer eenvoudig wordt/ de knoop ontward/ het raadsel verdwenen.”  Maar ja, met het verdwijnen van het raadsel blijft de kwestie wat ze nu eigenlijk voor elkaar waren, bestaan. En dan komt Gustafsson met dit prachtige slot: „Je was een vraag/ gesteld aan een andere vraag, niets meer/ en niemand had het antwoord op de ander.” Je hoeft niet alles van elkaar te zien, te begrijpen of te weten om elkaars leven te verrijken. Misschien is dat wel vriendschap. Nooit elkaar helemaal kennen, en toch elkaars gezelschap te blijven zoeken, de dagen samen te slijten, voor we weer oplossen, als raadsels in het grote donker.</p>]]></description>
      <guid>https://nrc.nl/nieuws/2023/01/30/de-vraag-a4155714</guid>
      <pubDate>Mon, 30 Jan 2023 05:30:12 +00:00</pubDate>
    </item>
  </channel>
</rss>
