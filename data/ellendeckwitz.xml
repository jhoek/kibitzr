<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Meer tijd]]></title>
      <description><![CDATA[<p>Dit weekend bezocht ik een feestje dat als thema Thunderdome had (het hield een beetje het midden tussen een gekostumeerd bal en een dansmarathon). Ik was een van de jonkies, de meesten waren al een goed eind in de veertig, maar alsnog hakte iedereen me eruit. Terwijl ik puffend mijn aussie losknoopte zag ik enkele vrienden die toch echt tegen de vijftig liepen nog steeds vrolijk over de dansvloer stuiteren. Ik maakte me even zorgen over mijn conditie: ik ga weliswaar vijf keer per week naar de sportschool en ren de tieners in mijn familie er nog steeds uit (althans, degenen die vapen) maar dit was andere koek. „Hoe houden jullie het vol”, vroeg ik aan een club op de wc. „Xtc!” juichten ze in koor. Ze hadden dus alleen maar het energiepeil van een kleuter doordat ze hun toevlucht hadden genomen tot drugs. De wetenschap dat iedereen een pil op had, maakte het meteen ook een ander soort feest. Als tiener was ik zo bang voor harddrugs dat ik nooit meedeed, maar ik profiteerde op hardcore-avonden natuurlijk wel van de stemming van de gedrogeerden: opeens vond niemand me meer hyper, opeens waren zelfs de gemenen (dat wil zeggen: de populairen) aardig. Het was heerlijk, tot de ambulances kwamen. Toen ik later die nacht nog even een luchtje schepte, ontdekte ik achter een knotwilg een vrouw die niet helemaal lekker ging (je zou haast denken dat xtc toch geen multivitamine was). Haar gezicht leek in de fik te staan en bezorgd vroeg ik of ik wat voor haar kon doen. „Nee, dank je”, zei ze terwijl ze haar wangen depte, „maar ik ga behoorlijk hard. En ik had het spul nog wel laten testen.” „Waarom gebruik je die troep überhaupt”, mompelde ik. „Tijd”, zei ze. „Tijd?” „De tijd gaat zoveel trager met drugs. Vroeger leken de nachten eindeloos te duren, tegenwoordig zijn ze, als je er niets aan doet, zo voorbij.” Ze vertelde dat ze een uitputtend bestaan leidde dat vooral uit werk, kinderen en mantelzorgen bestond. Haar zoons zaten om het weekend bij hun vader en dan had ze net anderhalve dag voor zichzelf. „Met een pilletje weet ik mijn vrijheid nog een beetje uit te smeren”, zei ze. „Maar moet je dan niet gewoon iets aan je leven veranderen?” „Ik wil alleen maar meer tijd, voor alles alweer voorbij is”, hijgde ze, terwijl het zweet van haar wangen droop en er op haar borst een steeds grotere donkere vlek zichtbaar werd.</p>]]></description>
      <guid>https://nrc.nl/nieuws/2024/02/26/meer-tijd-a4191340</guid>
      <pubDate>Mon, 26 Feb 2024 05:28:58 +00:00</pubDate>
    </item>
    <item>
      <title><![CDATA[De goede oude tijd waarin het Songfestival nog níet om politiek draaide ]]></title>
      <description><![CDATA[<p>Natuurlijk, het is inmiddels traditie dat er heisa is rond het Songfestival, maar zelden brak die heisa zo vroeg los als dit jaar en niet eerder was hij zo heftig. De afgelopen weken vond er een heuse handtekeningenoorlog plaats over de deelname van Israël. Artiesten als Robyn en First Aid Kit waren tegen, Helen Mirren en Boy George waren voor (zie het internet voor meer info) en ondertussen probeerde de festivalorganisatie uit te leggen dat Eurovisie apolitiek is omdat er geen regeringen aan deelnemen maar omroepen en dat Israël dus prima kon meedoen. Dat was natuurlijk wel erg makkelijk. We zagen afgelopen mei Mia en Dion tijdens de openingsceremonie toch echt de Nederlandse vlag zwaaien in plaats van die van AVROTROS. En toen België zijn jurypunten uitdeelde was op de achtergrond het Atomium zichtbaar in plaats van de VRT-gevel. Artiest en omroep worden bij Eurovisie al vanaf het begin vereenzelvigd met het land van oorsprong waardoor een totum pro parte zo gemaakt is. Met weer allerlei andere heibel als gevolg: wie geeft punten aan wie (vriendjespolitiek!), staat die tractor waarover wordt gezongen voor een voertuig of toch voor de Wit-Russische president Loekasjenko (zoals bij de Kroatische inzending van afgelopen jaar) en ga zo maar door. Het festival is, of de organisatie het nou wel of niet wil, politiek tot op het bot. Inmiddels is bekend dat de Russisch-Israëlische zangeres Eden Golan Israël zal vertegenwoordigen. Maandagavond werd gelekt dat het mogelijke nummer waarmee ze zal deelnemen de titel October Rain draagt. Weer was er onrust, want in oktober vond immers de terreurdaad plaats die het startschot vormde voor de oorlog. Er kwam verder weinig over de inhoud naar buiten, behalve dat er zowel in het Engels als in het Hebreeuws zal worden gezongen, maar alleen al de titel was genoeg om de discussie te starten of met het nummer de aanslag zou worden gepolitiseerd. Online ging het alweer los en haastig zei de desbetreffende omroep, Keshet 12, dat het allesbehalve zeker was dat dit nummer zou worden geselecteerd. Dat lag overigens niet aan de tekst maar gewoon aan geld. De producers konden het niet eens worden over de royalty’s. En zo breekt de ene na de andere klomp en denk je terug aan de goede oude tijd waarin de wereld nog niet zo’n bende was. Je gewoon nog kon doen alsof het Songfestival niet om politiek of kapitaal draaide, maar, weet ik veel, om iets als eenheid, of verbinding of desnoods muziek. Ofzo.</p>]]></description>
      <guid>https://nrc.nl/nieuws/2024/02/21/ofzo-a4190859</guid>
      <pubDate>Wed, 21 Feb 2024 05:28:59 +00:00</pubDate>
    </item>
    <item>
      <title><![CDATA[Leve de regenworm!]]></title>
      <description><![CDATA[<p>Zondagmiddag maakte ik met mijn favoriete bioloog een stadswandeling, maar toen het opeens keihard begon te regenen smeekte ik hem om een kroeg in te gaan. „Nee, laten we buiten blijven, bij dit soort weer ontdek je dieren die je anders niet ziet”, riep hij en inderdaad, na een tijdje kwamen we bij een fietspad waarop een stuk of dertig regenwormen net bezig waren aan hun laatste ademtocht. Sommigen strekten zich nog zo ver mogelijk uit, om maar te ontkomen aan hun door fatbikes geplette achterlijf. Ik tilde het enige ongehavende exemplaar op van het asfalt. Onverwacht krachtig krulde hij zich om mijn duim. „Waarom willen wormen als het regent eigenlijk massaal de weg op?” „Dankzij de regen drogen ze niet uit en kunnen ze zich over land verplaatsen”, vertelde mijn reisgenoot. „Wat een stuk sneller gaat dan onder de grond. Zo vinden ze vlugger een nieuw leefgebied, of een partner.” Hij gniffelde. „Darwin was door hen geobsedeerd. Hij schreef zelfs een bestseller waarin hij betoogde dat regenwormen de invloedrijkste dieren van de hele planeet zijn.” „Regenwormen?” ‘Ja joh. Met al dat gegraaf houden ze de aarde luchtig en kan water makkelijker worden afgevoerd, zodat wortels niet gaan rotten. En hun uitwerpselen bevatten tal van voedingsstoffen voor bomen en gewassen. Iedereen roept wel dat bijen zo onmisbaar zijn, maar de regenworm levert een minstens even belangrijke bijdrage aan het leven op aarde.” Ik keek naar het kronkelende wezentje in mijn handpalm en besloot om hem Karel te noemen, naar mijn oudoom die ook kaal en roze en onmisbaar is. „Best griezelig dat zo’n essentieel wezen zo kwetsbaar is”, zei ik. „Een bij kan tenminste nog steken of wegvliegen, een worm heeft niets. Het lijkt me nogal lastig om jezelf zonder ledematen te moeten te verdedigen. En dan hebben ze ook nog eens geen ribbenkast die hun organen beschermt.” „Ja”, peinsde de bioloog, „ze zien er inderdaad niet uit. Maar goed, als ze een andere vorm hadden zouden ze niet half zo nuttig zijn. Juist omdat ze zo klein en wendbaar zijn houden ze de bodemstructuur in topvorm en wordt hun mest evenwichtig verdeeld. Iedereen profiteert van hun teerheid, behalve zijzelf. Misschien dat ze daarom wel tien harten kregen van de Schepper, ter compensatie ofzo. Het helpt hen verder niet wanneer ze de straat op gaan maar het is toch een leuk gebaar.” Ik stak het fietspad over en zette Karel in de berm. Die tastte met zijn kopje voorzichtig de bodem af, rekte zich vervolgens uit en verdween ten slotte onder de grond. De bioloog humde tevreden. „Wie een worm helpt, helpt de aarde.”</p>]]></description>
      <guid>https://nrc.nl/nieuws/2024/02/19/leve-de-regenworm-a4190615</guid>
      <pubDate>Mon, 19 Feb 2024 05:28:59 +00:00</pubDate>
    </item>
    <item>
      <title><![CDATA[Gezond]]></title>
      <description><![CDATA[<p>Afgelopen weekend had ik weer eens familiedag en vanwege de enorme omvang van mijn clan was er ditmaal een hele kampeerboerderij afgehuurd, zodat je altijd even kon verdwijnen om stoom af te blazen. Na de zoveelste discussie over de formatie was het mijn beurt om weg te sluipen. Ik verstopte me in een lege slaapkamer en was net weer een beetje opgeladen toen de deur opensloeg. „Je kunt hier ook nergens even alleen zijn”, riep mijn achterneef (14) toen hij me zag. Chagrijnig schopte hij zijn schoenen uit en plofte naast me op het matras. „Alles oké?”, vroeg ik. „Mensen zijn zo stóm”, brieste hij. Wat bleek: het meisje met wie hij verkering dacht te hebben, had die ochtend gezegd dat het niet serieus was. Overigens niet tegen hem maar tegen zijn beste vriend, maar goed, zo gaat dat nou eenmaal op die leeftijd, de belangrijkste mededelingen worden dan nog gedaan via derden zoals je vrienden, de conrector of het RIVM. „We spraken al weken na school af, en we zoenden ook”, zei hij. „Waarom wilde ze niet meer?” Hij snoof. „Ze vond dat het geen liefde kon zijn, omdat het geen pijn deed.” Wauw. Iemand die er zulke ideeën op nahield was je beter kwijt dan rijk, maar het leek me nog even te vroeg om hem daarmee te feliciteren. Ik dacht aan het meisje, hoe ze op het idee was gekomen dat de liefde een lijdensweg moest zijn. Misschien keek ze wel series of luisterde ze naar liedjes waarin giftige relaties werden voorgesteld als het summum van hartstocht. Soms zou je willen dat er bij dat soort verhalen, films en nummers een bijsluiter zat waarin jongeren werden gewaarschuwd dat het aangedikte en overgestileerde versies van het leven betroffen die je totaal niet serieus moest nemen en al helemaal niet thuis moest gaan nadoen. Ik keek naar de mokkende tiener naast me. Ik kon geen arm om hem heenslaan want dan zou ik hem tot kneus maken, dus hield ik maar mijn mond, wat sowieso toch vaak het beste cadeau is dat je als volwassene kunt geven aan een minderjarige. Hij pulkte wat veren uit een kussen. „Dit was trouwens geen liefde”, zei hij. „Wat was het dan wel?” „Gewoon, een beetje drama.” Blij verrast keek ik opzij. „Waarom loop je zo te grijnzen”, vroeg hij achterdochtig. „Omdat je geen idee hebt van hoe gezond je eigenlijk bent.” Hij haalde zijn schouders op, ging door met plukken. Langzamerhand ontspande zijn voorhoofd, begonnen zijn mondhoeken aan een kleine klim opwaarts.</p>]]></description>
      <guid>https://nrc.nl/nieuws/2024/02/14/gezond-a4190166</guid>
      <pubDate>Wed, 14 Feb 2024 05:28:59 +00:00</pubDate>
    </item>
    <item>
      <title><![CDATA[De beste remedie  tegen agressie]]></title>
      <description><![CDATA[<p>Laatst werd ik weer eens ingevlogen als invaldocent en toen ik bijna bij het lokaal was, bleek er op de gang een opstootje te zijn ontstaan. Twee meisjes van veertien mepten op elkaar in, de acrylnagels vlogen in het rond, de rest van de klas keek verbijsterd toe. Terwijl ik twijfelde over wat ik moest doen (als gastdocent ben je toch een soort hulpsinterklaas) kwam gelukkig een aardrijkskundelerares tussenbeide om de meiden uit elkaar te halen. In de grote pauze zocht ik haar op in de lerarenkamer. „Geweldig dat je zo snel ingreep”, zei ik. „Ach”, glimlachte ze, „het komt wel vaker voor. Ze moesten vooral wat frustratie kwijt. Jonge vrouwen hebben daarvoor nog steeds veel te weinig uitlaatkleppen.” „Klopt”, zei de economiedocent naast haar. „Mijn dochters reageerden hun puberteit vooral op elkaar af. Mijn vrouw en ik werden er wanhopig van. Het hield pas op toen we hen op de juiste sport deden.” „Judo? Krav Maga?” „Volleybal!” Die zagen we even niet aankomen. „Ja joh”, vervolgde hij. „Volleybal is perfect voor boze jongeren! Het is geen contactsport, dus geen tackles of andere vormen van vuil spel. De vijand, ik bedoel de tegenspeler, staat veilig achter een net. Je mag met blote handen erop los slaan en al rammende maak je ook nog eens vrienden voor het leven!” Tot dusver had ik volleybal nooit gezien als de ultieme afvoerput voor agressie, maar nadat hij zijn mobiel erbij had gepakt om me de laatste wereldkampioenschappen te laten zien, kon ik niet anders dan hem gelijk geven. Het bleek een snoeiharde sport. Je moest er niet alleen de snelheid van een jachtluipaard en de oog-handcoördinatie van een bidsprinkhaan voor hebben, je moest ook gewoon keihard kunnen slaan. Die arme volleybal kreeg er zo van langs dat hij langzamerhand steeds meer op een op drift geraakte boksbal begon te lijken. Even zag ik mezelf ook in het veld staan, turend naar een bal die in een gezicht van wit verweerd leer veranderde terwijl hij op je afkwam en die je vervolgens oplawaai na oplawaai mocht geven. „Ik snap wel dat dit je dochters hielp”, zei ik tegen hem. „Je brengt de razernij die elke tiener in zich heeft terug tot een spel, ze werken aan hun conditie en leren ook nog eens opdringerige types van zich af te meppen”, humde hij. „Wat wil een vader nog meer?”</p>]]></description>
      <guid>https://nrc.nl/nieuws/2024/02/13/de-beste-remedie-tegen-agressie-a4189881</guid>
      <pubDate>Tue, 13 Feb 2024 05:28:59 +00:00</pubDate>
    </item>
    <item>
      <title><![CDATA[Waarom er stoplichten zijn]]></title>
      <description><![CDATA[<p>Onlangs verhuisde een jeugdvriendin van het platteland naar de stad. „Leuk hè”, zei ze toen ze me het nieuws vertelde. „Dan zien we elkaar eindelijk weer eens!” Bijkomend voordeel was dat ik dan ook af en toe op haar dochter (7) kon passen. Gistermiddag was het zover. „Ze is een woonerf gewend”, zei mijn vriendin terwijl ze de minderjarige afleverde. „Je moet echt opletten als je met haar over straat gaat, gisteren lag ze al bijna onder een Canta.” Ik zei dat ik mijn best zou doen om haar kind niet te laten verongelukken, iets wat de eerste paar uur prima ging omdat het meisje alleen maar wilde dat ik haar voorlas, maar op een zeker moment raakte ze toch wat murw. „Zullen we anders een stukje lopen?” vroeg ik ten slotte. Ze stoof naar haar jas. Eenmaal buiten kreeg ik de bibbers. Taxi’s, fatbikes en scooters raasden over het asfalt. Ik beloofde haar een mini-mars als ze de hele wandeling mijn hand bleef vasthouden en alles ging goed, tot we bij het kruispunt waren aanbeland. Het stoplicht stond op rood. Ze drukte op het knopje. Aan de overkant kwam een jonge man aangelopen. In plaats van op het knopje te drukken, stak hij gewoon over. De zevenjarige was geschokt. „Hij loopt gewoon door rood”, fluisterde ze tegen me, alsof wij de enige getuigen waren van deze misdaad. „Dat mag toch niet?” Ik keek de jongen boos aan. Hij negeerde mijn blik en sloeg af. „Misschien”, begon ze, „kunnen wij dan ook wel oversteken? Als we gewoon heel goed opletten?” „Nee”, zei ik. Ze drukte nogmaals op het knopje, begon te trekken aan mijn arm. „Luister”, zei ik. „Het is heel belangrijk om te wachten voor rood. Die jongen hoefde dat niet, omdat hij lang is. Auto’s zien hem in de verte al aankomen. Jij bent nog veel te klein, niemand die jou op tijd opmerkt.” Ze kauwde even op deze informatie, leek nog niet helemaal overtuigd. „Daarom zie je langs de snelweg ook allemaal van die dode egeltjes”, voegde ik eraan toe. „Niemand wil een egeltje onder de wielen, maar omdat ze zo pietepeuterig zijn worden ze alsnog overreden.” „Ah”, zei ze, „een stoplicht is er dus voor de kléíntjes, zodat auto’s hen niet per ongeluk doodrijden?” Ik knikte zo gewichtig als ik maar kon. „Bestaan er eigenlijk wel stoplichten voor egeltjes?” vroeg ze toen we eindelijk mochten oversteken. „Jazeker”, zei ik. „Maar egeltjes hebben nogal slechte ogen, ze merken ze lang niet altijd op.” „Toch fijn dat ze er zijn”, zei ze, en stapte vrolijk verder door onze grote en veilige wereld.</p>]]></description>
      <guid>https://nrc.nl/nieuws/2024/02/07/waarom-er-stoplichten-zijn-a4189439</guid>
      <pubDate>Wed, 7 Feb 2024 05:29:00 +00:00</pubDate>
    </item>
    <item>
      <title><![CDATA[Een formaliteit]]></title>
      <description><![CDATA[<p>Afgelopen week zouden we het gaan doen, op zijn verjaardag en op de plek waar hij als kind het liefste was. We hadden er alleen er geen rekening mee gehouden dat het zo hard zou waaien. N. zag de op hol geslagen golven en de schuimvlokken die door de lucht raasden. Twee meeuwen knalden door een windvlaag tegen elkaar op. Ze klemde de askoker tegen haar borst. „Misschien moeten we nog even wachten”, zei ze. We gingen een strandtent binnen. We bestelden onredelijke hoeveelheden chocolademelk en ik dacht aan de uitvaart, ergens begin oktober, de zon scheen zo fel dat de bomen wel van barnsteen leken. De zaal puilde uit, er moest een extra scherm worden bijgezet. N. hoorde geduldig de loftuitingen over haar pa aan. Telkens als iemand zei dat hij een topvent was, kromp ik een beetje ineen. N.’s eetstoornis, die zo rond haar twaalfde begon, bleek uiteindelijk niet aan onhaalbare schoonheidsidealen te liggen en haar afgevlaktheid niet aan de hormoonstormen die tienermeisjes nou eenmaal (en het liefst in stilte) moeten uitzitten. Beide vielen te danken aan een ouder voor wie het nooit goed genoeg was. Een vader die altijd klaar stond voor de buitenwereld maar die binnenshuis van de stemmingswisselingen aan elkaar hing. „Ergens bleven we hopen”, zei ze, „dat hij ooit ook zo lief en leuk tegen zijn eigen familie zou doen. Hij kón het wel, de hele buurt was gek op hem, met al zijn vrijwilligerswerk, die eeuwige grapjes en zijn twee rechterhanden. Toen hij bijna met pensioen ging, hadden zijn collega’s nog een verrassingsweekend voor hem georganiseerd.” ‘Ik vond het dapper dat je iedereen tijdens de crematie in die droom liet.” „Natuurlijk. En voor hen was het geen droom. Hij wás fantastisch. Zolang je maar niet zijn kind was.” Ze pulkte aan het naamplaatje. „Dat was trouwens niet het zwaarste.” „Wat dan wel?” „Dat iedereen maar tegen me bleef zeggen hoeveel hij van me had gehouden.” „Ja, dat vond ik ook erg pijnlijk”, mompelde ik. „Ach, zo gaat het nou eenmaal bij een afscheid. Je hebt het maar te incasseren.” De wind ging liggen. We betaalden en liepen zo ver de zee in, dat het water bijna over de rand van onze laarzen sloeg. N. haalde de dop eraf en kantelde de koker. „Iets liefde noemen is soms ook gewoon maar een formaliteit hè”, zei ze, en liet de vader die hij nooit werd, gaan.</p>]]></description>
      <guid>https://nrc.nl/nieuws/2024/02/05/een-formaliteit-a4189152</guid>
      <pubDate>Mon, 5 Feb 2024 05:29:00 +00:00</pubDate>
    </item>
    <item>
      <title><![CDATA[Brian]]></title>
      <description><![CDATA[<p>Regelmatig word ik door scholen ingevlogen als leraar en na een groep leerlingen weer eens te hebben bedolven onder leestips en literair mechaniek (ik bedoel tools) blijven er altijd wel een paar hangen voor een babbeltje. Een gastdocent, dat wil zeggen iemand die ze toch nooit meer terugzien en dus minder bedreigend is dan een vaste leerkracht, beschouwen ze nog weleens als een soort Google Maps, iemand die wél goed advies kan geven over wat ze met hun leven aan moeten. Uit die droom weet ik ze gelukkig meestal snel te halen en dan volgt er alsnog vaak een gezellig gesprek. Een tijdje geleden raakte ik aan de praat met twee jongens. Ze zaten in de vierde van het vmbo en biechtten op dat ze geen idee hadden wat ze na hun eindexamen moesten doen. „Of nou ja,” zei M., „veel geld verdienen.” „Maar dat wil iedereen”, grijnsde A. „Bovendien lijkt de wereld alleen maar gevaarlijker geworden”, vervolgde M. „Ik vraag me weleens af waarom mijn ouders eigenlijk nog kinderen hebben genomen.” Tja. Toen ik jong was, lagen we wakker van het gat in de ozonlaag. De generatie daarna was als de dood voor aanslagen en tegenwoordig zijn er zoveel griezelige dingen: klimaatverandering, armoede, angst voor de overheid (een club die tijdens de pandemie de jeugd zeer duidelijk wist te maken dat zij geen prioriteit was) en dan was er ook nog iets met nucleaire dreiging en de toenemende vergiftiging van de aarde. Het is gewoon te veel. Dan kan je als volwassene wel volhouden dat achter de wolken de zon schijnt, maar voor de huidige jeugd is die zon het zoveelste probleem, want die veroorzaakt weer rimpels en melanomen. ‘Soms denk ik dat alles verkeerd gaat”, zei A. „Wel,” begon ik, „niemand is per se op weg naar een vrolijke afloop want iedereen is sterfelijk, maar in de tussentijd gaat er toch verbazingwekkend veel goed. Alleen al het feit dat we ons op een planeet bevinden die met meer dan 1.600 kilometer per uur om zijn as heen draait, deels uit vloeibaar metaal bestaat en ook nog eens een dampkring bezit die verhoudingsgewijs dunner is dan een appelschil! Het is een wonder dat alles werkt, laat staan dat wij er zijn. Op zich reden genoeg voor wat optimisme.” „Als je er zo naar kijkt”, mompelde M. „Je komt uit het niets, je keert terug naar het niets, dus wat heb je verloren: niets!”, zei ik blij, en voegde eraan toe dat dat uit een film kwam. „Hoe heette die film?”, vroeg A. „Life of Brian”, antwoordde ik. Dat noteerden ze. Ze bedankten me en trokken hun jas aan. „Wie heet er nou nog Brian”, zei A. toen ze het lokaal verlieten. Correctie (2 februari 2024): in een eerdere versie van deze column stond dat de aarde met 1.600 kilometer per uur door de ruimte beweegt. Dat klopt niet: de aarde beweegt met die snelheid om haar eigen as.</p>]]></description>
      <guid>https://nrc.nl/nieuws/2024/02/01/brian-a4188738</guid>
      <pubDate>Thu, 1 Feb 2024 05:29:00 +00:00</pubDate>
    </item>
    <item>
      <title><![CDATA[Jezelf negeren]]></title>
      <description><![CDATA[<p>Vorige week kwam ik na een veels te lange werkdag thuis en toen ik het portiek in slofte, verheugde ik me enorm op een avondje met mezelf. Achter mijn ogen en neus sluimerde een verkoudheid die ik al dagen negeerde (ik had het te druk om ziek te zijn), en door alle stress was mijn buik inmiddels ook al aardig opgezet. Net op dat moment kreeg ik een appje over een niet-gehaalde deadline, en terwijl ik druk bezig was met het tikken van een geloofwaardig antwoord, strompelde ik de lift in. Vanuit mijn ooghoek zag ik dat er nog iemand anders in stond. Ik deed alsof ik zo in beslag werd genomen door mijn appje, dat het onmogelijk was om haar even te groeten. Nog steeds niet alleen, dacht ik chagrijnig. Nu moest ik nóg langer normaal doen, dat wil zeggen: niet boeren, niet hardop in mezelf praten, niet mijn riem alvast lekker losmaken en al helemaal niet de onderbroek terugduwen die door al dat gehaast inmiddels zo ver omhoog was gekropen dat het voelde alsof er een springtouw tussen mijn billen zat. Terwijl we omhoogzoefden, kreeg ik op mijn kop van mijn innerlijke Japie Krekel, die tegen me brulde dat ik op moest kijken en hallo zeggen tegen mijn liftgenoot, zo was ik toch niet opgevoed, ze verdwijnt heus niet als je haar negeert, je vindt het zelf ook altijd onbeschoft als iemand niet even wat zegt, maar ik was te moe. Mijn opdringerige ondergoed schuurde, het kostte me al mijn energie om de boel niet even weer naar beneden te sjorren en dus staarde ik maar naar het beeldscherm, onderwijl mijn uiterste best doend om niet op te kijken. We bereikten mijn verdieping. Toen de deur openging keek ik op om mijn medelifter toch nog even te begroeten, anders zou ik de hele avond nog last hebben van mijn geweten. Tot mijn schrik zag ik alleen mezelf. Door de vermoeidheid, het feit dat ik een nieuwe jas droeg, ik verdiept was in WhatsApp en zijdelings naar binnen was gesloft, had ik mijn spiegelbeeld aangezien voor een ander persoon. Ik wreef in mijn ogen. Doodop sjokte ik naar mijn voordeur, ondertussen mompelend dat dit een teken was, dat als je jezelf niet meer herkent je echt even gas terug moet nemen. Ik zegde alle afspraken voor de volgende dag af. Tijd voor rust, dacht ik, tot ik mezelf weer zag staan.</p>]]></description>
      <guid>https://nrc.nl/nieuws/2024/01/30/jezelf-negeren-a4188465</guid>
      <pubDate>Tue, 30 Jan 2024 05:29:01 +00:00</pubDate>
    </item>
    <item>
      <title><![CDATA[De voorwaarden  voor woede]]></title>
      <description><![CDATA[<p>De omstandigheden waren ideaal voor een uitbarsting: de apotheek puilde uit, ik had haast en toen ik eindelijk aan de beurt kwam, bleek ook nog eens dat mijn medicijnen er niet waren. „Maar”, begon ik, „ik heb ze begin deze week al besteld!” De apotheker zei dat ze niets had ontvangen. Ik liep naar buiten, belde de huisartsenlijn, ontdekte dat ik de vijfde wachtende was, zat met uitpuilende ogen het muziekje uit en kreeg ten slotte een assistente aan de lijn die me ervan verzekerde dat ze het recept allang had doorgestuurd. Na wat aandringen mailde ze het ding opnieuw. Weer naar binnen, weer een nummertje trekken. Na drie bejaarden wendde ik me tot de balie. „Ik heb geen mail binnen hoor”, zei de apotheker. „Echt niet, en ik mag u niets meegeven zonder recept.” Inmiddels was ik te laat voor mijn volgende afspraak. Over anderhalf uur begon het weekend en tot maandag wachten kon niet, ik had die tabletten nu nodig. Terwijl de apotheker zei dat ze er verder ook niets aan kon doen, voelde ik de woede opkomen, en zoals bij elke ramp begon de tijd te vertragen. Ik dacht „wat heeft ze een ontzettend lelijke broek aan”, en „wat heb ik toch een belachelijk lichaam, dat zo afhankelijk van medicatie is”, en „wat staan er stomme mensen om me heen” en „wat een sneue imitatiepalm daar in de hoek”. Opeens was er helderheid. Haast alsof iemand op de pauzeknop had gedrukt. Ik zag wat de emotie met mijn denken deed. Dat ze ervoor zorgde dat ik naar redenen zocht om nog bozer te worden, en zo alles wat niets te maken had met het feit dat het recept niet was doorgekomen (zoals een goedbedoelde broek en een eenzame kunstplant) aangreep om zichzelf te voeden. Ik zei tegen de assistent dat ik de dokter zou bellen. Ik probeerde tijdens het weglopen niet te stampen. En natuurlijk kwam alles uiteindelijk in orde. En uiteraard had ik na afloop ook begrip voor iedereen die in een overbelaste sector ook maar doet wat ze kunnen, maar daar ging het allang niet meer om. Waar het om draaide, was hoe snel een emotie alles wat er niet mee te maken heeft alsnog in brandstof kan omzetten. „Joh, ontspan”, hoorde ik mijn hoofd zeggen. „Je hebt je pillen, alles is goed gekomen, niets aan het handje.” En toen toch even de twijfel. Wat er door déze gedachte nou weer in stand werd gehouden.</p>]]></description>
      <guid>https://nrc.nl/nieuws/2024/01/25/de-voorwaarden-voor-woede-a4188023</guid>
      <pubDate>Thu, 25 Jan 2024 05:29:01 +00:00</pubDate>
    </item>
  </channel>
</rss>
