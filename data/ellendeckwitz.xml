<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Wie redt ons?]]></title>
      <description><![CDATA[<p>Ik had al jaren niet meer aan de Griekse staatsschuldencrisis gedacht, tot ik afgelopen week te gast was op een poëziefestival vlakbij Athene. Een bejaarde dichter beklom het podium. „Dit gedicht gaat over de ramp van 2010”, kondigde hij in gebrekkig Engels aan. Hij was niet de eerste die zou voordragen over de schuldencrisis, ik had gedurende het festival al meer van zijn landgenoten over deze traumatiserende periode gehoord: hele klaagzangen over de toenmalige lakse regering en de onredelijk strenge Europese Unie. Ik zette me dus schrap voor wat, zo dacht ik dan, de zoveelste tirade zou zijn. Maar toen schraapte de oude dichter zijn keel. „We stonden voor het parlementsgebouw”, begon hij het gedicht, „Met onze monden vol as.” Tot mijn verbazing volgde er geen jeremiade maar een elegie. De man verhaalde over het verdriet dat je overspoelt wanneer je inziet dat de toekomst waar je ooit van droomde, niet zal aanbreken. Over de teleurstelling dat je vertrouwde op een overheid die, zo ontdekten miljoenen Grieken pas in mei 2010, jarenlang de financiële cijfers bleek te hebben vervalst. Toch was het vers geen dis. Het draaide niet om oorzaken of schuldigen, maar om gevolgen. Voor vaders, moeders, kinderen, vrienden, families. Het trillen van de stress, het wakker liggen van de zorgen. En het onophoudelijke gepieker, waarom men zijn veiligheid had durven toevertrouwen aan derden, politici die het achteraf bezien belangrijker hadden gevonden om de eigen positie te behouden dan om op tijd openheid van zaken te geven. Die ondanks het oplopende begrotingstekort maar mooi weer bleven spelen en gouden bergen beloofden, tot alles ineenstortte. Ik dacht aan het nieuws dat ik de laatste tijd voorbij had zien komen. Demonstraties in Frankrijk vanwege de aangekondigde bezuinigingen. Opiniestukken dat de Europese overheidstekorten nog best wat verder mogen oplopen zolang men maar investeert in defensie. Ten slotte een griezelig artikel in de Groene Amsterdammer over de vraag wie, nu de VS niet meer kan worden vertrouwd, bij een volgende economische crisis nog de hoeder is van het financiële systeem. „We bleken zo klein”, sprak de dichter ondertussen vanaf het podium, „En niemand die ons kwam redden.” Ik rilde en zag het voor me, de gezamenlijke val de afgrond in. Hoe ook wij een speelbal konden worden van gebeurtenissen die door geen enkele instantie meer werden overzien, laat staan beteugeld. „Daar stonden we”, besloot de oude man zijn gedicht, „monden vol as, pleinen nat van angst.” NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/23/wie-redt-ons-a4907042</guid>
      <pubDate>Tue, 23 Sep 2025 05:31:49 +0000</pubDate>
    </item>
    <item>
      <title><![CDATA[Het is maar een momentopname]]></title>
      <description><![CDATA[<p>Ik heb me ooit laten vertellen dat in het oude Sparta jongens werden achtergelaten in een van roofdieren vergeven plek (ik stelde me daarbij een soort Veluwe voor maar dan met olijfbomen en feta) om ze te testen. Wanneer ze er levend vandaan kwamen, waren ze een stap dichter bij volwassenheid. In onze huidige tijd hebben we andere uitdagingen aan de hand waarvan we onze gehardheid kunnen toetsen, zoals het maken van een nieuwe pasfoto. „Oh jee”, zei de oudere man die voor mij aan de beurt was en op het scherm het resultaat zag. „Ik wist niet dat het zó erg was.” Hij keek zo verdrietig dat de assistent voorstelde om het nog eens te proberen. Er werd een nieuwe foto genomen, en toen die niet door de ballotage kwam nóg een, en daarna nóg een, tot de fotografe voorzichtig zei dat het er echt niet beter op zou worden. „U moet deze foto gewoon zien als de ergst mogelijke die van u kan worden genomen”, zei ze. „Daar kunt u verder ook helemaal niets aan doen.” Ik was aangenaam verrast door deze drogreden (maar was het dat echt?) en de man leek er aanzienlijk door opgebeurd. „In werkelijkheid ziet u er veel beter uit”, viel de assistent haar bij. Helemaal blij hupste de man naar de kassa en kon ik plaatsnemen op het krukje. Het licht was fel genoeg voor een operatiekamer, ik hoorde de fotonen in mijn rimpels galmen, de flits was nucleair en het resultaat even verwoestend: ik leek op de ingedroogde versie van hoe ik dácht dat ik eruit zag. „Het is maar een momentopname”, zei de assistent nog voor ik om commentaar had gevraagd. „Frontaal is voor sommigen gewoon niet de beste hoek”, voegde de fotograaf er even ongevraagd aan toe. Eenmaal buiten bekeek ik de afbeelding nogmaals. Was het nou mijn ijdelheid dat ik om zo’n slechte foto meteen behoefte had aan EMDR, of was het toch verontrusting vanwege ouder worden? Om beeldbewijs te hebben van hoe de dood al kneepjes in mijn wangen gaf en, nu hij toch bezig was, ook alvast even al het resterende collageen uitperste, dat scheelde straks weer tijdens het ontbinden? Toch was het niet het einde van de wereld. Dit is het dan, mompelde ik. In de verte klonk nog een citaat van Marcus Aurelius, dat wanneer iets je gemoed verstoort, je dat moet opvatten als een oefening. Zodra je die verstoring leert verdragen, ben je weer een stapje dichter bij geluk. Ik stapte op mijn fiets. Warm herfstlicht stroomde over de schouders, mijn chromen stuur blonk in de zon. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/09/16/het-is-maar-een-momentopname-a4906206</guid>
      <pubDate>Tue, 16 Sep 2025 05:31:49 +0000</pubDate>
    </item>
    <item>
      <title><![CDATA[Tegen de orde van de dag]]></title>
      <description><![CDATA[<p>Toen ik opgroeide was een van de grootste filosofische twistpunten thuis het levensmotto van mijn vader, dat je op een gegeven moment „gewoon” over moet gaan tot de orde van de dag. Stop met nadenken, terug naar de regelmaat, op naar de vaat. Al zijn nakomelingen kreunden wanneer hij weer eens aankwam met deze dooddoener, vooral wanneer we niet wisten wat we met de wereld aan moesten waarin we – overigens dankzij hem – ongevraagd waren beland. Dan hadden we misschien liever gewoon een luisterend oor gehad. Helaas zou hij wettelijk gezien tot onze achttiende de baas zijn, en zo duwde hij ons bij iedere existentiële twijfel een schoffel in de handen en stonden we menig zaterdagmiddag in de Bornse klei te hakken, een spoor van ontheemde kevertjes en regenwormen met dwarslaesies achterlatend want hey, zo hield je de orde van de dag in stand. Op een zeker moment, ik zal een jaar of vijftien zijn geweest, kwam mijn vader opeens aanzetten met Zonder vaandel, de biografie van Belle van Zuylen van Pierre en Simone Dubois. „Lees dit”, zei hij. „Dit is iemand die vindt dat tuinieren het beste medicijn is tegen kopzorgen.” Ik zou pas tegen het einde van de 853 pagina’s tellende baksteen ontdekken dat die uitspraak helemaal niet van Van Zuylen was maar van Voltaire (die hem ook nog eens deed in een van sarcasme druipende novelle). Maar dat maakte niets uit, want al lezende stuitte ik op een brief waarin Belle verzucht dat ze het niet kan uitstaan wanneer mensen zeggen dat je gewoon bezig moet blijven om het bezig zijn. Je moet, zo stelt ze, nou eenmaal ook tijd vrijmaken om te reflecteren; ze schrijft dat „[…] de tuinman de tijd moet hebben om over het kweken van zijn planten na te denken en niet altijd met het kweken bezig moet zijn”. Het leven is niet alleen gebaat bij harde actie, maar ook bij bezinning: „Wat is verstandig te denken? Dat is wat je je soms moet afvragen; op die manier ga je nooit te ver of zonder het te weten een teleurstellende of gevaarlijke kant uit.” Triomfantelijk las ik het citaat aan mijn vader voor en bracht als gevolg daarvan de rest van de namiddag door met het wieden van onkruid. Maar er was de niet meer uit te roeien gedachte dat het gevaarlijk is om klakkeloos te accepteren dat de orde van alledag bij voorbaat heilzaam is. Aldus wiedde ik door en zat ik de tijd tot ik eindelijk stemrecht had uit. Verwijderde jonge aanwas met wortels en al, maar liet de boterbloemen met rust, want die waren het bewijs dat je zelfs op de schraalste grond nog bloeien kon. Ellen Deckwitz schrijft elke week op deze plek een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/20/tegen-de-orde-van-de-dag-a4903555</guid>
      <pubDate>Wed, 20 Aug 2025 05:31:50 +0000</pubDate>
    </item>
    <item>
      <title><![CDATA[De oorlog is soms  een prachtexcuus]]></title>
      <description><![CDATA[<p>Rond de Indiëherdenking denk ik veel aan mijn oma, die de oorlog doorbracht in diverse interneringskampen op Java. Soms komen er tijdens de afwas of het nagelknippen plots momenten voorbij waar ik al decennia niet meer aan heb gedacht. Afgelopen week was er de herinnering waarin ik haar vroeg wat het ergste was wat ze tijdens de oorlog had geleerd. „Dat er meer in me zat dan ik dacht”, zei ze. „Dat is toch goed?”, vroeg ik. „Nee,” foeterde ze, „want ik veranderde in iemand die ik niet had willen zijn.” Voor de oorlog was ze de gevierde oudste dochter uit een rijke familie. Volgens haar broers en zus was ze indertijd naast kunstzinnig ook kil, iemand die het heerlijk vond om te worden bediend en trots was op haar poezelige pianohanden. De kamptijd deed een andere kant ontwaken. Ze brak in bij de voedselvoorraden, waar vervolgens het hele kamp voor gestraft werd. Niemand wist dat zij het was geweest, toen ze daar knielden in die kokendhete middagzon, dat zij als enige een volle buik had en zo de straf veel makkelijker volhield. De voorbeelden zijn talrijk. Toen na de oorlog de revolutie uitbrak, wist ze door voor te kruipen een plekje in een eerdere trein naar Batavia te bemachtigen. Later hoorde ze dat de trein waar ze eigenlijk in had moeten zitten, bestookt was met granaten en dat er diverse passagiers waren omgekomen. Haar reactie? Dan hadden de anderen maar sneller moeten zijn. Het liefst sta je er niet al te veel bij stil, maar soms dringen de herinneringen aan. Zoals die keer dat mijn nichtje en ik, we zullen een jaar of zes zijn geweest, bij haar logeerden. Toen het tijd werd om naar bed te gaan, nam onze grootmoeder alle knuffelbeesten in. Ook deelde ze mee dat er geen licht op de gang zou branden. „Jullie moeten sterk worden”, zei ze dan. Jarenlang heb ik willen geloven dat ze dat deed uit liefde, om ons te harden, en vatte ik de grijns die rond haar lippen speelde toen ze het licht uitdeed op als een teken van trots. Maar wat als het dat niet was, maar gewoon leedvermaak. Door iemand die de oorlog als excuus had om de rest van haar leven boven alle kritiek verheven te zijn en kon doen wat ze wou. Daar peins ik tijdens dit soort helwitte augustusdagen weleens over, terwijl ik de ene na de andere krans leg. Met een gebogen rug naar monumenten staar, die met iedere minuut stilte in omvang toenemen. Ellen Deckwitz schrijft elke week op deze plek een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/15/de-oorlog-is-soms-een-prachtexcuus-a4902893</guid>
      <pubDate>Fri, 15 Aug 2025 05:31:50 +0000</pubDate>
    </item>
    <item>
      <title><![CDATA[Kunnen nadenken in gezelschap van anderen. Het heeft me decennia gekost voor ik dat kon]]></title>
      <description><![CDATA[<p>Gistermiddag dronk ik thee met mijn oudtante G. en kwam het gesprek op de dingen waar je in je leven te laat aan bent begonnen. In mijn geval was dat onder andere internetbankieren en weglopen wanneer iemand al tien minuten lang alleen maar over zichzelf praat. „En jij?” vroeg ik aan haar, opeens beseffende dat ik misschien al tien minuten achter elkaar over mezelf had gesproken. „Hm”, mompelde ze. Enkele momenten later brak er op haar gezicht een glimlach door. „Precies dit”, zei ze. „Hé?” „Dit. Kunnen nadenken in gezelschap van anderen. Het heeft me decennia gekost voor ik dat kon. Wanneer ik vroeger onder de mensen was, hield ik me alleen maar bezig met het hen naar de zin maken. Ik had geen ruimte voor mijn eigen gedachten of mening.” Ah, ja, ooit was ik ook zo. Pas wanneer de rest weg was en de middelpuntvliedende kracht van de consensus opgeheven, kon ik een beetje nadenken over wat ik zelf van de dingen vond. In gezelschap werd mijn hele bandbreedte in beslag genomen door duiding, aan het peilen van al die mondhoeken en wenkbrauwen die maar op en neer gingen, het gissen naar stemmingen, het ontcijferen van lichaamstaal en vooral de constante vrees dat ik weer eens iets raars had gezegd of gedaan. „Ik denk dat we daarom allebei vroeg begonnen met lezen”, vervolgde G. „Dat is tenslotte een manier om wél contact te hebben met een medemens zonder de afleiding van iemands uiterlijk, de onderlinge machtsverhouding of de angst om jezelf voor schut te zetten. Je hebt, in tegenstelling tot een direct gesprek, alle tijd om te besluiten wat je van het gezegde vindt en bent vooral niet meer bezig met de schijn van gezelligheid op te houden. Het scheelt bakken met energie.” Ik vertelde haar wat ik dichter Micha Hamel ooit hoorde zeggen over lezen, dat het een ontmoeting is met iemand die niet in de kamer is. G. klapte in haar handen. „Daar ben ik het helemaal mee eens! En het allerbeste is dat je ook niet meer afgeleid raakt door jezelf, hoe je overkomt, of je niet verraadt dat je liever ergens anders was, de vrees dat je mimiek, houding of stem allerlei geheimen lekken. Het is zo mooi om niet meer te hoeven bestaan voor zowel een ander, als voor jezelf.” Ze deed haar clipoorbellen af. „Even niets te hoeven zijn”, verzuchtte ze, „en zo te zijn. Dat is het grootste cadeau dat je als lezer krijgt.” Ellen Deckwitz schrijft elke week op deze plek een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/09/even-niets-te-hoeven-zijn-2-a4902255</guid>
      <pubDate>Sat, 9 Aug 2025 05:31:51 +0000</pubDate>
    </item>
    <item>
      <title><![CDATA[Advies bij zomersomberte]]></title>
      <description><![CDATA[<p>In de grote vakantie komt er altijd een soort zomersomberte naar boven. Enerzijds omdat het nu móét, dat grote Leven en Genieten, anderzijds omdat de afleiding van deadlines, nakijkwerk en het antidepressivum van een vol sociaal leven even niet tot mijn beschikking staat. Of misschien is het wel de contrastwerking van een stralende zon in een wereld die, als je er te veel over nadenkt, alleen nog maar tot kalmeringsmiddelen stemt. Wanneer deze seizoensdip zich aandient, staan de vrienden al klaar met raad: maak een boswandeling, schrijf het van je af, stop die vinger in je oor om je nervus vagus-zenuw in te drukken (dat schijnt de herstartknop van de menselijke stemming te zijn). Allemaal geprobeerd, maar de beste remedie blijkt toch keer op keer het maken van soep. En zo sta je dan in de keuken knoflook te pellen en valt het je plotseling op dat de geelwitte kleur van de ontvelde tenen lijkt op glow-in-the-darkverf. Voorzichtig gaar je uien, rooster je amandelen, valt het bouillonblokje uiteen in water. Langzaam maakt de somberte zich van je los en loopt ze het balkon op terwijl jij achterblijft met kookwekkers, snijplanken, bloem en zeef. Ergens weet je dat het symptoombestrijding is, al die toewijding aan een gerecht. Terwijl je opsomt hoe de ingrediënten stuk voor stuk je gemoed een oppepper kunnen geven weet je ook wel dat je jezelf voor de gek houdt, want ook al zou een gelaagde, diepe bouillon je serotoninepeil omhoog kunnen helpen, dan alsnog leef je in een wereld die met de dag hopelozer wordt. En toch. Het feit dat iets tijdelijk is, maakt het niet onbelangrijk. Voorbijgaande troost is alsnog troost, en dus wordt je keuken een laadstation. De damp verandert de grijzende haartjes op je slapen in krullen, lessen biologie komen voorbij, dat de kruiden die je gebruikt dankzij fotosynthese deels zijn gemaakt van zonlicht en opeens roer je in een pan vol zonlicht. Een flard Samuel Beckett komt voorbij: „I can’t go on, I’ll go on”. Het leidt je door de mijngangen van de zomerdagen heen. Net wanneer je denkt dat je een doodlopende weg bent ingeslagen, blijkt er alsnog een zijweggetje te zijn. Het voert je niet meteen naar de uitgang maar houdt je wel bezig tot je aan tafel kan, waar ten slotte iedere hap die je neemt het effect van een ja-woord lijkt te hebben. Waarvoor weet je niet precies, maar je gaat door. Je moet door. Ellen Deckwitz schrijft elke week op deze plek een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/08/01/advies-bij-zomersomberte-a4901695</guid>
      <pubDate>Fri, 1 Aug 2025 05:31:51 +0000</pubDate>
    </item>
    <item>
      <title><![CDATA[Meningen zijn microplastics]]></title>
      <description><![CDATA[<p>Het was de bedoeling dat het verjaardagsfeestje tot diep in de nacht door zou gaan, maar door het benauwde weer waren de meeste gasten, aangeschoten en klam, al voor elven vertrokken. Ik bleef achter aan de keukentafel met de gastheer, zijn broer en diens beste vriendin. Het kaarslicht had de keuken doen krimpen tot een knusse grot. „Ik ben eigenlijk blij dat iedereen weg is”, verzuchtte de jarige. „Ik ben zo moe van hoe discussies tegenwoordig verlopen.” Ooit hield hij ervan om zich te omringen met mensen die qua mening behoorlijk verschilden. Op zijn studentenfeestjes zag je leden van de JOVD, vrijgemaakt gereformeerden en marxisten vrolijk met elkaar discussiëren. „Goede oude tijd”, zei hij. „Toen standpunten nog niet in beton waren gegoten. Tegenwoordig is er zo’n opiniecompetitie. Het lijkt alleen nog maar te gaan om winnen in plaats van om iets van een andere kant te leren bekijken.” „Nou”, viel de broer hem bij. „En ooit kon je nog je mening herzien zonder meteen een draaikont te worden genoemd. Ik vraag me af waarom daarvoor nu zoveel minder ruimte is.” We gaven gedurende enkele minuten polarisatie, geopolitieke onrust en korte lontjes de schuld tot de beste vriendin opeens over technologie begon. „Alles kan tegenwoordig worden vastgelegd”, mompelde ze. „Ik merk het tijdens de debatlessen op school. Wanneer leerlingen een standpunt moeten verdedigen waar ze het niet mee eens zijn, blijven ze maar vragen of iedereen zijn telefoon uit heeft, zodat er geen opnames worden gemaakt. Het internet lijkt tegenwoordig meer een bron van bewijslast dan van kennis.” En eenmaal online kan een uitspraak de rest van je leven tegen je worden gebruikt, aangezien wat op het internet wordt gezet zo ongeveer het eeuwige leven heeft. Voormalige opvattingen kunnen daardoor even onvergankelijk worden als microplastics, in plaats van dat ze al composterende een bodem bieden waar nieuwe ideeën op kunnen bloeien. Misschien zie ik daarom nog geen van mijn eigen leerlingen hardop, dat wil zeggen verkennend, denken. Ze lijken vooral bezig met niet het verkeerde te zeggen, in plaats van met íéts te zeggen, of al sprekende tot nieuwe inzichten te komen. Toen ik dat met de groep deelde, lachte de jarige schamper. „Wat heb je dan nog aan woorden, laat staan aan gesprekken?”, zei hij verdrietig. „Wat heb je dan nog aan een taal die tienduizenden schakeringen bevat om jezelf tot in de fijnste details te kunnen uitdrukken, wanneer je haar alleen nog maar inzet voor zelfcensuur?” Ellen Deckwitz schrijft elke week op deze plek een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/07/25/meningen-zijn-microplastics-a4901046</guid>
      <pubDate>Fri, 25 Jul 2025 05:31:52 +0000</pubDate>
    </item>
    <item>
      <title><![CDATA[Jezelf ghosten]]></title>
      <description><![CDATA[<p>De afgelopen jaren werk ik aan wat in mijn familie inmiddels ‘de bagage van onze voorouders’ is gaan heten, een soort privépodcast waarin ik de oudste leden interview zodat er nog wat wijsheid op band staat voor de nabestaanden. Omdat ze de eerste opnamesessies vooral zagen als een kans om te jeremiëren over hun huwelijk ben ik de senioren in de loop der tijd gerichte vragen gaan stellen. De leukste is wat ze nog weten van hun eigen grootouders, waardoor ik nu herinneringen heb vastgelegd aan mensen die bijna 150 jaar geleden werden geboren (en waarbij ik ook nog eens ontdekte dat een van mijn oudvaders in de gevangenis belandde voor het neersteken van zijn schoonmoeder en echtgenote). Een goede tweede bleek de vraag om ronduit praktisch advies, waarop mijn oudoom P. meteen antwoordde dat je niet álles moet afvegen met het vaatdoekje. Gistermiddag had ik de slotsessie met achternicht V. (79) en vroeg ik of ze nog iets wilde toevoegen. „Wel,” begon ze, „nu ik de opnames van de rest heb beluisterd, valt het me op dat ze allemaal vinden dat je bij twijfel je mond open moet trekken. Dat je het toch maar aangeeft als je trots bent op je kind, ook al ben je bang dat die verwende gremlin het daarna hoog in de bol krijgt. En dat je het toch maar moet opbiechten wanneer je iemand leuk vindt.” „Beter een blauwtje lopen dan een groentje blijven.” „Het zijn allemaal adviezen om je kwetsbaar op te stellen”, peinsde ze. „Om afwijzing te riskeren. Maar wat ik mis is een aansporing om jezélf niet meer af te wijzen.” „Hoe bedoel je?” „Mijn kleindochter kwam laatst aanzetten met het woord ghosten, dat je abrupt alle contact met een ander verbreekt. Dat deed ik met iemand die ooit een goede vriendin leek, tot ik erachter kwam dat ze me achter mijn rug om zwartmaakte omdat ze mijn baan wilde. Ik heb zonder toelichting alle communicatie beëindigd, negeerde haar op straat, gooide de hoorn erop wanneer ze belde. Maar ik heb er achteraf spijt van.” „Omdat je die reactie toch te heftig vond?” „Omdat ik alleen maar indirect voor mezelf ben opgekomen. Negeren is makkelijk, de ander laten raden naar je woede zelfs ronduit wreed, maar soms moet je jezelf uitspreken wanneer iemand je iets ernstigs flikt. Die vrouw is inmiddels alweer jaren dood, maar ik heb er nog last van. Uiteindelijk ghostte ik vooral mezelf.” Ze plukte een draadje van haar vest. „Hoe slecht zien we soms in wat we echt nodig hebben”, peinsde ze. „Hoe laag ligt soms de lat van ons zelfrespect.” Ellen Deckwitz is dichter en schrijver. Ze schrijft deze zomer op deze plek een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/07/18/jezelf-ghosten-a4900457</guid>
      <pubDate>Fri, 18 Jul 2025 05:31:53 +0000</pubDate>
    </item>
    <item>
      <title><![CDATA[Slim en sluw]]></title>
      <description><![CDATA[<p>Vanwege het jaarlijkse familieweekend zat ik afgelopen weekend met veertig stamboomgenoten in een kampeerboerderij. In een poging tot gezelligheid had iedereen zijn telefoon op vrijdagavond ook nog eens moeten inleveren. „Ik mis het echte leven”, jammerde achternichtje Y. (15) een half uur na het afstaan van haar iPhone. Daarna begon het te stortregenen. Om de stemming te reanimeren haalde ik een deel van de jeugd over tot het spelen van Mensvriendelijk Monopoly. Daarbij draait het niet om je bordgenoten zo snel mogelijk de schuldsanering in te werken, maar om degene die met het minste geld begint (bij aanvang bepalen de dobbelstenen je startkapitaal) te helpen om diens vermogen in zo kort mogelijke tijd te verdubbelen. De jongsten moesten even wennen aan een spel waarbij de pech van de één opeens ook de pech van de rest betekende, maar het aanvankelijke leedvermaak wanneer iemand op dat ene vakje tussen Kalverstraat en Leidseplein belandde en een topzware belastingaanslag voor de kiezen kreeg maakte al snel plaats voor collegiaal medelijden. Straten werden ingeruild, stations verdeeld, flitsaankopen uitgesteld. Toen de rijkste speler dankzij een Kanskaart 1.500 gulden kreeg omdat hij tweede was geworden in een schoonheidswedstijd barstte hij bijna in tranen uit. Halverwege de avond verzuchtte achternichtje Y. dat ze Monopoly leuker vond op deze manier, en voegde daaraan toe dat ze zich zo zonder mobiel ook nog eens stukken „dichter bij haar oerstaat voelde” (want dat is het prachtige van generatie Z, een half uur geen schermen en ze staan meteen dichter bij de natuur dan de Amish). „Leuk bedacht”, zei mijn oom toen ik hem zaterdagochtend uitlegde wat de regels van Mensvriendelijk Monopoly waren. „Ontdekken ze eens wat er gebeurt wanneer je aan iets anders denkt dan alleen jezelf.” Ik keek naar de volwassenen aan de ontbijttafel, bijna allemaal deel van de middenklasse. De eeuw was voor velen van hen veelbelovend begonnen, maar nu de eerste 25 jaar verstreken waren moesten de meesten inmiddels de eindjes aan elkaar knopen. Tegen het einde van het weekend deden ook zij mee, waren er zo veel deelnemers dat we Mensvriendelijk Monopoly in teams moesten spelen. „Heel verfrissend om de ander niet meer kapot te hoeven concurreren”, zei mijn neef (42). „Leren de jonkies eindelijk dat ‘sluw’ en ‘slim’ geen synoniemen hoeven te zijn!” Zo speelden we door tot in de kleine uurtjes. Geluk werd niet meer misgund maar toegejuicht, het regende kansen, de dobbelstenen daverden over het bordkarton. Ellen Deckwitz is dichter en schrijver. Ze schrijft deze zomer op deze plek een column. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/07/11/slim-en-sluw-a4899805</guid>
      <pubDate>Fri, 11 Jul 2025 05:31:53 +0000</pubDate>
    </item>
    <item>
      <title><![CDATA[De grote inconsistentie  van onze grondwet]]></title>
      <description><![CDATA[<p>Dit weekend trok ik met vriendin H. baantjes door het IJ en op een zeker moment, het blijft toch Amsterdam, werden we bijna overvaren door een elektrische kano. Terwijl ik vloekte drong H. aan op mildheid omdat de bestuurders waarschijnlijk gewoon dronken waren. „Je bent weer eens veel te vergevingsgezind”, mopperde ik. „Dat komt door mijn jeugd”, giechelde H., die opgroeide in een zeer christelijke omgeving. Ik ging vroeger weleens mee naar jongerenbijeenkomsten van haar kerk, dan stond je op zaterdagavond te headbangen op het Onze Vader. „Die hoge tolerantie voor andermans tekortkomingen is misschien nog wel een van de bewonderenswaardigste aspecten van het geloof”, zei ik. „Je ergert je inderdaad minder snel”, humde ze. „Maar dat is dan ook meteen een van de weinige goede dingen die ik eraan heb overgehouden.” Op haar twintigste verliet ze de club. Een meisje was aangerand door de predikant en bleek door enkele ouderlingen onder druk te zijn gezet om geen aangifte te doen. Ze praatten op haar in, zeiden dat ze het „ongelukkige voorval” als een kans moest zien om iemand te leren vergeven met „heel haar hart”. „Toen knapte er iets in me”, zei H. Inmiddels lopen er meerdere onderzoeken naar deze predikant. „Ik moet er niet aan denken”, vervolgde ze, „hoeveel schade er zou zijn voorkomen wanneer de gemeenschap hem niet zo lang de hand boven het hoofd had gehouden.” Tja. Ik heb de goede en soms zelfs geweldige kanten van religie van nabij meegemaakt: de zorg en steun voor elkaar, de oprechte liefde die mensen voor Jezus kunnen voelen, de structuur en de zingeving die het kan bieden, de verantwoordelijkheid die men neemt voor de zwakkeren. Maar ik heb ook gezien hoe ze onderdrukking en misbruik faciliteert. „Zeker”, zei H. toen ik dit met haar deelde. „En dan de slachtoffers er ook nog eens van proberen te overtuigen dat je mond houden een blijk is van nederigheid en dus van deugdzaamheid.” Ze dobberde op haar rug. „Dat vind ik het lastige aan onze grondwet”, knarste ze. „Want hoe kan er in hemelsnaam gelijke behandeling zijn wanneer de vrijheid van godsdienst omstandigheden in stand houdt waarin misbruik, onderdrukking en zwijgculturen kunnen floreren?” Ze leek daar nog wat aan toe te willen voegen maar bedacht zich en dook onder. Het water rimpelde slechts lichtjes waar ze was verdwenen, wat resteerde was een oppervlak dat zich kon sluiten als gelederen en vervolgens kalm glanzen in de avondzon. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/30/de-grote-inconsistentie-van-onze-grondwet-a4898810</guid>
      <pubDate>Mon, 30 Jun 2025 05:31:54 +0000</pubDate>
    </item>
  </channel>
</rss>
