<?xml version="1.0" encoding="utf-16"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Ermee bezig]]></title>
      <description><![CDATA[<p>Wopke Hoekstra herinnert me soms aan mijn eerste weken op de universiteit. Om de een of andere reden vlotte de studie maar niet, hoewel ik toch elke dag, van negen tot vijf, in de Letterenbibliotheek zat. Ik snapte niet waar het misging. Die hele periode kwam weer terug toen Hoekstra donderdag door de Kamer werd doorgezaagd over de haperende sancties tegen Rusland. Na een aantal pijnlijke momenten waaruit bleek dat hij geen idee had hoe die sancties eigenlijk werden uitgevoerd, riep hij dat hij heus niet de enige verantwoordelijke was, dat ook de ministeries van bijvoorbeeld Financiën en Bijzondere Zaken betrokken waren. Het zal wel aan mij hebben gelegen, maar het klonk toch een beetje alsof hij de schuld op anderen probeerde af te schuiven. Als zoethouder zei Hoekstra dat hij na het weekend een nationaal coördinator zou aanstellen om de boel op orde te brengen.  Even kwamen de Toeslagenverhoren me voor de geest, waar Pieter Omtzigt zei dat je in Nederland als ambtenaar of politicus een probleem hebt verholpen wanneer je hebt kunnen uitleggen dat je zelf niet verantwoordelijk bent voor de oplossing ervan. Het probleem is er natuurlijk dan nog steeds, maar het is dan tenminste niet meer joúw probleem. Het hoort bij een politieke cultuur waarin zaken worden doorgeschoven in plaats van aangepakt. Eentje waarin je, als je geen idee meer hebt van wat er speelt, gewoon een nationaal coördinator uit je mouw schudt die de boel dan maar moet gaan oplossen. Terwijl het debat vorderde, kwamen mijn eerste weken aan de universiteit weer terug. Ik zie me nog zitten in die bibliotheek. Omringd door boeken, aantekeningen en markeerstiften staarde ik verzaligd voor me uit. „Eindelijk studeer ik”, dacht ik trots, terwijl er geen syllabus werd opengeslagen en ik in plaats van kennis vooral cafeïne tot me nam. Ik was meer tijd kwijt aan dagdromen en pauzes dan aan leren. Na een onvoldoende klopte ik aan bij de studieadviseur. „Ik snap er niets van”, brieste ik. „Ik zit nota bene dagelijks in de bieb!” „Wat natuurlijk niet meteen wil zeggen dat je iets opsteekt”, zei de adviseur kalm. Kijk. Daarna hield ik op met te doen alsof en ging ik daadwerkelijk studeren. Nooit meer een onvoldoende. Voor resultaten was gewoon meer nodig dan met de juiste papieren op de juiste plek te zitten. Wie weet dringt dat ooit nog eens tot minister Hoekstra door.</p>]]></description>
      <guid>https://www.nrc.nl/nieuws/2022/04/04/ermee-bezig-a4106826</guid>
      <pubDate>Mon, 4 Apr 2022 00:00:00 +00:00</pubDate>
    </item>
    <item>
      <title><![CDATA[Verleerd]]></title>
      <description><![CDATA[<p>Onlangs mocht ik een reeks gastlessen verzorgen op een leuke middelbare school. Ik had alleen brugklassers, wat me enorm vrolijk maakte, want brugklassers zijn vaak nog kinderen en dus makkelijker te onderwijzen dan de doorgaans wat meer puberale tweede- of derdeklassers. Brugklassers vragen na een toets niet of ze op hun mobiel mogen, maar of ze op de achterkant van hun blaadje nog een tekening mogen maken.  „Er is wel het een en ander veranderd door alle lockdowns hoor”, waarschuwde een van de docenten vooraf. Ik lachte het weg, maar hij bleek gelijk te hebben. Het waren leuke, lieve kinderen, maar ze bezaten de aandachtsspanne van een goudvis. Dat hebben tieners natuurlijk wel vaker, maar dit keer stonden ze halverwege de uitleg ook op om even een rondje door het lokaal te lopen. Wanneer een surveillant hen erop aansprak, gingen ze beschaamd weer zitten. Ze hadden geen idee dat wat ze deden onbeleefd was.  Na een van de lessen vroeg een meisje me nog iets over enjambementen. Toen ik begon te praten, draaide ze zich om en liep ze naar haar tafel om op haar telefoon te kijken.  „Waarom loop je weg als ik je vraag beantwoord?” vroeg ik verbaasd. Het meisje schrok.  „Oh shit, dat kan niet hè”, zei ze zacht. De docenten verzekerden me tijdens de pauze dat het niet aan mij lag.   „Het komt door al die online lessen”, zei de conrector. „Ze moeten weer beseffen dat er in de klas andere gedragsregels gelden, dat aanwezigheid meer is dan je laptop aanzetten. Vooral de onderbouw heeft hier moeite mee, ze hebben enkele belangrijke vormende jaren gemist.”  Misschien was dit een maatschappelijke vorm van long covid. Door al dat thuisonderwijs zijn ze vergeten dat je in een les niet zomaar kan verdwijnen, zoals dat bij zoom-onderricht wel kon. En dat je niet, wanneer een klasgenootje iets aan de leraar vraagt, ondertussen hardop met een ander kan gaan praten over voetbal.  Na de pauze kwam ik een groepje meisjes tegen die ik het uur daarvoor les had gegeven. Ze liepen met zijn zessen gearmd door de gang, vormden één lange, in elkaar vastgehaakte rij. De buitenste leden knalden constant tegen deurposten, vuilnisbakken en ouderejaars op.  „Is het niet een idee om jullie groep op te splitsen in twee ketens van drie?” vroeg ik. Ze schudden heftig hun hoofd.  „We laten elkaar niet los”, zei eentje.  Zo liepen ze door. Docenten en bovenbouwers stoven voor hen aan de kant maar de meisjes merkten het amper op. Ze waren verleerd om anderen te zien, net zoals ze waren verleerd dat anderen hén zagen. De rest van de dag brak ik mijn hoofd over de vraag wat erger was.</p>]]></description>
      <guid>https://www.nrc.nl/nieuws/2022/03/31/verleerd-a4105837</guid>
      <pubDate>Thu, 31 Mar 2022 00:00:00 +00:00</pubDate>
    </item>
    <item>
      <title><![CDATA[Oekraïnemoe]]></title>
      <description><![CDATA[<p>Afgelopen weekend vonden er explosies plaats in Lviv, waar nog steeds vriend O. (34) zit. Hij appte me dat hij oké was, dat ik me geen zorgen hoefde te maken. Om mezelf af te leiden pakte ik met een clubje een terras, waar het meteen weer over de oorlog ging. Een van de tafelgenoten, nota bene degene die doorgaans alles van de zonnige kant bekijkt, smeekte ons op een gegeven moment of we het asjeblieft  over iets anders konden hebben. „Ik vind het allemaal ook vreselijk en ik leef heus wel mee maar ik ben gewoon even helemaal Oekraïnemoe”, snauwde ze.  Toen we haar geschokt aankeken, mompelde ze dat ze afgelopen week nog geld had gestort. „Het is binnenkort voorbij”, zei ze, meer tegen zichzelf dan tegen ons. „Het loopt gewoon wel los.” Ik was te verbouwereerd om er iets van te zeggen. Ik merk dat vooral optimistische, goed gehechte mensen nerveus worden van de oorlog. Misschien omdat al dat geweld haaks staat op hun overtuiging dat alles altijd weer op zijn pootjes terechtkomt. Hun voorheen rotsvaste geloof in maakbaarheid en dus zelfredzaamheid vertoont barstjes, en zo ontstaat er langzaamaan een vertrouwensbreuk tussen hen en de toekomst.  Het hele gezelschap wist niet meer wat ze moesten zeggen. Ik begon maar wat door mijn Instagram te scrollen. De vriend uit Lviv had inmiddels zijn volgers gerustgesteld: hij was veilig en ging verder met het oprichten van blokkades en het vervaardigen van molotovcocktails. Ook schreef hij dat hij niet meer bang was. Hij was gewend geraakt aan de onrust, de rookpilaren, de luchtalarmen. De bombardementen sterkten hem in zijn voornemen om te blijven vechten, niet alleen voor zijn land, maar ook om samen met de rest van de wereld Poetin te onttronen. Niemand was volgens hem veilig, tot de president van het toneel verdween. De tafelgenote staarde intussen met samengeperste lippen naar haar wijn. De wind speelde zachtjes met haar krullen, maar het stralende voorjaar leek haar alleen nog maar bedrukter te maken. Vasalis schreef ooit in haar oorlogsdagboek dat mooi weer een „gekwetste verbittering” teweegbrengt: „Het openbloeien, het weerloos worden van verlangen en vermoed geluk en in dat weerloze de ijskoude wind van de werkelijkheid.”  Beschaamd boog de tafelgenote zich naar me toe. „Ik bedoelde het niet zo, hoor, toen ik ‘Oekraïnemoe’ zei. Het is allemaal ook heel erg”, fluisterde ze.  De rest van middag deed ze er het zwijgen toe. Tjokvol gekwetste verbittering, krimpend onder een lentezon die genadeloos op haar neer kletterde.</p>]]></description>
      <guid>https://www.nrc.nl/nieuws/2022/03/29/oekrainemoe-a4105513</guid>
      <pubDate>Tue, 29 Mar 2022 00:00:00 +00:00</pubDate>
    </item>
    <item>
      <title><![CDATA[Eindelijk veilig]]></title>
      <description><![CDATA[<p>In een poging om weer eens iets anders met mijn lichaam te doen, nam ik een sportschoolabonnement. Op 23 februari schreef ik me in, de dag erna was de inval in Oekraïne waardoor het de plek werd waar ik de oorlog dagelijks even probeer te vergeten. Overal staan apparaten waarmee je hele endorfinelawines kan ontketenen, en al roeiende in het luchtledige wind je je ook nog eens minder op over wat er in eigen land niet klopt, zoals dat  de overheid met het loslaten van alle coronaregels alsnog mikt op groepsimmuniteit en er gemakshalve aan voorbijgaat dat ook omikron long covid veroorzaakt.  Gelukkig zijn er nog crosstrainers, dumbbells en spierpijn die men niet kan verklaren en die des avonds komt wanneer men slapen gaat waardoor je het wel uit je hoofd laat om nog over iets anders in te zitten dan de vraag of je morgen nog kan lopen. Vanmiddag, na weer iets te veel nieuws over Marioepol te hebben gelezen, vluchtte ik de gymzaal in. Op de fiets naast de mijne zat een kennis zich helemaal lens te trappen, waar ik door werd aangestoken, en zo gingen we een kwartier lang synchroon zo hard dat we renkoekoeken op stokjes leken. Na afloop hingen we om beurten trillend onder de kraan. ‘Aan het trainen voor de zomer?” vroeg de kennis. Ik was te uitgeput om nog mooi weer te spelen en antwoordde dat ik vooral aan het zwoegen was om niet aan de grote enge wereld te hoeven denken, waar mijn lijf op allerlei manieren beschadigd kon worden. „Ah, daar heb ik ook een tijd lang om getraind”, zei hij. „Tot ik een veel slimmere tactiek ontdekte!” Ik smeken om het geheim. „Simpel”, zei hij. „Als ik echt even wil vergeten dat ik er ben, ga ik naar plekken waar veel jonge stelletjes zitten. Met dit soort mooie dagen is het prijsschieten: langs rivieren, in parken, op terrassen, ze bezetten hele stegen. Je hebt zelf vast weleens gehad dat je zo verliefd was dat je de hele wereld om je heen vergat, en die setjes hebben al knuffelend geen idee dat ik er dan ook nog ben. En dan weet ik me ongezien en dus enorm geborgen. Niemand die zich nog met mij bemoeit. Ze zijn zo met zichzelf bezig dat ik onzichtbaar en dus onaantastbaar word.”  „Eigenlijk”, vervolgde hij, „zijn we het veiligst als de hele wereld aan het zoenen is.” Dat hielp me de rest van de dag door. Kon de hele wereld maar opgaan in elkaar, dacht ik, waardoor ik zou verdwijnen achter de coulissen van de liefde. Niemand die me nog zag staan, niemand die me nog kon raken, eindelijk was ik helemaal veilig.</p>]]></description>
      <guid>https://www.nrc.nl/nieuws/2022/03/24/eindelijk-veilig-a4104770</guid>
      <pubDate>Thu, 24 Mar 2022 00:00:00 +00:00</pubDate>
    </item>
    <item>
      <title><![CDATA[Bono]]></title>
      <description><![CDATA[<p>In tijden van onmacht kan poëzie afleiden, troosten en bemoedigen.  Tijdens de Tweede Wereldoorlog werd  Het lied van de achttien dooden  van Jan Campert door het verzet verspreid, na 9/11 deelde men massaal een vers van W.H. Auden,  September 1st, 1939 . En afgelopen week ging een titelloos gedicht over de oorlog in Oekraïne, geschreven door U2-frontman Bono, viral.  Helaas niet vanwege de kwaliteit. Het betreft een wat uitgerekte limerick (de dichtvorm die gewoonlijk voor loldichten wordt gebruikt maar hier als mal diende voor een bloedserieus vers) waarin Zelensky wordt vergeleken met Saint Patrick. Zoals deze heilige de slangen uit Ierland verdreef, zo zal de Oekraïense president – volgens Bono althans – de Russische troepen uit zijn land verjagen. Een joodse politicus en een katholieke heilige met elkaar gelijkstellen, leverde op Twitter de nodige verontwaardiging op, en regels als ‘Ireland’s sorrow and pain/is now the Ukraine’ deden het internet al helemaal exploderen, omdat ‘ the  Ukraine’ verwijst naar de Russische provincie Oekraïne (wat het in de ogen van Poetin is) in plaats van naar de soevereine staat Oekraïne, zonder lidwoord dus. Ongeïnformeerdheid en betrokkenheid gaan lastig samen. Een twitteraar schreef dat hij door dit rijmpje opeens verlangde naar dyslexie.  Ik probeerde het gedicht onbevangen te lezen, te vergeten dat het door Bono was geschreven (de man die het dragen van brillen met gekleurde glazen voor de rest van de mensheid had verpest) maar het bleef een zwak rijm. Ondertussen riep men online om sancties tegen de zanger. Ik begon me af te vragen waarom er zo heftig werd gereageerd. Omdat er voor Bono niets op het spel stond? Dit gedicht simpelweg een ‘ how can i make this about me ’ was met een gammel ritme? Betrof het  appropriation ? Of werd men gewoon kwaad omdat Bono veel geld heeft en zijn fortuin deels vergaarde door even slinks belasting te ontduiken als de bovenste lagen van het Kremlin?  En dat terwijl we Bono juist dankbaar moeten zijn. Heel even waren velen, inclusief ondergetekende, niet meer bezig met zorgen over de energierekening, stijgende voedselprijzen en kernbommen, maar gewoon met een mislukte limerick. Even deed geopolitiek er niet meer zoveel toe. Even was er een gietkanaal voor alle frustratie, kon men zijn onmacht en onzekerheid een momentje koelen op iemand anders dan Poetin.  Even was er afleiding van alle afschuwelijke beelden, even was de mensheid één in haar afkeer, leedvermaak en opwinding.  Alle Menschen werden Brüder . Even wist de poëzie te verbinden. En dat allemaal dankzij Bono.</p>]]></description>
      <guid>https://www.nrc.nl/nieuws/2022/03/21/bono-a4103135</guid>
      <pubDate>Mon, 21 Mar 2022 00:00:00 +00:00</pubDate>
    </item>
    <item>
      <title><![CDATA[Een leven]]></title>
      <description><![CDATA[<p>Maandagmiddag brachten mijn neef (17) en ik wat boodschappen naar oudoom Karel (109).  „Thee?”, vroeg Karel. We liepen naar de keuken, want als hij je thee aanbiedt, moet je die wel zelf zetten. Ik vulde de fluitketel terwijl de neef het fornuis aan deed. Hij staarde naar de gaspit, een zwarte bloembodem omkranst met snikhete kroonbladeren. „Het heeft iets naars,”, zei hij, „de gedachte dat dit gas uit de velden van de agressor komt.” „Ja”, zei ik, „en het is nog een veel griezeliger gedachte dat voor elke goedkope kuub die we de afgelopen jaren verstookten er nu opeens mensenlevens op het spel staan.” Vanuit de woonkamer klonk ondertussen vertederd gekwek. Karel heeft sinds kort twee Japanse nachtegaaltjes die zo op elkaar lijken dat hij ze allebei Fred heeft genoemd. „Ze zijn zo fijntjes”, zei hij verliefd. Op de achtergrond pikte zijn kaketoe Chenoa woedend haar veren uit. „Je bent zo kalm”, zei de neef. „En?” vroeg Karel, terwijl hij een van de Fredjes nog een meelworm toestak. „Nou, van iemand die al een oorlog meemaakte, had ik verwacht dat hij nu in paniek zou zijn.”  „Och nee, want de uitkomst ligt toch al vast”, zei Karel. „Europa is met handen en voeten gebonden. We kunnen wel stoer doen en wapens sturen en sancties regelen enzo, maar we kunnen niet echt in actie komen zonder een Derde Wereldoorlog te ontketenen en dus zal Oekraïne worden opgeofferd voor de veiligheid hier.” Er klonk een fluittoon. Mijn neef en ik renden naar het gasstel om de ketel van het vuur te halen. „Weet je wat mij de afgelopen weken ook dwarszit?” zei de neef. „Dat die transitie naar groene energie nu opeens wél snel kan. Angst voor het eigen hachie is blijkbaar een betere stimulans om te vergroenen dan een leefbare aarde voor de toekomstige generaties.” Ik moest denken aan mijn vaders verjaardag vorige zomer. De overstromingen in Duitsland en Limburg hadden binnen de familie een discussie veroorzaakt over wat we zelf konden doen tegen de opwarming. Mijn achterneef ging overal in mee, van thermostaat lager tot eenpansgerecht. Tot iemand voorstelde dat we ook de maximumsnelheid omlaag konden doen (ik moet erbij zeggen dat hij een snelheidsduivel is en al in tranen was toen hij opeens toch niet altijd en overal honderddertig mocht). „Ik wil veel doen maar ik ga echt geen tachtig rijden op de snelweg”, zei hij. „Ik heb maar één leven.” De neef was even stil toen ik hem dat vertelde. Peinzend keek hij toe hoe het hete water donkere sluiers uit het theezakje trok. „‘Ik heb maar één leven’”, zei hij ten slotte. „De rest ook.”</p>]]></description>
      <guid>https://www.nrc.nl/nieuws/2022/03/17/een-leven-a4102538</guid>
      <pubDate>Thu, 17 Mar 2022 00:00:00 +00:00</pubDate>
    </item>
    <item>
      <title><![CDATA[Pars pro toto]]></title>
      <description><![CDATA[<p>In Roemenië werd na de invasie in Oekraïne de opera Jevgeni Onegin, gebaseerd op de gelijknamige verzenroman van dichter Aleksandr Poesjkin, opeens afgezegd want tja, Russisch. Een meesterwerk waarvan de eerste regels in 1825 werden geschreven vindt door gebeurtenissen in 2022 geen doorgang meer.  Het is een van de vele voorbeelden van de Russofobie die de afgelopen weken ontstond. Ik kocht vrijdag een bundel van de Russische poëet en Kremlincriticus Kirill Medvedev (overigens geen familie van tennisser Daniil en voormalig president Dimitri). „Goede dichter”, zei de verkoper. „Jammer dat hij Russisch is.” Ik was te verbouwereerd om te reageren. Sinds de inval is in een goed deel van de wereld sprake van een op hol geslagen totum pro parte (u weet wel, die stijlfiguur waarbij het geheel wordt gebruikt om te verwijzen naar een deel, zoals ‘Nederland won het WK van Duitsland’), waarbij ook Nederlandse nieuwskanalen Rusland zeggen terwijl ze eigenlijk slechts het Kremlin of Poetin bedoelen. Met als gevolg het weren van Russische kunst en cultuur, maar ook het uitschelden en intimideren van Russen en Russischtaligen in ons land. Straks wordt het koningshuis ook nog gecanceld vanwege het Romanovbloed dat hun door de aderen stroomt. Het scheelt nou eenmaal uren piekeren, filosoferen en preciseren wanneer je mensen, landen en leiders over één kam scheert. Heb je weer tijd over voor leuke dingen.  Ik liet zelf, vlak na de inval, in enkele stukken Poetin en Rusland naar elkaar verwijzen, om het gebruik van steeds weer dezelfde woorden te voorkomen. Nu betreur ik dat ik stijl boven inhoud liet gaan. Rusland en Poetin zijn niet inwisselbaar, en er moet een onderscheid blijven tussen deze twee, omdat je anders de een verantwoordelijk gaat houden voor de daden van de ander.  De laatste jaren is er in eigen land nogal gebekvecht over taal (of althans, nog meer dan normaal). Moet je nu ‘blank’ of toch ‘wit’ zeggen? Mogen mensen zelf bepalen of ze met ‘hem’ of ‘haar’ worden aangesproken? Is het halfbloed of dubbelbloed?  Ik ken enkele meervinkers die nooit last hebben van hun eigen identiteit en dit allemaal haarkloverij vinden. „Het is slechts taal”, hoorde ik hen tijdens debatavonden weleens zeggen. Wat een onzin. Het is nooit slechts taal. Er worden momenteel mensen bedreigd omdat Rusland en Poetin door elkaar worden gehaald. Woorden doen ertoe. Als we ze niet zorgvuldiger gebruiken, worden deze onzekere tijden voor velen nog veel onzekerder.</p>]]></description>
      <guid>https://www.nrc.nl/nieuws/2022/03/14/pars-pro-toto-a4100903</guid>
      <pubDate>Mon, 14 Mar 2022 00:00:00 +00:00</pubDate>
    </item>
    <item>
      <title><![CDATA[Windrichting]]></title>
      <description><![CDATA[<p>Maandagochtend stuurde mijn zus me een bericht door van de NOS. Wat bleek: het Russische ministerie van Defensie had via staatsmedium Sputnik de mededeling naar buiten gebracht dat Oekraïne een nucleaire reactor wil opblazen in de Oost-Oekraïnse stad Charkov.  „Wauw,” zei ik, „maar dat lijkt me toch sterk, waarom zou een land dat al getraumatiseerd is door een kernramp er zelf een willen veroorzaken?” Toen legde mijn zus me geduldig uit dat het Kremlin dit soort berichten laat uitgaan zodat ze in geval van nood die reactor zelf kunnen opblazen en vervolgens Oekraïne de schuld geven. „Met als bijkomend voordeel”, zei ze, „dat een flink deel van de opstandelingen dan wel zal moeten vluchten. Handig bij het innemen van de rest van de steden. Met zo’n preventief persbericht kan Poetin de verantwoordelijkheid bij voorbaat van zich afschuiven. Dan krijg je hetzelfde vingerwijzen als bij de MH17-ramp.” Ik twijfelde, maar mijn zus wint al decennia met Risk en Stratego en haar jeugdheld was Julius Caesar, dus legde ik het scenario voor aan een vriendin die onderzoek deed naar de kernramp bij Fukushima. „Moreel verwerpelijk maar strategisch best wel slim”, zei ze. „Tenminste, als je geen zier geeft om de volksgezondheid.”  Ze pakte Google erbij. „Ah,” zei ze, „vanaf woensdagavond begint in dat gebied de windrichting te veranderen.” „En?” ‘Momenteel staat hij naar Rusland. Daarna draait hij langzaam naar Europa. Als je zus gelijk heeft en Poetin daadwerkelijk plannen smeedt om een reactor op te blazen, zal hij dat eind deze week doen, zodat de stralingsdeeltjes de juiste kant op gaan. Geen zorgen, in Nederland loop je geen gevaar, we zitten veel te ver weg.” Maar alle mensen die dichtbij zitten dan? Ik dacht aan mijn vrienden in Lviv, die nog steeds weigeren de stad te verlaten. Woensdagochtend deden Russische staatsmedia het bericht uitgaan dat de kerncentrale bij Zaporizja „volledig onder controle” was en de leden van de Oekraïense Nationale Garde documenten hebben getekend waarin ze verklaren niet aan zogenaamde vijandelijkheden deel te nemen. „Slim”, zei mijn zus.  „Als er nu toch wat gebeurt, kan Poetin de Nationale Garde meteen van contractbreuk beschuldigen.” „Maar er bestaat toch nog steeds de kans dat dit met een sisser afloopt?”, piepte ik. „Natuurlijk”, zei mijn zus, op een toon die voor diverse interpretaties vatbaar was.  De rest van de dag probeerde ik mezelf gerust te stellen. Het is maar een scenario, dacht ik. Dit gaat zelfs Poetin te ver. Toch? Een voorjaarsbries kietelde mijn gezicht. Niet draaien, niet draaien, dacht ik. Blijf gewoon altijd hetzelfde. Ga alsjeblieft geen andere kant op.</p>]]></description>
      <guid>https://www.nrc.nl/nieuws/2022/03/10/windrichting-a4099941</guid>
      <pubDate>Thu, 10 Mar 2022 00:00:00 +00:00</pubDate>
    </item>
    <item>
      <title><![CDATA[Hoe hard de organisatie ook altijd beweert van niet, het draait bij het Songfestival om veel meer dan muziek]]></title>
      <description><![CDATA[<p>In een poging tot afleiding gaf ik me dit weekend over aan het komende Songfestival. Samen met enkele Eurovisie-vrienden beluisterde ik de liedjes die tot dusver werden ingezonden en analyseerden we hun kansen. Het sfeervolle  De diepte  van onze S10 staat momenteel op de achttiende plaats bij de bookmakers. De huidige nummer één is uiteraard Oekraïne. „Niet bepaald geweldig”, zei een vriend over folkrap-nummer  Stefania  dat Kiev dit jaar inzond. „Maar het zal zeker winnen.” Ja. Hoe hard de organisatie ook altijd beweert van niet, het draait bij het Songfestival om veel meer dan muziek. In 2016 verklapte een Zweedse ambassadeur aan de BBC dat diplomaten het muziekfestijn uiterst serieus nemen. De liedjes, het podiumbeeld, de scores, het zijn allemaal subtiele boodschappen naar zowel vijanden als bondgenoten. Toen Noorwegen een keer geen punten van Stockholm kreeg werden Zweedse diplomaten in Oslo de volgende dag op het matje geroepen voor tekst en uitleg. In jongere landen is die politieke dimensie nog veel sterker aanwezig. Daar is deelname voor republieken als Montenegro of Albanië ook meteen een sollicitatie naar EU-lidmaatschap.  In Rusland werd het festival de afgelopen twintig jaar juist gezien als een kans om Europa op haar eigen feestje te overtroeven. Kosten noch moeite werden gespaard. Men schakelde wereldberoemde liedjesschrijvers in, zette  Olympisch kunstschaatskampioen Evgeni Plushenko in als eenmansshowballet en vloog uit Songfestivalparadijs Zweden hele achtergrondkoren in. Met als gevolg dat zelfs na de annexatie van de Krim Rusland steevast in de top tien eindigde. Ondanks het boe-geroep uit de zaal scoorde Moskou hoog bij zowel vakjury’s als publiek, en haalde sinds 2014 twee keer brons en eenmaal zilver. En nu mogen ze vanwege de oorlog niet meer meedoen. „Ik denk”, zei een van  mijn Eurovisievrienden, „dat die uitsluiting hen toch wel dwars zit. Niet alleen de politici maar ook de hele bevolking, want de kijkcijfers rezen daar altijd de pan uit.” Nou ja, ook al zou Rusland wel mee mogen doen (wat ik overigens toejuich, want artiesten zijn niet het regime, nodig bij twijfel gewoon Pussy Riot uit), inmiddels dreigt daar een staat van beleg. Het is nog maar de vraag of er dan überhaupt nog iets van Europese makelij wordt uitgezonden.  Net zoals het ook steeds meer de vraag is of het Songfestival dit jaar doorgaat. Als je bekijkt hoezeer Europa in anderhalve week is veranderd, valt er niet meer te voorspellen hoe we er over twee maanden voor zullen staan. Met iedere ontwikkeling verstommen de stemmen. Elke dag lijkt mei verder weg dan ooit.</p>]]></description>
      <guid>https://www.nrc.nl/nieuws/2022/03/08/subtiele-boodschappen-a4098317</guid>
      <pubDate>Tue, 8 Mar 2022 00:00:00 +00:00</pubDate>
    </item>
    <item>
      <title><![CDATA[De dingen]]></title>
      <description><![CDATA[<p>De vrienden in Lviv graven zich in, jubelen dat hun favoriete bierbrouwer inmiddels molotovcocktails uitdeelt. Op al mijn verontruste appjes reageren ze met moppen. Toen ik hun vanochtend smeekte om te vertrekken, om hun moeders en zusjes achterna te reizen naar Polen, vroegen ze me wat verschil is tussen een roebel en een euro.  Ik had geen idee. „Een euro!” juichten ze.   Ondertussen probeer ik op te houden met duizelen. Alles is aan het veranderen, niet alleen de geschiedenis en de toekomst, maar ook de taal. Aan het dagelijkse vocabulaire zijn woorden als thermobarisch en finlandisering toegevoegd. In telefoontjes met ouders vallen termen die voorheen tot het domein van films en geschiedenisboeken behoorden, zoals blitzkrieg en oostfront. Een neefje vroeg hoe erg het allemaal is en ik wilde rampzalig antwoorden maar dat dekt de lading allang niet meer.       Waar de afgelopen jaren in het publieke debat steeds grotere woorden werden gebruikt – een achterneef noemde de avondklok een mensenrechtenschending, zijn lievelingspartij vergeleek het coronabeleid met de Holocaust – is sinds vorige week de retoriek aan het slinken geslagen en het eufemisme terug van weggeweest. Woordvoerders van de EU vinden dat ze de buurlanden van Rusland moeten ‘helpen’. Beijing heeft het over een ‘evolutie’ in het oosten van  Oekraïne, een oud-MIVD’er stelde bij  Op1  dat Europa zich in een „mini-fase” van oorlog bevindt. In een interview met  Trouw  zei een defensiespecialist dat er in de Russische aanvalstactiek „rare dingen” aan de hand zijn. „Rare dingen.” Als de boel misgaat wil je misschien liever gewoon abstract zijn. Elke concretisering wekt alleen maar meer onrust. Als de dingen groeien, krimpen de woorden. Maar wanneer de woorden krimpen, groeien de dingen door.  Ondertussen zijn er mensen begonnen aan hun laatste uren in een gezond lichaam.   Ondertussen zijn er mensen begonnen aan hun laatste uren in een lichaam.   En zo zit je aan het beeldscherm gekluisterd en zie je hoe een stoet Kiev nadert. Satellietbeelden tonen een lange rij wagens en tanks. Het enige woord dat nog een beetje van toepassing voelt, is ‘einde’.   Experts zeggen dat het einde zo’n zestig kilometer lang is en gedekt wordt door vliegtuigen, afstandsraketten en atoombommen. Het einde gaat niet echt snel en blijft kwetsbaar voor aanvallen, maar het einde is tot dusver nergens tegengehouden. Op de radio hoor je vlak voor het slapengaan dat als een deel van het einde een lekke band krijgt, er op zich geen probleem is. Dan wordt het aan de kant gezet.   Zodat de rest van het einde verder voorwaarts kan.</p>]]></description>
      <guid>https://www.nrc.nl/nieuws/2022/03/02/de-dingen-a4096208</guid>
      <pubDate>Wed, 2 Mar 2022 00:00:00 +00:00</pubDate>
    </item>
  </channel>
</rss>
