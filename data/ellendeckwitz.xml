<?xml version="1.0" encoding="utf-8"?>
<rss version="2.0">
  <channel>
    <title><![CDATA[Ellen Deckwitz]]></title>
    <link>https://www.nrc.nl/rubriek/ellen-deckwitz/</link>
    <description><![CDATA[Ellen Deckwitz]]></description>
    <item>
      <title><![CDATA[Mentaal dakloos]]></title>
      <description><![CDATA[<p>Het was een warme nacht en ik lag met een goede vriend in het gras toen er opeens een flits door de hemel schoot. „Een vallende ster, nu mogen we een wens doen!”, riep hij. „Het kan ook een satelliet zijn”, humde ik, maar hij keek daarop zo beteuterd dat ik er snel aan toevoegde dat je dan óók een wens mag doen. „Ik hoop gewoon dat ik de afgelopen periode snel kan vergeten”, zei hij. Anderhalf jaar geleden strandde zijn relatie en vanwege de woningcrisis bleef hij met zijn ex in hetzelfde huis wonen tot ze elk een nieuwe stek hadden gevonden. Maar goed, ze hadden natuurlijk niet zomaar die verbintenis verbroken en binnen enkele weken veranderde hun appartement in een oorlogsgebied. „Overdag zette ik me al schrap waar we ’s avonds ruzie over zouden krijgen. Het was vreselijk om aan elkaar overgeleverd te zijn”, vertrouwde hij me toe. Hij is niet de enige. Een voormalig student van me is achter in de twintig en heeft ondanks een goedbetaalde baan nog steeds geen eigen plek. Ze woont bij haar moeder die in de avonduren, als de wijn tevoorschijn komt, roept dat haar dochter af moet vallen omdat ze anders nooit een relatie krijgt. Ik heb twee kennissen die in de dertig zijn en in een woongemeenschap leven met iemand die op de hospiteeravond nog hartstikke gezellig en stabiel leek maar, eenmaal deel van de club, zijn werkdag begon af te reageren op zijn huisgenoten, waardoor iedereen de gemeenschappelijke ruimtes is gaan mijden. En dan zijn er ook nog de veertigers, vijftigers en zestigers die vanwege de krapte op de woningmarkt onder een dak leven met iemand die hun het bloed onder de nagels vandaan haalt. „Ik ben zo blij dat ik daar nu weg ben. Dat ik niet meer bang hoef te zijn voor het humeur dat thuis wacht”, zuchtte de vriend, „dat ik niet meer voortdurend sorry zeg voor dingen die ik niet fout deed, simpelweg omdat ik niet meer de puf heb om nog voor mezelf op te komen.” Ik ken inmiddels zoveel mensen die, hoewel financieel zelfredzaam, alsnog in een afhankelijkheidsrelatie zitten met vervelende, moeilijke of zelfs gevaarlijke mensen vanwege het tekort van woningen, of omdat ze het niet aandurven om nu een belachelijk bedrag neer te moeten leggen voor een huis dat over twintig jaar hetzij letterlijk, hetzij figuurlijk onder water staat. Dus blijven ze maar. Op een plek waar vrije tijd niet meer draait om ontspannen, maar om overleven. Zo deel uitmakend van de groeiende groep die mentaal dakloos is, en achter de eigen voordeur leeft in ballingschap.</p>]]></description>
      <guid>https://nrc.nl/nieuws/2025/06/16/mentaal-dakloos-a4897097</guid>
      <pubDate>Mon, 16 Jun 2025 05:34:08 +0000</pubDate>
    </item>
    <item>
      <title><![CDATA[Mijn achternichtje kwam logeren, met een dokterstas aan crèmes, nachtmaskers en wenkbrauwserums]]></title>
      <description><![CDATA[<p>Onlangs kwam mijn achternichtje logeren en omdat ze een paar dagen van huis zou zijn had ze een dokterstas aan crèmes, nachtmaskers en wenkbrauwserums meegenomen, alsof mijn huis een soort Tsjernobyl is waar je na één overnachting er meteen uitziet als Keith Bakker (en ja ik weet dat hij dood is). Gefascineerd keek ik toe hoe ze zich ’s avonds overgaf aan ‘face-taping’: de TikTok-hype waarbij je een soort plakband plaatst op rimpelgevoelige ‘zones’. Daarnaast plakte ze op droge plekken stickers met voedende oliën, en over haar mond ging een grote pleister met groene thee extract. „Wacht maar tot je mijn morning shed ziet”, murmelde ze. De volgende ochtend, na het verwijderen van alle bandages (ik moest denken aan die keer toen mijn bidsprinkhaan Xena vervelde) was haar huid zo glad als de kont van een baby. Wat een resultaat kon zijn van alle tape, wonderolie en haar lithium gezichtsroller maar misschien ook gewoon lag aan het feit dat ze negentien is. „Voorkomen is beter dan genezen”, zei ze. „En wat wil je precies voorkomen?” vroeg ik, waarna ze haar blik beledigend traag over mijn hoofd liet gaan. Omdat ik stam uit een tijd waarin de enige zonbescherming frituurvet was besloot ik om haar methode een kans te geven. Ze tapete mijn voorhoofd, smeerde mijn wangen in met brandwondenzalf en belegde mijn wallen met caffeïne-pads. Daaroverheen spande ze een Koreaans collageenmasker dat voelde alsof ik met mijn gezicht in een emmer behanglijm was gevallen. Toen ze sliep zocht ik op mijn telefoon naar de wetenschappelijke onderbouwing deze mummificatie. Die vond ik niet, wel kwam ik artikelen tegen over de opkomst van dermorexia, een obsessie met hoe de huid eruitziet, waar vooral meisjes aan lijden. Wat begint als een onschuldige schoonheidsroutine blijkt makkelijk te kunnen omslaan in een vorm van obsessief-compulsief gedrag. Ergens leek het me het een begrijpelijke ontwikkeling. Steeds meer jonge vrouwen voelen zich, dankzij de gekke wereld waarin ze zich bevinden, machteloos en onveilig. Die avondlijke momenten voor de spiegel vormen misschien een kleine afleiding van de waan van de dag. Tot de kleine afleiding natuurlijk verandert in een reeks dwanghandelingen en zo een nieuwe bron van onrust wordt. Toen mijn nichtje de volgende dag mijn gezicht uitpakte (en dankzij de kleefkracht van de pleisters het ook onbedoeld onthaarde) deelde ik mijn bezorgdheid over alle tijd en aandacht die ze in haar uiterlijk stak. „Ik wil er gewoon goed uitzien”, zei ze. „En dan?” vroeg ik. „En dan wat?” „Nou, wat ga je doen als je er goed uitziet? Wat zijn je plannen daarna?” Ze mompelde dat ik stil moest blijven zitten, ze was nog niet klaar, trok met vinnige rukjes de resterende maskers van me af.</p>]]></description>
      <guid>https://nrc.nl/nieuws/2025/06/09/mijn-achternichtje-kwam-logeren-met-een-dokterstas-aan-cremes-nachtmaskers-en-wenkbrauwserums-a4896110</guid>
      <pubDate>Mon, 9 Jun 2025 05:34:09 +0000</pubDate>
    </item>
    <item>
      <title><![CDATA[Om me heen vallen de huwelijken om]]></title>
      <description><![CDATA[<p>Inmiddels hebben mijn vrienden en ik de leeftijd bereikt waarop we niet meer bang zijn voor slippertjes, maar voor affaires. Om ons heen vallen de huwelijken om, wat niet alleen erg verdrietig is maar ook tot nadenken noopt. Ooit was het makkelijk om een mening te hebben over vreemdgaan. De bedrieger was een monster, de bedrogene moest hem/haar/hen gewoon dumpen, klaar, opgeruimd staat netjes, probleem weg. Maar zo simpel is het in de praktijk zelden, niet alleen omdat er nu vaak ook kinderen, huisdieren of een hypotheek zijn, maar ook nog om iets anders. Jaren geleden maakte ik het uit met mijn toenmalige partner, nadat hij me maandenlang had doodgezwegen zonder dat ik begreep waarom (en dan is samenwonen echt niet zo leuk meer). Toen mijn vrienden hoorden dat het uit was, zeiden ze van tja, toen jullie de relatie vorig jaar opengooiden dachten wij al dat het op zijn einde liep. „Hé,” zei ik, „maar we hádden helemaal geen open relatie.” Hij bleek hen dat te hebben wijsgemaakt. Zodat er geen vragen werden gesteld wanneer hij op feestjes tof stond te doen bij andere meisjes. Ik ontdekte ook dat er al tijden een ander was. Toen ze dit hoorde, stond mijn omgeving meteen klaar met haar oordeel: hij was een eikel en ik moest hem vergeten. Waar ze niet aan wilden is dat, wanneer je ontdekt dat er achter je rug om een hele relatie werd opgebouwd, je in een soort liminale toestand belandt. Mijn ex splitste zich in twee versies, die allebei verdriet veroorzaakten. Enerzijds was er de persoon die tot deze mate van bedrog in staat was. Anderzijds waren daar ook nog steeds de herinneringen aan iemand met wie ik mooie momenten en reizen had beleefd, met wie ik eigen grapjes, liedjes en gewoontes had. Wanneer ik deze laatste versie met mijn vrienden en familie probeerde te delen, zeiden ze dat ik last had van het stockholmsyndroom en dat ik hem uit mijn hoofd moest zetten. Ik begreep hun reactie, ze wilden me beschermen. Het zorgde er tegelijkertijd ook voor dat ik er in mijn eentje maar mee moest leren zien om te gaan, in een periode waarin de eenzaamheid al als een verzwaringsdeken om mijn schouders hing. Laatst zei een vriend, die er onlangs achter kwam dat zijn echtgenote al anderhalf jaar een minnaar heeft, dat hij nu pas de conflicterende gevoelens begreep waar ik indertijd mee worstelde. „Het is een ambigue soort heimwee”, zei hij zacht. „Je mag bedriegers missen”, mompelde ik. „Het blijven ook gewoon mensen.” Herinneringen gutsten uit zijn ogen, stroomden over zijn wangen, kletterden neer op het asfalt.</p>]]></description>
      <guid>https://nrc.nl/nieuws/2025/06/02/je-mag-een-bedrieger-missen-a4895459</guid>
      <pubDate>Mon, 2 Jun 2025 05:34:09 +0000</pubDate>
    </item>
    <item>
      <title><![CDATA[Intergenerationeel vrouw-zijn]]></title>
      <description><![CDATA[<p>Onlangs bezocht ik met vriendin J. een groot symposium over intergenerationeel trauma. Er waren lezingen over hoe mishandelingen, angsten en vernederingen in tijden van oorlog hun weerslag hebben op het nageslacht. De bijeenkomst was interessant maar stemde eveneens moedeloos: het idee dat een conflict nog honderd jaar lang doorwerkt in de afstammelingen van de slachtoffers maakte dat die dag ieder nieuwsbericht over Gaza, Oekraïne of Soedan nog harder aankwam dan normaal. Tussen alle voordrachten door begon er ook iets te schuren. Misschien omdat dit de zoveelste bijeenkomst was die J. en ik, allebei van Indische komaf, bezochten waar alleen maar mannelijke sprekers aan het woord waren, die het hadden over hun grootvaders die ’s nachts gillend wakker werden vanwege een herbeleving, maar verder niets zeiden over hun grootmoeders. Die spraken over gesloten vaders, maar niet over zwijgzame moeders. „En de vrouwen dan?” mompelde J., toen we tijdens de lunch een wandelingetje maakten. „De oma’s die na de oorlog niet alleen hun eigen ervaringen moesten zien te verwerken, maar van wie ook nog eens werd verwacht dat ze hun verwonde vaders, echtgenoten en zonen troostten, en daardoor dubbel werden belast?” Ja. Het raakte niet alleen aan intergenerationeel oorlogsleed, maar ook aan de intergenerationele ballast van het vrouw-zijn. Een wezen van wie door de millennia heen onevenredige hoeveelheden zorg, opoffering en onderdanigheid worden verwacht, want anders zwaaide er wat. Ooit hoorde ik Susan Smit spreken over ‘brandstapelangst’, het restant van de gewelddadige onderdrukking van vrouwen die zich in het collectieve onderbewustzijn heeft genesteld waardoor dochters zich anno 2025 nog steeds klein maken om maar geen agressie op te roepen. De lunchpauze was bijna voorbij en we haastten ons om nog wat te drinken te halen. Toen de barvrouw eindelijk de blik op ons wierp, riep een enorme man naast ons – die dacht dat haar blik voor hem bedoeld was – dat hij drie bier wilde. De barvrouw keek verward naar ons. Toen pas zag hij J. en mij. „Sorry, waren jullie eerst?” vroeg hij. We stonden er inderdaad langer. Maar in plaats van onze bestelling door te geven, knikten we hoffelijk naar hem, zo van wat fijn dat je ons opmerkte, ga jij maar eerst. „Wat zijn we toch beleefd”, fluisterde J. tegen mij. Ik knikte, ging er maar even aan voorbij dat ‘beleefd’ soms ook gewoon maar een ander woord is voor afgericht. En dacht de rest van de dag aan brandstapelangst, aan de vlammenzeeën die nog steeds in ons voortwoeden.</p>]]></description>
      <guid>https://nrc.nl/nieuws/2025/05/26/intergenerationeel-vrouw-zijn-a4894656</guid>
      <pubDate>Mon, 26 May 2025 05:34:09 +0000</pubDate>
    </item>
    <item>
      <title><![CDATA[Weet waarvoor je strijdt]]></title>
      <description><![CDATA[<p>Afgelopen week bezocht ik een boekenbeurs in het noorden van Italië die jaarlijks 220.000 (!) bezoekers trekt en in een congrescentrum wordt gehouden dat qua oppervlakte een combinatie is van de RAI en Ahoy. Het was indrukwekkend, zelfs zo dat iedereen – net zoals bij elke andere massaconventie – stapvoets door de hallen schuifelde, overdonderd door alle indrukken. Een tijd lang was ik zelf drukker met niet onder de voet te worden gelopen dan met om me heen kijken en zo spoelde ik aan in de hal met jeugdliteratuur, waar talloze kraampjes gewijd waren aan de zogenaamde Young Adult-roman. Overal waar ik keek waren jongeren aan het praten over boeken, grafische novelles en filosofie, tips aan het uitwisselen, hun tassen aan het vullen met nieuwe aanwinsten. Sowieso verraste het me hoeveel adolescenten er rondliepen, bij het gemiddelde Nederlandse literaire festival stammen de meeste bezoekers uit een tijd waarin de Sovjet-Unie nog bestond, maar hier leek het merendeel van na de kredietcrisis. De grootste stand in deze jongbevolkte hal was echter niet van een uitgeverij of gewijd aan romans met draken en heldhaftige boogschutters als hoofdpersoon, maar aan iets anders. Bijna de hele linkervleugel werd ingenomen door een paviljoen van de landmacht. Vanuit de beschutting van het poëziepodium keek ik toe hoe mannen in uniform tienerjochies aanspraken, folders gaven, hen uitnodigden om erbij te komen zitten. Ondertussen gaven majoors de ene na de andere lezing over het belang van het verdedigen van je vaderland. Ik hoorde een oudere, overgedecoreerde militair een skater van hooguit zestien aanspreken. „Jij houdt van lezen?”, vroeg hij. De jongen knikte blij. „Nou”, vervolgde de man, „dan wil jij vast ook strijden om je eigen verhaal te kunnen blijven vertellen, toch?” Ik hoorde de veteraan doortetteren, over hoe het leger een kans biedt om de held in je eigen vertelling te zijn. Je zou haast vergeten dat de huidige radicaal-rechtse regering slechts zoekt naar een heel specifiek soort protagonist: een die zich belangeloos opoffert voor een vaderland dat de zwakkeren niet beschermt tegen de sterkeren, maar hen erdoor laat verpletteren. En dat de huidige regering, waarvan de minister van Defensie een partijgenoot is van de radicaal-rechtse premier, de afgelopen jaren herhaaldelijk de vrije pers en kritische auteurs aanvalt om vooral het eigen narratief op de voorgrond te kunnen zetten. Ondertussen bladerde de skatejongen beleefd door de folder. De overgedecoreerde veteraan was alweer op weg naar een clubje bleke knullen in joggingbroeken. Hij botste daarbij bijna tegen een jongen van kleur en een gast met een neusring op, maar wist dat te voorkomen door een uiterst zorgvuldige en zeer brede bocht om hen heen te maken.</p>]]></description>
      <guid>https://nrc.nl/nieuws/2025/05/19/weet-waarvoor-je-strijdt-a4893846</guid>
      <pubDate>Mon, 19 May 2025 05:34:10 +0000</pubDate>
    </item>
    <item>
      <title><![CDATA[Het recht op aandacht]]></title>
      <description><![CDATA[<p>Laatst stond ik op een feestje ook maar een beetje te dissociëren in de hoek, toen een onbekende vrouw me vanuit het niets aansprak. „Ik was net in gesprek met die daar”, zei ze en wees naar een man die haastig de kamer verliet. „En net toen ik wilde beginnen over die vervelende klantenservice van de bank liep hij weg!” Deze openingszin mondde uit in een jeremiade over hoe niemand ooit naar haar luisterde en dat zij toch ook recht had op aandacht. Ondertussen stelde ze zich niet aan me voor, ze tetterde maar door en op een gegeven moment riep ik dat ik doorlekte en rende naar de wc om mijn beste vriend te bellen. „Wauw”, pufte hij nadat ik mijn verhaal had gedaan. „En ze zei letterlijk dat ze récht had op aandacht?” „Ja. Misschien ligt het aan mij, maar ik kom de laatste tijd zoveel types tegen die denken dat contact neerkomt op dienstbaarheid. Dat de medemens er is voor hen, begrip toont, een luisterend oor biedt, maar ze zelf verder totaal niet geïnteresseerd zijn in de ander of diens behoeften.” „Ja, die scheefgroei zie ik ook”, mompelde de vriend. „Weinigen weten nog hoe ze een fatsoenlijk gesprek moeten voeren, de meesten zijn alleen nog maar aan het zenden.” „Nogal begrijpelijk wanneer ze denken dat aandacht een mensenrecht is.” „Nou ja, dat is het wel, althans in het geval van kinderen”, zei hij, zelf vader van drie, „want zonder aandacht worden ze depri of gaan ze dood.” Ik wilde nog wat vragen maar op de achtergrond was zijn nageslacht uitgebarsten in een vechtpartij dus we hingen op zodat hij hen kon geven waar ze recht op hadden. Toen ik de wc uit liep, zag ik dat de vrouw alweer iemand anders in de hoek had gewerkt en ik voelde medelijden. Niet alleen met haar gesprekspartner, maar ook met haar. Met alle mensen die het gevoel hebben tekort te zijn gedaan en op zoek zijn naar iemand die hen wél ziet. Maar goed, dat ze beklagenswaardig zijn, wil natuurlijk niet zeggen dat jij als buitenstaander alles over je heen moet laten komen, vooral als men zich niet even voorstelt. Soms weegt het universele recht van de mens om een ongevraagd gesprek te verlaten nou eenmaal zwaarder dan het recht op aandacht. Voelde ik me, toen ik wegliep, alsnog schuldig? Zeker. Als je ooit een messiascomplex hebt gehad, kom je daar nooit meer helemaal vanaf. Maar ik ervoer vooral opluchting. Ik had ervoor gekozen om eens naar mezelf te luisteren. En met elke stap bij de ander vandaan werd mijn blik zachter, nam mijn menslievendheid weer toe.</p>]]></description>
      <guid>https://nrc.nl/nieuws/2025/05/12/het-recht-op-aandacht-a4892967</guid>
      <pubDate>Mon, 12 May 2025 05:34:10 +0000</pubDate>
    </item>
    <item>
      <title><![CDATA[In Nederland kun je met vrouwenlichamen doen wat je wilt]]></title>
      <description><![CDATA[<p>Het bericht over de vrouwen die op Koningsdag een mogelijke verkrachter van een andere vrouw af schopten ging deze week als een lopend vuurtje door mijn vriendinnenkring. Ook gisteren was het tijdens een verjaardag onderwerp van gesprek. „Daarom moeten dochters ook op balletles”, zei A., „daar krijgen ze de trapkracht van een Fries paard van.” „En doe ze voor de zekerheid ook maar op kickbocksen,” riep J., „mocht zo’n eikel nog behoefte hebben aan een ontwrichte kaak.” „Nou nou”, begon J.’s echtgenoot, „Dat is wel erg heftig, zeg, je moet ook weer niet voor eigen rechter gaan spelen, zeker als je nog niet precies weet wat er aan de hand is.” Er volgde hierop zo’n stilte dat hij de kamer snel verliet. Ik keek naar mijn vriendinnen. Allemaal zijn we weleens belaagd, allemaal hebben we vanwege seksueel geweld op het politiebureau gezeten, en met geen enkele van onze zaken werd iets gedaan. Want tja, of te weinig bewijs, of geen prioriteit, of onderbezetting, of weet ik veel. We leven anno 2025 in een land waarin verdachten van aanranding of verkrachting zelden worden vervolgd en er steeds meer zedenzaken op de plank belanden. Dat geeft een boodschap af: niet alleen dat je er als slachtoffer alleen voor staat, maar vooral dat iemand met jouw lichaam kan doen wat hij (of zij!) maar wil. Vind je het dan gek dat jochies op fatbikes hardloopsters op hun achterste slaan. Die ettertjes maken zich geen enkele zorgen over vervolging. Ik keek naar mijn vriendinnen. We werden opgevoed met het idee van een rechtvaardige samenleving, waarin aanranders en verkrachters altijd zouden worden bestraft. Daarnaast moesten we er natuurlijk wél op letten dat we ons niet te uitdagend kleedden. Onze moeders legden ons uit hoe de pil werkte en demonstreerden daarnaast ook nog maar even hoe je je huissleutels zo tussen je vingers plaatste dat je vuist een steekwapen werd. J. rekte zich uit. „Je moet natuurlijk niet voor eigen rechter gaan spelen”, neuriede ze, „Maar als ik heel eerlijk ben, vind ik het wel een zeer bevredigende gedachte dat die gast van Koningsdag momenteel de afdruk van meerdere schoenzolen in zijn gezicht heeft staan. Het geeft een aardige waarschuwing af aan al die andere engerds die maar denken dat ze gewoon hun gang kunnen gaan.” „Laten we voortaan platte schoenen aantrekken tijdens het stappen,” zei A., „met van die leren zolen en stalen neuzen enzo. Gewoon, omdat we er voor elkaar moeten zijn.” „Omdat we er voor elkaar moeten zijn”, humde J.</p>]]></description>
      <guid>https://nrc.nl/nieuws/2025/05/05/in-nederland-kun-je-met-vrouwenlichamen-doen-wat-je-wilt-a4892132</guid>
      <pubDate>Mon, 5 May 2025 05:34:11 +0000</pubDate>
    </item>
    <item>
      <title><![CDATA[Ja ja, onze grondwet]]></title>
      <description><![CDATA[<p>Wanneer je voor de klas staat, biedt Bevrijdingsdag een jaarlijks terugkerende gelegenheid om, aldus de conrector, „even met de kids te reflecteren op oorlog enzo”. Natuurlijk zijn er altijd collega’s die zoiets anno 2025 zinloos vinden omdat geen enkele minderjarige nog ooggetuigen van de Duitse bezetting heeft meegemaakt (hun grootouders zijn allemaal van ná 1945). De meeste minderjarigen kennen oorlog alleen uit verhalen, series en films. En toch moet je het blijven proberen, en zo begon ik onlangs in de klas het gesprek. „De meesten hier zijn natuurlijk in een tijd van absolute vrijheid opgegroeid, maar ooit–” sprak ik en werd meteen onderbroken. „Wij hebben ook opsluiting meegemaakt hoor”, zei een jongen, en toen ik hem vroeg wat hij bedoelde riep hij: „Corona!” De hele club knikte. Voor hen was vrijheid geen hoogbejaard gegeven maar een pas recentelijk herkregen verworvenheid. Ze hebben natuurlijk geen onderdrukking meegemaakt van het niveau China, Rusland of Trump 2.0, maar uit een groepsgesprek bleek dat hun geloof in individuele vrijheid door alle lockdowns hard achteruit was gegaan. Als je anderhalf jaar lang bij iedere coronapersconferentie hoort dat jij je vrienden niet mag opzoeken, je groepachtmusical en je brugklaskamp worden geschrapt en vervolgens ziet dat nota bene de minister van Justitie en Veiligheid wél een huwelijksfeest kan geven waar alle regels worden overschreden, tja, dan knapt er wat. Vooral als hij daar ook nog geen strafblad aan overhoudt, in tegenstelling tot anderen wanneer zij het coronaprotocol met voeten traden. Een scheefheid die achteraf doet denken aan een uitspraak van de Britse schrijfster Olivia Laing, dat in elke vorm van privilege een vorm van tirannie zit. En dus ging het de rest van de les over de pandemie. Hoe door die periode veel jongeren niet meer geloofden in gelijke behandeling of een rechtvaardige overheid. Ik keek even naar de twee Oekraïense leerlingen achter in de klas, die in 2022 hier op school kwamen. Ze staarden naar hun tafelblad. Vooraan peuterde een meisje aan haar watermeloenspeldje en ik dacht van: tja, wat doet een discussie over vrijheid er nog toe wanneer je leeft in een wereld waarin het niet meer draait om redelijkheid of medemenselijkheid, maar de macht gewoon doet waar ze zin in heeft en waarin steeds vaker het recht van de sterkste regeert. De jongen die over corona was begonnen, mompelde dat echte vrijheid neerkwam op gelijke rechten voor iedereen. „Volgens onze grondwet is iedereen hier gelijk”, probeerde ik nog. „Ja, ja”, zuchtte hij, „onze grondwet.”</p>]]></description>
      <guid>https://nrc.nl/nieuws/2025/04/28/ja-ja-onze-grondwet-a4891404</guid>
      <pubDate>Mon, 28 Apr 2025 05:34:11 +0000</pubDate>
    </item>
    <item>
      <title><![CDATA[Gun je kinderen een dagelijkse bak koffie]]></title>
      <description><![CDATA[<p>Onlangs las ik met een groep acht het gedicht ‘Zo’n ochtend’ van Erik van Os, waarin de jonge verteller verzucht dat zijn moeder „zeurt… dat ik zeur”. Er klonken zuchten van herkenning, alle aanwezigen hadden opvoeders die in de ochtend niet te harden zijn. „Het eerste wat ik doe is koffie zetten”, vertelde een jongen. „Dat is lief”, zei ik, „dan zijn je ouders vast snel weer voor rede vatbaar.” „Niet voor hen,” schaterde hij, „voor mezélf, anders word ik helemaal gek!” Bijna de gehele groep bleek de dag met een cappuccino te beginnen. Dat had je natuurlijk kunnen zien aankomen toen tien jaar geleden de babyccino (melkschuim plus wat cacaopoeder à 3 euro vijftig per 100 ml) opkwam maar toch, ik had de langetermijnstrategie van de cafeïne-industrie onderschat. Gedurende de workshop ontdekte ik ook dat de meeste kinderen bij de lunch nog een latte achteroverslaan. „Is al die cafeïne niet heel slecht voor hun zenuwstelsel?” vroeg ik in de docentenkamer. „Ze zijn nog in de groei enzo.” „Tja, wij hebben er geen problemen mee”, zei de hoofdmeester. „Hun ouders vinden het ook prima. Beter gezellig met zijn allen een bakkie doen dan dingen uitvreten zoals in Adolescence.” „En trouwens”, zei zijn piepjonge collega, „alsof de huídige wereld goed is voor hun zenuwstelsel.” Oeh. Ik moest even denken aan ‘Good Bones’, een gedicht van de Amerikaanse dichteres Maggie Smith, dat massaal werd gedeeld toen Trump voor de eerste keer werd gekozen. Het vers begint met de mededeling dat het leven kort is, maar dat de verteller dat geheimhoudt voor haar kinderen. Ze voegt er meteen aan toe dat ze haar eigen bestaan heeft ingekort „op duizend heerlijk onverstandige manieren” want: „de wereld is voor ten minste/ vijftig procent verschrikkelijk, en dat is een voorzichtige/ schatting, hoewel ik dit voor mijn kinderen geheimhoud”. Toch probeert ze haar kinderen de wereld te verkopen, als een „fatsoenlijke makelaar”, die maar doorratelt over dat de basis goed is en dat je er nog wel wat van kan maken, als je maar echt wilt, en zolang je jezelf er maar niet al te veel over opwindt dat de vorige bewoners alles al aardig hebben gesloopt. Opeens gunde ik die jongste generaties een dagelijks bakje troost. Het kortte hun bestaan misschien wat in, maar je kon je afvragen hoe erg dat anno 2025 nog was. Ik schonk ook mezelf nog maar even bij, terwijl de mobiel rilde van updates, aardverschuivingen, vastgoeddeals. Ellen Deckwitz schrijft elke week op deze plek een column.</p>]]></description>
      <guid>https://nrc.nl/nieuws/2025/04/22/gun-je-kinderen-een-dagelijkse-bak-koffie-a4890635</guid>
      <pubDate>Tue, 22 Apr 2025 05:34:12 +0000</pubDate>
    </item>
    <item>
      <title><![CDATA[Waarom niet iedereen een narcist is]]></title>
      <description><![CDATA[<p>Een tijdje geleden hoorde ik op een borrel iemand over een man met wie ze ooit scharrelde: hij zat in de fintech, had knalrood haar en was de slechtste Wordfeuder ooit, dus ik dacht meteen van hé, dat klinkt als K., een van mijn favoriete mensen! „Jij kent hem?”, zei het meisje en nog voor ik een lofzang kon afsteken vervolgde ze met: „Hij is de grootste narcist die ik ooit ben tegengekomen.” Ik wist niet precies wat ze daarmee bedoelde, het begrip narcist is de afgelopen jaren immers nogal aan inflatie onderhevig geraakt, tegenwoordig wordt iemand die een zin begint met ‘ik’ er al van verdacht, en dus vroeg ik haar waarom ze K. een narcist vond. Was hij onredelijk van zichzelf onder de indruk, had hij haar gemanipuleerd of geghost? Niets van dit alles. K. had na een paar dates gewoon gezegd dat er geen vonk was. Hierna wilde het meisje ook niet meer met me praten omdat ze zich door mijn vragen onveilig voelde. Ik bleef er maar over nadenken. De grootste angst van mijn vrijgezelle vrienden is om een narcist tegen het lijf te lopen. Ieder afspraakje wordt uitvoerig geanalyseerd: had hij/zij/hen het verdacht veel over zichzelf, hoe werd er gedaan tegen de ober? Hun dateverhalen klinken steeds vaker als een analyse van een potje Weerwolven of een aflevering van Opsporing Verzocht dan als iets waar nog daadwerkelijk plezier aan te beleven valt. Een paar dagen later kwam ik K. tegen en vroeg ik omwille van wederhoor (en oké, ook sensatiezucht) naar het meisje in kwestie. „Paar weken mee gedatet”, humde hij. „Laat me raden, ze vond me een narcist?” „Ja! Hoe weet je dat?” „Omdat ze me dat meteen verweet toen ik het afkapte. Ik denk dat het haar manier is om afwijzing te verwerken.” Hij tuitte zijn lippen, alsof hij zijn woorden eerst nog even wilde voorproeven. „Ze had hele duidelijke ideeën over hoe het tussen ons moest gaan”, zei hij ten slotte. „Ze interpreteerde alles wat ik vertelde of deed als iets flirterigs, zelfs als ik naar de wc moest. Nog voor de eerste kus stond ze erop dat ik meeging naar haar familieweekend. Op het tweede afspraakje zei ze dat mijn schoenen echt niet konden en dat ik een snor moest laten staan.” „Oei.” „Ja. Ze zag helemaal voor zich hoe ik moest zijn en wat ik moest doen, het maakte verder niet uit wie ik daadwerkelijk was. Ze wil volgens mij ook helemaal geen relatie, maar een bediende-met-benefits. Wat was ze boos dat ik eruit stapte. En nu verkondigt ze dus dat ik een narcist ben.” Hij haalde zijn schouders op. „Maar goed”, gniffelde hij, „beter dat dan andermans droom.”</p>]]></description>
      <guid>https://nrc.nl/nieuws/2025/04/14/waarom-niet-iedereen-een-narcist-is-a4889890</guid>
      <pubDate>Mon, 14 Apr 2025 05:34:12 +0000</pubDate>
    </item>
  </channel>
</rss>
