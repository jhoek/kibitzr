<?xml version="1.0" encoding="utf-16"?>
<rss version="2.0">
  <channel>
    <title><![CDATA[Mijn ouders]]></title>
    <link>https://www.nrc.nl/rubriek/mijn-ouders/</link>
    <description><![CDATA[Mijn ouders]]></description>
    <item>
      <title><![CDATA[‘Naar Oostenrijk, dat moet een wereldreis zijn geweest’]]></title>
      <description><![CDATA[<p>‘Dit zijn mijn ouders ergens eind jaren 50, waarschijnlijk op de Brennerpas, onderweg naar een vakantiebestemming in Oostenrijk. De wegen waren niet zoals nu met prachtig asfalt en tankstations om even te rusten. Deze motorfiets, een Jawa Sport, zou je het best kunnen omschrijven als een opgevoerde brommer met veel geluid en weinig snelheid. Het moet een wereldreis zijn geweest. Ik denk daar wel eens aan als ik in zeven uur naar de zoveelste wintersportvakantie rijd, terwijl zij er waarschijnlijk een dag of vier over gedaan moeten hebben. In weer en wind, zonder navigatie en met een hutkoffer achterop. Moeder in een kort windjack, achter vader in zijn loodzware vetlederen motorjas, met enorme handschoenen en een pothelm. In de oorlog woonde mijn vader in Hilversum. Om te ontsnappen aan de Arbeitseinsatz moest hij met zijn oudere broers onderduiken. Zo kwam hij de hongerwinter door. Mijn moeder heeft de oorlog in het toen nog overwegend agrarische Apeldoorn doorstaan, met haar familie die actief deelnam aan het verzet en onderdak bood aan Joodse families en Britse piloten. Mijn ouders hadden een gelukkig huwelijk: het feit dat mijn moeder nooit honger heeft gekend en mijn vader wel, gaf de enige onenigheid in het harmonieuze gezin. Wie de foto heeft gemaakt weten we niet. Maar bij mijn zus en mij brengt hij mooie herinneringen boven, en we koesteren de gedachte dat de welvaart ons telkens een stap verder brengt, maar dat sommige vakantiebestemmingen min of meer dezelfde blijven: ook wij gaan naar Oostenrijk.’</p>
<img src='https://images.nrc.nl/zmV0CbsnsyXZCG8PNle7xwflxEY=/1280x/filters:no_upscale()/s3/static.nrc.nl/images/gn4/stripped/data107205596-cfb7b3.jpg'/>]]></description>
      <guid>https://nrc.nl/nieuws/2023/10/30/naar-oostenrijk-dat-moet-een-wereldreis-zijn-geweest-a4179069</guid>
      <pubDate>Mon, 30 Oct 2023 05:58:53 +00:00</pubDate>
    </item>
    <item>
      <title><![CDATA[‘Mijn moeder was een mooie, autonome vrouw, dat zie je’ ]]></title>
      <description><![CDATA[<p>„Deze foto is genomen tijdens een zeilvakantie van mijn ouders in Friesland, twee weken voor hun huwelijk op 29 juni 1943 in Schiedam. De foto is gemaakt door een bevriende fotograaf in Friesland, Didi Jansen. Het boekje met de foto’s die hij van hen had gemaakt in die vakantie, gaf hij hun als huwelijkscadeau. Op één foto is het hoofd van mijn vader weggeknipt en staat er: ‘Had Jan nodig voor Rode Kruis vrijstelling in de oorlog.’ Zelf vind ik dit de mooiste foto uit het boekje: in compositie, door de vertedering die het beeld oproept. Er zit veel liefde in, dat kun je zien. Wat ik ook zie: dat mijn moeder een mooie, autonome vrouw was. Je ziet ze hier aan het begin van hun huwelijksleven. Daarin werd mijn moeder ‘de vrouw van’, zoals dat toen ging. Ze was secretaresse geweest, maar na hun trouwen werd ze huisvrouw. Ze zei ook altijd dat de oorlog haar jeugd had afgepakt. En dat was ook zo, denk ik. Tegelijk waren ze Rotterdams, wat inhield dat ze niet bij de pakken neer gingen zitten. Na het overlijden van mijn vader kwam mijn moeder meer voor zichzelf op. En dat ging haar goed af. Ze ging reizen, was veel op pad. En ze was ook een goede oma, in de schoolvakanties konden mijn meiden altijd bij haar terecht. Het water is altijd blijven trekken. Ze hadden lang een motorboot, waar ze samen mee gingen varen. De laatste tien jaar van zijn leven was mijn vader ziek, toen ging dat niet meer. Maar dan gingen ze met de auto naar Friesland, mijn moeder had een rijbewijs. En dan zat hij aan de kant van het water.”</p>
<img src='https://images.nrc.nl/j-dOMY-j-HpPzyG4g0CjHmpo_RE=/1280x/filters:no_upscale()/s3/static.nrc.nl/images/gn4/stripped/data107071422-454b70.jpg'/>]]></description>
      <guid>https://nrc.nl/nieuws/2023/10/23/mijn-moeder-was-een-mooie-autonome-vrouw-dat-zie-je-a4178241</guid>
      <pubDate>Mon, 23 Oct 2023 05:58:53 +00:00</pubDate>
    </item>
    <item>
      <title><![CDATA[Op vakantie vertelde hij  elke avond een ‘verzinverhaal’]]></title>
      <description><![CDATA[<p>‘In zijn studententijd roeide mijn vader met verzetsheld Ernst de Jonge in 1936 in Berlijn op de Olympische Spelen. Zij kenden elkaar uit Indonesië, waar mijn vader zijn jeugd doorbracht. Zeven jaar waren mijn ouders verloofd; mijn vader moest eerst afstuderen en ze trouwden in de oorlog, in 1943. Aan het begin van de oorlog werd mijn vaders broer Jaap doodgeschoten. Dat heeft ons gezin getekend. Elk jaar op 4 mei gingen wij naar Zoeterwoude, waar oom Jaap in een oorlogsgraf ligt. Toen we klein waren werd erover gezwegen, maar langzaamaan werden meer verhalen over de toedracht van zijn dood verteld. Tijdens de oorlog begon mijn vader in Den Haag met zijn huisartsenpraktijk. Mijn moeder werkte met hem mee, en het lukte hen een goed lopende praktijk op te zetten. Wij, de vier kinderen, werden al vroeg gedrild hoe de telefoon aan te nemen: naam, adres en huisnummer! Mijn oudste broers, Jaap en Carel, werden ook huisarts. Wij vierden sportieve vakanties in een verlaten boerderijtje in de Drôme, waar geen stromend water was, alleen in een bak buiten. Geen elektriciteit, wel een haard en een Tilley-lamp, die altijd gedoe gaf bij het aansteken, met die kousjes. Iedere avond vertelde mijn vader een ‘verzinverhaal’, een variatie op Olivier B. Bommel en Tom Poes. Mijn vader was een loyale man. Hij zette zich in voor allerlei commissies en was paukenist in het Haags artsenorkest. Mijn moeder deed vrijwilligerswerk, naast de opvoeding en haar werk in de praktijk. Later werden ze een heerlijke opa en oma voor onze kinderen, en ze mochten allebei gezond oud worden.”</p>
<img src='https://images.nrc.nl/j_TGt1O983tcfvjI1aoa_GCfFiM=/1280x/filters:no_upscale()/s3/static.nrc.nl/images/gn4/stripped/data106630792-a87d55.jpg'/>]]></description>
      <guid>https://nrc.nl/nieuws/2023/10/16/op-vakantie-vertelde-hij-elke-avond-een-verzinverhaal-a4177409</guid>
      <pubDate>Mon, 16 Oct 2023 05:58:54 +00:00</pubDate>
    </item>
    <item>
      <title><![CDATA[‘Mijn vader heeft zijn leven lang in de mijn gewerkt’]]></title>
      <description><![CDATA[<p>‘Op deze foto komen mijn ouders uit de mijn Laura &amp; Julia in Eygelshoven, Limburg. Mijn vader heeft daar gewerkt vanaf zijn afstuderen aan de Technische Hochschule in Aken. Hij kwam uit Heerlen en mijn moeder uit de Randstad, haar familie had een destilleerderij in Schiedam. Mijn ouders hebben elkaar op een bijzondere manier ontmoet. Mijn vader zat in 1944 in Tilburg met een vriend in de trein, toen hij op het perron een leuke, aantrekkelijke vrouw zag lopen. Hij stootte zijn vriend aan en wees hem op haar. „Ik weet wie dat is”, zei zijn vriend. „Madeleine van den Eelaart uit Schiedam.” Mijn vader heeft toen mijn moeder een brief geschreven. Het zuiden was in die tijd al bevrijd maar het noorden, boven de rivieren, was nog bezet. Mijn moeder was dus op haar qui-vive, in de oorlog moest je oppassen met vreemden. Maar zij had een Limburgse vriendin die beweerde dat alle Limburgers elkaar op de een of andere manier kenden, er liep altijd wel ergens een lijntje. Dus liet mijn moeder de met de brief meegestuurde foto zien aan die vriendin. Die reageerde verbaasd én enthousiast: „Maar dat is John Dreissen, een hele leuke vent!” Mijn moeder wist toen genoeg en heeft mijn vader teruggeschreven. Ze leefden op dat moment nog in twee verschillende werelden, bezet en bevrijd. Toch is het mijn moeder later dat jaar gelukt van Schiedam naar Eygelshoven af te reizen, al sporend en liftend in een jeep met Canadezen. Daar stond zij, onaangekondigd, bij mijn verbaasde vader voor de deur. Mijn vader was 40 en mijn moeder 10 jaar jonger. In 1945 zijn ze in Schiedam getrouwd.”</p>
<img src='https://images.nrc.nl/xqdGqFl0itZgWj1Of3KuMh04GIE=/1280x/filters:no_upscale()/s3/static.nrc.nl/bvhw/files/2023/10/data105832505-001143.jpg'/>]]></description>
      <guid>https://nrc.nl/nieuws/2023/10/09/mijn-vader-heeft-zijn-leven-lang-in-de-mijn-gewerkt-a4176637</guid>
      <pubDate>Mon, 9 Oct 2023 05:58:54 +00:00</pubDate>
    </item>
    <item>
      <title><![CDATA[‘Mijn ouders ijverden voor een betere wereld’  ]]></title>
      <description><![CDATA[<p>‘Ik was aan het doorbladeren wat mijn moeder heeft nagelaten: de kinderboeken die ze heeft geschreven, haar dagboeken, dozen met foto’s – en toen kwam ik deze tegen. Als ‘jeugdherberg vader en moeder’ van de alcoholvrije jeugdherberg Ús Blau Hiem in Appelscha zie je ze hier wandelend op de voorkant van De Trekker, het maandblad van de Nederlandse Jeugherbergcentrale. Mijn ouders ijverden voor een betere wereld en zelf gaven ze het goede voorbeeld. Mijn vader en moeder waren buitengewoon actieve leden van de Jeugdbond voor Onthouding (JVO), de jongerenafdeling van wat in de volksmond ‘De Blauwe Knoop’ heette. Die had in Friesland veel aanhang. Dit tot ergernis van Koos Vorrink, die als leider van de socialistische jeugdbeweging AJC de JVO eigenlijk overbodig vond. De AJC deelde immers dezelfde idealen en was in principe ook ‘blauw’. Maar in Friesland, weet ik van mijn ouders, schrok men terug voor het soms wat militaristisch vertoon van vlaggen en strijdliederen binnen de AJC. Mijn ouders waren idealistisch en ruimdenkend. Mijn moeder was onderwijzeres, als werkende vrouw was ze haar tijd vooruit. Maar die waren er wel meer. Zo runde mijn schoonmoeder samen met mijn schoonvader een melkzaak in Grou. Ook bij hen was drank als oorzaak van veel sociale ellende een absoluut taboe. Wat alcohol betreft waren wij, de vijf kinderen, aanzienlijk minder principieel. Daar konden mijn ouders prima mee omgaan. ‘Maak er wat van en heb oog voor minderbedeelden’, gaven ze ons mee. Wij hadden een warme jeugd.”</p>
<img src='https://images.nrc.nl/f2PntdLeg3HpZjm_hQm4pxNE9Dg=/1280x/filters:no_upscale()/s3/static.nrc.nl/images/gn4/stripped/data105938631-b2adc0.jpg'/>]]></description>
      <guid>https://nrc.nl/nieuws/2023/10/02/mijn-ouders-ijverden-voor-een-betere-wereld-a4175965</guid>
      <pubDate>Mon, 2 Oct 2023 05:58:54 +00:00</pubDate>
    </item>
    <item>
      <title><![CDATA[‘Ze ontmoetten elkaar dankzij de fietstocht van mijn vader’]]></title>
      <description><![CDATA[<p>‘Mijn vader Wim was de 30 gepasseerd en nog vrijgezel. Zijn vrienden hadden al een paar keer geprobeerd hem te koppelen, zonder succes. Op een zonnige dag in 1938 maakte hij een fietstocht van Rotterdam naar Antwerpen, om goede bekenden te bezoeken. Daar ontmoette hij Madeleine de Weirdt, 27, pittig en klein van stuk. Ze werkte als naaister bij de kennissen van Wim. Hij had al het een en ander over haar gehoord, probeerde amicaal te zijn en zei: ‘Aha, is dat nou Madeleintje?’ Dat viel niet goed. Ze vond hem ‘een brutale Ollander’. En hoewel ze zelf 1,52 meter was, vond ze hem ook te klein – hij was 1,64. Het was kortom niet direct liefde op het eerste gezicht. Wim was wél van haar gecharmeerd, hij vroeg of zij het goed vond als hij haar eens een brief schreef. Na een correspondentie van een jaar werd het toch een relatie. Mijn vader was kunstschilder, net als zijn broer Henk. Maar anders dan Henk, die potig was, was mijn vader niet sterk. Hij had een darmziekte, de toen nog onbekende Ziekte van Crohn. Mensen waarschuwden Madeleine voor een relatie met een ‘ziekelijke jongen’. Maar ze zei dat als hij niet gezond was, hij haar nog harder nodig had. Ze wist niet wat dat zou gaan betekenen: mijn vader was zijn leven lang zwak, vaak was hij bedlegerig. Wim en Madeleine wilden trouwen in november 1940, maar de oorlog gooide roet in het eten. Pas in mei 1941 kwam mijn moeder naar Nederland. Mijn vader ging kort daarop voor lange tijd het ziekenhuis in. Er zouden nog veel ziekenhuisopnames volgen.” Opgetekend door Gretha Pama</p>
<img src='https://images.nrc.nl/yLISeuiWaF5VCx2Z1IOFZDNERN8=/1280x/filters:no_upscale()/s3/static.nrc.nl/bvhw/files/2023/09/data105628273-4775de.jpg'/>]]></description>
      <guid>https://nrc.nl/nieuws/2023/09/25/ze-ontmoetten-elkaar-dankzij-de-fietstocht-van-mijn-vader-a4175376</guid>
      <pubDate>Mon, 25 Sep 2023 05:58:55 +00:00</pubDate>
    </item>
    <item>
      <title><![CDATA[‘Ze leerden elkaar kennen op een bruiloft’]]></title>
      <description><![CDATA[<p>‘Deze foto is gemaakt op een fancy fair in Mook, in 1946. Op het affiche achter hen staat: ‘zeg het met bloemen’. Ze hadden elkaar dat jaar op een bruiloft leren kennen in Utrecht, waar Jan woonde, en maakten na die bruiloft een wandeling langs de Oudegracht. In het begin ontmoetten zij elkaar in Nijmegen omdat de directe spoorverbinding tussen Utrecht en Venlo, waar Clim woonde, na de oorlog nog niet hersteld was. In 1948 zijn ze getrouwd. Door de woningnood woonden ze eerst in bij de ouders van Jan. Dat vond Clim vreselijk. Ze verhuisden een paar keer in Utrecht en kregen zeven kinderen. Clim had graag naar de kweekschool gewild om onderwijzeres te worden, net als haar zussen. Maar toen haar moeder ernstig ziek werd, moest zij de huishouding voor het grote gezin op zich nemen. Van de kweekschool kwam het niet meer en dat heeft ze altijd betreurd. Jan werd bibliothecaris. Hij schreef poëzie en publiceerde twee dichtbundels. De kroon op zijn loopbaan: zijn baan in de jaren 60 bij de Academie voor Expressie door Woord en Gebaar in Utrecht. De theateropleiding was een vrijplaats voor jongeren. Jan, al in de 50, liet zijn baard staan en kocht een spijkerpak. Clim vond het maar niks. Baard en pak verdwenen al snel weer. Wij waren een echt katholiek gezin met wekelijks kerkbezoek. Maar mijn ouders verloren hun belangstelling toen de ene na de andere conservatieve bisschop werd benoemd. Na zijn pensionering begon Jan met tweelingbroer Henk een familietijdschrift. Clim is de dood van Jan nooit echt te boven gekomen. De foto van hun prille geluk vonden we na hun dood.”</p>
<img src='https://images.nrc.nl/phk8F1tOWctX8GhfT503oa0X2e4=/1280x/filters:no_upscale()/s3/static.nrc.nl/images/gn4/stripped/data105011665-fe14e0.jpg'/>]]></description>
      <guid>https://nrc.nl/nieuws/2023/09/19/ze-leerden-elkaar-kennen-op-een-bruiloft-a4174704</guid>
      <pubDate>Tue, 19 Sep 2023 05:58:55 +00:00</pubDate>
    </item>
    <item>
      <title><![CDATA[‘Mijn ouders waren dwangarbeiders toen ze elkaar leerden kennen’]]></title>
      <description><![CDATA[<p>Paulina Toppen: „Mijn ouders, Sijtze uit Friesland en Uljana uit Oekraïne, uit de buurt van Tsjernobyl, hebben elkaar ontmoet in Duitsland toen ze daar tijdens de Tweede Wereldoorlog dwangarbeiders waren. Voor de Arbeitseinsatz werden jonge mannen uit Nederland opgehaald en meisjes uit onder andere Wit-Rusland, Oekraïne en Polen. Negentien waren ze allebei. Veel vertelden mijn ouders er niet over. Mijn vader werd tewerkgesteld op een boerenbedrijf, als koeienmelker, mijn moeder in een conservenfabriek, iets met vis. Hij had meer vrijheid en gaf door een hek eten aan meisjes die aan de andere kant stonden, onder wie mijn moeder. Na de oorlog kwam ze met mijn vader mee naar Nederland. Terugkeer naar haar geboorteland zou waarschijnlijk Siberië hebben betekend, of werken in de wederopbouw. Thuisgekomen bij mijn grootouders – opa had een klompenmakerij – waren er nog zes jongens, dus veel ruimte voor mijn vader en zijn vriendin was er niet. Het handigst was een baan en een huis te zoeken of een winkel beginnen. Eerst namen ze in Reduzum een winkel in galanterieën over. Uiteindelijk kocht mijn vader dit winkelpand in Leeuwarden: sigarenmagazijn ’t Hoekje, terwijl ze geen van tweeën rookten. Mijn moeder studeerde geneeskunde, tot het transport naar Duitsland. Nu runde ze de winkel, die ook een sociale functie had, en leerde ze Fries. Zij had meerdere vriendinnen, ook voormalige dwangarbeidsters die met een jongen naar Nederland waren gekomen. Soms kwam ik thuis uit school en stonden er twee lege theekopjes op tafel. Eén theekopje stond omgekeerd op het schoteltje: dan wist ik dat tante Stephanie op de thee was geweest. De gewoonte van een Poolse vriendin.”</p>
<img src='https://images.nrc.nl/flqaefVaQgFwM4ee-lLs7JWx2Ug=/1280x/filters:no_upscale()/s3/static.nrc.nl/images/gn4/stripped/data105011668-725904.jpg'/>]]></description>
      <guid>https://nrc.nl/nieuws/2023/09/11/mijn-ouders-waren-dwangarbeiders-toen-ze-elkaar-leerden-kennen-a4174098</guid>
      <pubDate>Mon, 11 Sep 2023 05:58:55 +00:00</pubDate>
    </item>
    <item>
      <title><![CDATA[ ‘Soms was er gekibbel over wie het zwaarder had gehad’]]></title>
      <description><![CDATA[<p>‘In 1939 ging mijn vader als KNIL-militair naar Indonesië. Mijn ouders hadden al verkering en mijn moeder wilde ook. Haar koffers waren met de boot al vooruitgestuurd, maar om naar Nederlands-Indië te gaan, moest ze getrouwd zijn. Bovendien was de overtocht dan gratis, als vrouw van een militair. In die tijd kon je, als je fysiek niet bij elkaar was, ‘trouwen met de handschoen’. Zo stond mijn moeder op 30 april 1940 voor het altaar met de handschoen van mijn vader in haar hand. Twee weken later zou ze naar Indonesië gaan, maar dat ging niet door omdat de Duitsers op 10 mei ons land binnenvielen. Nederlands-Indië werd in januari 1942 aangevallen door Japan. Mijn vader werd krijgsgevangene en werkte in kampen, onder meer aan de Birma-spoorlijn. Daar is hij bijna een been verloren. Een enorme etterende wond werd met maden behandeld, om schoon te worden gevreten. Een Britse arts, ook krijgsgevangene, wilde het been amputeren. Maar een Japanse arts stak daar een stokje voor en mijn vader behield zijn been. Later is hij overgebracht naar Japan om in de kolenmijnen van Nagasaki te werken. Hij liet het kolengruis zien, dat diep in zijn vel was getrokken vanwege werken op zijn blote knieën. De atoombom heeft hij, ondergronds, overleefd. Mijn ouders wisten lang niet van elkaar of ze nog in leven waren. Tot er uiteindelijk bericht kwam van het Rode Kruis. In 1946 vertrok mijn moeder alsnog naar Indonesië en dit is de foto van hun hereniging, na zeven jaar. Na al die jaren moest de band en de liefde weer een plek krijgen. Beiden beschadigd door de Tweede Wereldoorlog. Soms was er gekibbel over wie het zwaarder had gehad. De spullen die naar Indonesië vooruit waren gestuurd, zijn nooit aangekomen. Zo moesten ze weer van nul af aan hun huishouden opnieuw opbouwen.”</p>
<img src='https://images.nrc.nl/EtwzUcH0B1luCZSHDLWSYD2SBLQ=/1280x/filters:no_upscale()/s3/static.nrc.nl/images/gn4/stripped/data104718950-b2981d.jpg'/>]]></description>
      <guid>https://nrc.nl/nieuws/2023/09/04/soms-was-er-gekibbel-over-wie-het-zwaarder-had-gehad-a4173479</guid>
      <pubDate>Mon, 4 Sep 2023 05:58:56 +00:00</pubDate>
    </item>
    <item>
      <title><![CDATA[‘Mijn vader kwam als eerste Mozambikaan naar Nederland’]]></title>
      <description><![CDATA[<p>Mellany Maigerere (1970): „Mijn moeder kwam op haar twintigste in 1963 met de boot van Suriname naar Nederland. De reis duurde drie maanden en al die tijd is ze zeeziek geweest. Ze was zo slank dat ze, als het in Nederland hard waaide, stenen in de zakken van haar jurk deed zodat ze niet omver geblazen werd. „Mijn ouders ontmoetten elkaar in 1965 in de Pijp in Amsterdam, bij een wederzijdse vriendin thuis, voor wie mijn vader de vloerbedekking had gelegd. Er was nog tapijt over. Mijn moeder was net verhuisd en wilde het overgebleven stuk wel hebben, maar dan moest hij het wel komen leggen. Uiteindelijk zijn ze 51 jaar getrouwd geweest. „Mijn vader was op 16 augustus 1963 als eerste Mozambikaan naar Nederland gekomen. Daar is documentatie van en zodoende waren mijn ouders in 2008 te gast op Paleis Noordeinde voor het staatsbezoek van de toenmalige president van Mozambique. Ze vonden het een enorme eer om erbij te zijn toen Armando Emílio Guebuza en zijn vrouw Maria da Luz Dai Guebuza werden ontvangen door koningin Beatrix. Mijn moeder was nerveus en gestrest. Mijn zusje bracht hen, in de Ford Ka van mijn moeder, en ze waren bijna te laat omdat ze onderweg verdwaalden – Google Maps was er nog niet. Ze kregen ook nog een steentje tegen de voorruit waardoor ze op Noordeinde aankwamen met een flinke barst in de ruit. „Drie jaar geleden is mijn moeder overleden aan longkanker. Mijn vader mist haar ontzettend, in zijn huis hangen overal foto’s van haar.”</p>
<img src='https://images.nrc.nl/zO2iD3Sf6Cab1Nus52uA5mfMK3Q=/1280x/filters:no_upscale()/s3/static.nrc.nl/images/gn4/stripped/data102234965-5f14a1.jpg'/>]]></description>
      <guid>https://nrc.nl/nieuws/2023/06/26/mijn-vader-kwam-als-eerste-mozambikaan-naar-nederland-a4168216</guid>
      <pubDate>Mon, 26 Jun 2023 05:58:56 +00:00</pubDate>
    </item>
    <item>
      <title><![CDATA[‘Waarom word ik van deze foto toch ook droevig?’]]></title>
      <description><![CDATA[<p>Tecla Boonstra (1960): „Op deze foto uit september 1979 zijn mijn ouders 25 jaar getrouwd. Dat vierden ze met een vakantie op Gran Canaria. De foto maakt me in eerste instantie blij, maar naarmate ik er langer naar kijk ook droevig. „Mijn ouders hebben een fijn leven gehad. Ze zijn opgegroeid op het Friese platteland, waar ze weinig last hebben ervaren van de oorlog. Later hadden ze allebei een leuke baan: mijn vader was machinist bij de Nederlandse Spoorwegen, mijn moeder verpleegkundige. Ze konden op vakantie, een auto kopen en uiteindelijk ook een huis. Ze kregen twee gezonde kinderen. Eerst een zoon en drie jaar later een dochter (ik dus). Dat werd een ‘rijkeluiswens’ genoemd. Wij hebben onze ouders ook nog vier kleinkinderen gegeven: twee meisjes en twee jongens. Waarom word ik van deze foto toch ook droevig? Mijn vader is op zijn 70ste, op 10 juni 2000, de dag dat het EK begon, op het eerste perron van CS in Amsterdam dood neergevallen. Hartinfarct. Toen mijn moeder enigszins hersteld was van het onverwachte verlies van mijn vader, heeft ze nog een aantal hele fijne jaren gehad. Maar haar laatste levensjaar was akelig. Ze kreeg de ziekte van Alzheimer. Uiteindelijk heb ik haar min of meer gedwongen op laten nemen op een gesloten afdeling van een verpleeghuis. Ze dacht dat ze er aan het werk was en hielp haar medebewoners met eten. Op de dagopvang was ze een gezellige tafelgenoot, ze knoopte met iedereen een gesprek aan en was ook altijd in voor een spelletje. Ze had wel veel commentaar op de stagiaires. Die praktijkopleiding moest echt beter van zuster Boonstra, daar moest ik dan weer erg om lachen. Na een paar maanden kreeg ze een herseninfarct. Toen ze ook nog een longontsteking kreeg, is ze overleden, op 7 juli 2016. Mijn moeder heeft haar aftakeling bewust meegemaakt. Domweg gelukkig dood neervallen, dat had ik haar ook wel gegund.</p>
<img src='https://images.nrc.nl/VeGAuJBVKLW28smWrOZjP6vGUM4=/1280x/filters:no_upscale()/s3/static.nrc.nl/images/gn4/stripped/data101972880-a50b89.jpg'/>]]></description>
      <guid>https://nrc.nl/nieuws/2023/06/19/waarom-word-ik-van-deze-foto-toch-ook-droevig-a4167528</guid>
      <pubDate>Mon, 19 Jun 2023 05:58:56 +00:00</pubDate>
    </item>
    <item>
      <title><![CDATA[‘Ondanks dubbel inkomen bleef soberheid het devies’]]></title>
      <description><![CDATA[<p>„Op deze foto uit 1927 zijn mijn ouders voor het eerst samen op pad. Mathilde en Laurens, dan 23 jaar, fietsen helemaal vanuit Amsterdam naar Veere, in Zeeland. Ze woonden beiden nog thuis en werkten in het onderwijs. Een jaar eerder hadden ze elkaar leren kennen bij de NBAS, de Nederlandse Bond van Abstinent Studerenden. „Abstinentie betekende niet alleen geen alcohol, maar ook vegetarisch eten, niet roken, ‘rein leven’, pacifisme en beslist ‘nee zeggen tegen sleur, conventie, slechte gewoonte, vulgariteit en decadentie’. „Tussen ‘Tilly en Lau’ was het meteen aan. In 1930 trouwden ze. Tilly moest toen stoppen in het onderwijs, want getrouwde vrouwen mochten niet voor de klas. Ze was jaloers op haar man, die fluitend naar zijn school liep, tegenover hun huis aan een hofje in het Amsterdamse Betondorp. „Ze kregen er achter elkaar kinderen, maar bij de vierde (dat was ik) werd er verhuisd naar buiten het ‘roode dorp’. Niet veel later werd Nederland bezet, waarbij ze hun aller-allerbeste vriend kwijtraakten in een van de kampen in het Oosten. Een gemis waar ze beiden niet goed overheen zijn gekomen. „Zodra die malle regel over vrouwen in het onderwijs in 1948 was opgeheven, ging Tilly weer aan de slag. Op een lagere Montessorischool, waar ze later zelfs adjunct werd. Lau had ondertussen het lager onderwijs ingeruild voor een landbouwhuishoudschool en werd ook adjunct. Er kwam dus – heel ongebruikelijk in die tijd – een dubbel inkomen binnen, maar soberheid bleef het devies. Wij, de vijf kinderen, hebben daar soms wel onder geleden, vooral in onze puberteit; leuke kleren kopen mocht niet, en lipstick en make-up waren decadent. „Mijn ouders waren ruim vijftig jaar samen, toen Tilly, in haar 75ste jaar, plotseling overleed. Lau heeft de honderd bijna gehaald. In de woonkamer hing al die jaren een grote foto, door Til zelf geschoten, van de sombere kerktoren van Veere, maar over hun prille, ongetrouwde Zeeuwse romance heeft ze nooit iets losgelaten. Het negatief van deze foto vond ik pas jaren na Lau’s dood.”</p>
<img src='https://images.nrc.nl/GZCAtw_JUXchROaCIWej-Txx_7M=/1280x/filters:no_upscale()/s3/static.nrc.nl/images/gn4/stripped/data101547136-5c3f3f.jpg'/>]]></description>
      <guid>https://nrc.nl/nieuws/2023/06/12/ondanks-dubbel-inkomen-bleef-soberheid-het-devies-a4166940</guid>
      <pubDate>Mon, 12 Jun 2023 05:58:57 +00:00</pubDate>
    </item>
    <item>
      <title><![CDATA[‘Ze overleden op dezelfde dag, drie uur na elkaar’]]></title>
      <description><![CDATA[<p>Martine van Grieken (1962): „Deze foto van mijn ouders zal eind jaren vijftig gemaakt zijn. Mijn moeder was een ware zonaanbidder. „In 1960 zijn mijn ouders getrouwd. Ze kochten een huis in Hoofddorp, waar ze een boekwinkel begonnen. Mijn moeder runde de winkel. Mijn vader voorzag bedrijven op Schiphol van kantoorinrichting en -spullen. „Altijd waren zij aan het werk. Wij woonden boven de winkel. Toen mijn zus Petra en ik klein waren, werden we door kindermeisjes beziggehouden. Al jong moesten wij veel dingen zelf uitvinden of oplossen. Ook vergat mijn moeder nogal eens ons van de kleuterschool op te halen. Dan werden we, achterop de fiets, door de nonnen thuisgebracht. „Boekhandel Van Grieken werd een begrip in Hoofddorp en omstreken. Toen mijn ouders midden-vijftigers waren, deed de Bruna-keten een lucratief bod. Mijn ouders verkochten de zaak. Mijn moeder werd bedrijfsleider van een boekhandel in Aalsmeer. Mijn vader ging startende ondernemers helpen. Wel bleven zij boven de winkel wonen. Dat was een vergissing. Met lede ogen zagen ze aan hoe hun kwaliteitsboekhandel vooral bestsellers en tijdschriften ging verkopen. „Ze vertrokken uit Hoofddorp, eerst naar Hillegom en vervolgens naar Den Haag. Ze reisden veel. Ieder jaar overwinterden ze in de VS. Zowel mijn vader als mijn moeder had drie zussen die daar naartoe waren geëmigreerd. „Bij toeval werden mijn ouders tegelijk ernstig ziek. In Den Haag belandden zij in twee verschillende ziekenhuizen. En nóg toevalliger, ze overleden drie uur na elkaar, op 6 augustus 2001. Dat was voor ons, kinderen, natuurlijk een enorme klap: op één dag je beide ouders verliezen. Er was één uitvaart voor hen beiden. Op de rouwkaart zetten we: ‘Samen uit, samen thuis.’ Ik troost mij met de gedachte dat ze geen dag zonder elkaar hoefden te leven, zoals ook het verdriet om het overlijden van mijn zus, enkele jaren later, hun bespaard is gebleven.”</p>
<img src='https://images.nrc.nl/ay8yUULHjnItZ5xcG9QNt25RQCc=/1280x/filters:no_upscale()/s3/static.nrc.nl/images/gn4/stripped/data101225889-d9f99e.jpg'/>]]></description>
      <guid>https://nrc.nl/nieuws/2023/06/05/ze-overleden-op-dezelfde-dag-drie-uur-na-elkaar-a4166373</guid>
      <pubDate>Mon, 5 Jun 2023 05:58:57 +00:00</pubDate>
    </item>
    <item>
      <title><![CDATA[‘Ze kwamen uit Nederlands-Indië, mijn moeder dacht dat ze   zouden teruggaan’]]></title>
      <description><![CDATA[<p>Ria Quapp: „Na een moordaanslag, waarbij op hun huis werd geschoten en de buurjongen omkwam, moesten mijn ouders overhaast hun geboorteland verlaten. Op de foto staan zij, met hun zoontje van bijna drie maanden, later mijn grote broer, op het schip waarmee zij in december 1949 vanuit Nederlands-Indië naar Nederland gingen. „Mijn moeder dacht dat ze ooit wel weer zouden teruggaan. Mijn vader besefte dat hun toekomst in Nederland lag en dat ze daar opnieuw moesten beginnen. „Ze vonden woonruimte in Den Haag. Mijn vader was van beroep leraar, naast reserve-officier in het KNIL. Op scholen kon hij als invalkracht aan de slag. In de avonduren studeerde hij voor een wiskunde-akte; overdag gaf hij les in het voortgezet onderwijs. Later werd hij directeur van een mavo-school. „Mijn moeder had er wel moeite mee dat mijn vader zoveel tijd besteedde aan zijn studie en zijn werk. Zij hield van gezelligheid, was creatief en sociaal. Gelukkig had zij veel Indische vriendinnen, die vaak bij ons op bezoek kwamen. „Voor mijn vader stond het vast dat mijn broer en ik naar de universiteit zouden gaan. We waagden het niet met lage cijfers thuis te komen. Dan kregen we bijles en was het wat minder leuk dat je vader zelf leraar was. Maar we hebben beiden veel plezier van onze studies gehad. Mijn broer heeft een tandartspraktijk. Na een loopbaan bij de overheid werk ik nog steeds als bestuursadviseur. „Mijn ouders zijn nog enkele keren terug geweest naar Indonesië. Ik ben een keer met hen meegegaan. Overal wisten ze nog de weg. Ze hadden geen gids nodig. Ze waren weer thuis.”</p>
<img src='https://images.nrc.nl/3NfNMOckPzK2wgoIMmdgilT7Cl0=/1280x/filters:no_upscale()/s3/static.nrc.nl/images/gn4/stripped/data100877697-23ff99.jpg'/>]]></description>
      <guid>https://nrc.nl/nieuws/2023/05/26/ze-kwamen-uit-nederlands-indie-mijn-moeder-dacht-dat-ze-zouden-teruggaan-a4165721</guid>
      <pubDate>Fri, 26 May 2023 05:58:57 +00:00</pubDate>
    </item>
    <item>
      <title><![CDATA[‘Zij voelden zich aangetrokken tot werken met kinderen’ ]]></title>
      <description><![CDATA[<p>Henkjan van Vliet (1947): „Mijn ouders trouwden in december 1946 in Hilversum. ‘Jeugdige boefjes’, zoals dat toen heette, uit een kinderhuis in Loosdrecht, zongen hen toe bij het verlaten van de kerk, samen met hun leraar, meester Frits. „Een standaardsetje waren mijn ouders niet. Jan was de zoon van een Amsterdamse onderofficier; Fien was de dochter van een Haagse bankier, met het Koninklijk Huis als klant. Hij had alleen lagere school, hij moest op zijn twaalfde gaan werken en had in de avonduren een akte als pedagoog gehaald. Zij kon, na het ’s-Gravenhaags Christelijk Gymnasium, rechten studeren in Leiden, waar ze een zogenoemde ‘elle’ werd, als lid van de chique Vereeniging van Vrouwelijke Studenten. Hij was dertien jaar ouder dan zij; hij had er al een mislukt huwelijk op zitten. „Het geloof hadden zij met elkaar gemeen: ze waren stijf Nederlands hervormd. Kennelijk voelden zij zich beiden ook aangetrokken tot werken met kinderen. Ze ontmoetten elkaar midden jaren dertig in het Amsterdamse Diaconieweeshuis. Hij, toen nog getrouwd, was de leider van de groep oudere jongens. Zij kwam er werken als leidster van de groep oudere meisjes. Ze kregen een kuise verhouding, wat tot een scheidingsprocedure van bijna tien jaar leidde. „In 1943 werd Jan in Loosdrecht benoemd tot directeur van een nieuw tehuis. Fien kon zich bij hem voegen toen zij eenmaal getrouwd waren. Samen zouden zij zorgen voor belangrijke vernieuwingen in de jeugdzorg. Hun werk trok de aandacht van collega’s en wetenschappers uit de hele wereld. „In 1967 ging Jan gedwongen met pensioen. Fien vond een nieuwe baan in een tehuis voor jongeren in Zetten. Er ontstonden spanningen in hun huwelijk – niet verwonderlijk, ze waren hun gezamenlijke werk en doel in het leven kwijt. Maar ze zijn bij elkaar gebleven, tot de dood van Jan in 1982.”</p>
<img src='https://images.nrc.nl/4klIwsYrVydkU07KbM72QuUJ30Y=/1280x/filters:no_upscale()/s3/static.nrc.nl/images/gn4/stripped/data100642403-a974ed.jpg'/>]]></description>
      <guid>https://nrc.nl/nieuws/2023/05/22/zij-voelden-zich-aangetrokken-tot-werken-met-kinderen-a4165239</guid>
      <pubDate>Mon, 22 May 2023 05:58:58 +00:00</pubDate>
    </item>
    <item>
      <title><![CDATA[‘Op een zolderkamertje zaten zij twee jaar ondergedoken’]]></title>
      <description><![CDATA[<p>Arno Vyth: „Deze foto van mijn ouders is gemaakt in 1953, acht jaar na de Tweede Wereldoorlog. Dit was hun allereerste vakantie. „Vanaf 1954 mochten mijn zus en ik ook mee, met een tent erbij, en later met de caravan. Ik heb mooie herinneringen aan deze vakanties, omdat onze ouders – die samen altijd druk waren in de winkel – dan alle aandacht voor ons hadden. „In de jaren direct na de oorlog hebben mijn ouders hun handen vol gehad aan het opbouwen van hun bestaan, zoals vrijwel iedereen van hun generatie. Zij begonnen een textielzaak in Nijmegen. Ze hadden een Ford Taunus. In de vakantie werd die als camper gebruikt. Lakenzakken en gordijntjes voor in de auto had mijn moeder zelf genaaid. Zij was opgeleid als coupeuse. Zij maakte ook de jurkjes voor mijn zus. Als mijn moeder achter haar naaimachine zat, waren dat intieme momenten: dan zat ik dicht bij haar. „Mijn joodse ouders waren eind jaren dertig uit Duitsland naar Nijmegen gevlucht. In de oorlog zaten zij daar twee jaar ondergedoken op een zolderkamertje, bij een gezin met drie opgroeiende kinderen. Mijn vader moest zich verborgen houden voor de kinderen. Alleen ’s avonds kon hij even naar buiten. Mijn moeder werkte als dienstmeisje in dit gezin. „De ouders en twee zusjes van mijn vader hebben de oorlog niet overleefd; zij zijn vermoord in Duitse kampen. Mijn moeders moeder was orthodox joods, haar vader was katholiek. Zij was een voorechtelijk kind, dat is opgegroeid bij een tante. De familiegeschiedenis van mijn moeder is te ingewikkeld om hier samen te vatten.”</p>
<img src='https://images.nrc.nl/57sdEtcZt4pRIIlOgH1lqUJHN8I=/1280x/filters:no_upscale()/s3/static.nrc.nl/images/gn4/stripped/data100367878-ad4eb1.jpg'/>]]></description>
      <guid>https://nrc.nl/nieuws/2023/05/15/op-een-zolderkamertje-zaten-zij-twee-jaar-ondergedoken-a4164729</guid>
      <pubDate>Mon, 15 May 2023 05:58:58 +00:00</pubDate>
    </item>
    <item>
      <title><![CDATA[‘Mijn bange moeder werd verliefd op de veldwachter’]]></title>
      <description><![CDATA[<p>Guus Rood: „Ik ga graag naar Bergen, een prachtig dorp in Noord-Holland. De beroemde Eeuwigelaan, met z’n schuine bomen, is er de route naar zee. Je komt dan ook langs Museum Kranenburgh, waar veel werk hangt van Bergense kunstenaars. „In 1901 werd mijn moeder in de buurt van Bergen geboren. Toen ze twaalf was, overleed haar moeder. Ze had zes jongere broertjes en zusjes. Haar vader hertrouwde snel. Mijn moeder werd toen bij een boerenfamilie ‘uit dienen gestuurd’. Zij maakte lange werkdagen, tegen alleen kost en inwoning. Als jongemeid moest ze elke avond, in het pikkedonker, de luiken vóór de ramen sluiten. Ze was dan doodsbang, elke keer weer. Werd ze daarom verliefd op de veldwachter? „Ze kusten elkaar voor de eerste keer op het ronde bankje bij de ruïnekerk. Het staat er nog altijd. Ze trouwden in 1922. Ze kregen acht kinderen. Zes staan er op deze foto, die ergens eind jaren dertig is gemaakt. Ik ben een nakomertje, van na de oorlog. „Ik heb ooit aan mijn vader gevraagd of hij de vele schilders en dichters die Bergen beroemd hebben gemaakt, ook had gekend. Onder wie Adriaan Roland Holst, Jan Toorop en diens dochter Charley. Hij antwoordde: ‘Dat schildersvolk hokte en zoop vooral in een huis in de duinen, ver van de nette burgers. De politie kwam daar nooit.’ „Na enkele jaren vroeg mijn vader overplaatsing naar Callantsoog. Daar zou zijn jaarsalaris met 100 gulden stijgen. Per jaar! Dat kwam door het Zwanenwater, een natuurgebied, waar veel stropers actief waren. Daarom moest de veldwachter er veel nachtdiensten doen. „Altijd als ik Bergen bezoek, ga ik ook wandelen bij het Zwanenwater. Zijn daar nog stropers actief? Geen idee.”</p>
<img src='https://images.nrc.nl/YaJf-XZhg5hhwASIL84XS2NlhmY=/1280x/filters:no_upscale()/s3/static.nrc.nl/images/gn4/stripped/data99938432-936e0c.jpg'/>]]></description>
      <guid>https://nrc.nl/nieuws/2023/05/08/mijn-bange-moeder-werd-verliefd-op-de-veldwachter-a4164115</guid>
      <pubDate>Mon, 8 May 2023 05:58:58 +00:00</pubDate>
    </item>
    <item>
      <title><![CDATA[‘Op vakantie gingen zij altijd naar hetzelfde hotel in de Eifel’]]></title>
      <description><![CDATA[<p>Joost Sijtsma: „Klaar voor vertrek op onze degelijke Heinkel-scooter. Zo werden mijn ouders en ik omstreeks 1962 gefotografeerd. Eerst reed ik mee tussen hen in. Toen ik daarvoor te groot werd, maakte mijn vader een speciaal zitje, vlak achter het stuur. En toen ik dat ontgroeide, kon ik niet meer mee. „De foto is gemaakt voor mijn ouderlijk huis aan de Huizumerlaan in Leeuwarden. Het was het geboortehuis van mijn moeder; ze is er altijd blijven wonen. Ergens eind jaren dertig kwam de moeder van mijn vader, als weduwe met drie kinderen, vanuit Hylaard bij Leeuwarden, tegenover het huis van mijn moeder te wonen. Zo hebben mijn ouders elkaar ontmoet. „Op de scooter maakten mijn ouders dagtochtjes in Friesland. Ook gingen ze ermee op vakantie, naar Duitsland. Ik vond dat opvallend. Mijn vader werd, als onderduiker in de oorlog, bij een razzia opgepakt. Vanuit een kamp bij Hannover moest hij in een fabriek werken. Hij heeft bombardementen van geallieerde vliegtuigen meegemaakt. Na de oorlog kon mijn vader enorm schrikken van een deur die met een harde klap dichtsloeg. „Ondanks zijn oorlogservaringen ging mijn vader met plezier naar Duitsland op vakantie. Eerst met mijn moeder en na haar dood alleen. Toen het scooter rijden lastiger werd, ging hij met busreisjes mee. Altijd naar Blankenheim in de Eifel, waar hij zeker 35 jaar lang in hetzelfde hotel kwam, hotel Schlossblick. Door zijn trouwe bezoek aan dit stadje kreeg hij een onderscheiding van de burgemeester.” Opgetekend door Gijsbert van Es</p>
<img src='https://images.nrc.nl/PkaCWbBdgyUQEmZoJyxbJuHnuZM=/1280x/filters:no_upscale()/s3/static.nrc.nl/bvhw/files/2023/05/data99696831-145ef9.jpg'/>]]></description>
      <guid>https://nrc.nl/nieuws/2023/05/01/op-vakantie-gingen-zij-altijd-naar-hetzelfde-hotel-in-de-eifel-a4163447</guid>
      <pubDate>Mon, 1 May 2023 05:58:59 +00:00</pubDate>
    </item>
    <item>
      <title><![CDATA[‘Zij kenden elkaar nog maar zes uur toen ze trouwden’]]></title>
      <description><![CDATA[<p>‘Mijn vader Gert was in 1946 weduwnaar geworden. Zeven jaar later zette hij – met goedvinden van de pastoor van het dorp Wervershoof, bij Medemblik – een contactadvertentie in de Volkskrant. Dat was toen nog een katholiek dagblad. ‘Weduwnaar zkt. lieve moeder voor zijn drie kinderen.’ „Mijn moeder Trees was huishoudster van een pastoor in Rossum, Overijssel. Zij las de advertentie. De beide pastoors pleegden telefonisch overleg, om na te gaan ‘wat voor vlees zij in de kuip hadden’. Een ontmoeting kon hun goedkeuring wegdragen. „Er volgde een afspraak tussen Trees en Gert, in lunchroom Harkema, in de Amsterdamse Kalverstraat. Dat lag zo’n beetje tussen hun beider woonplaatsen in. Tot driemaal toe was dit de plek voor een twee uur durende kennismaking. Toen zei mijn vader: ‘Trees, nu moet je zeggen of je met me wilt trouwen, want mijn geld voor een treinkaartje is op.’ „Trees waagde de sprong. De volgende keer dat ze elkaar zagen, was meteen hun trouwdag, 7 juli 1953, in Rossum. Op dat moment kenden mijn ouders elkaar dus nog maar zes uur. Zes! Geloof het of niet – het werd een heel gelukkig huwelijk. „Negen maanden na de trouwdag werd ik geboren. Na mij volgden nog zes zonen. In tien jaar tijd had mijn moeder vier miskramen en baarde zij zeven kinderen. Toen alle kinderen bijna het huis uit waren, overleed zij plotseling. Je halve leven geven aan het grootbrengen van een groot gezin – en dan dit… Ik vond dit zó verdrietig dat ik besloot zelf geen kinderen op de wereld te zetten.”</p>
<img src='https://images.nrc.nl/XivqAC-hoY3xlcIQzT1pdPu-qag=/1280x/filters:no_upscale()/s3/static.nrc.nl/images/gn4/stripped/data99547800-09f1bb.jpg'/>]]></description>
      <guid>https://nrc.nl/nieuws/2023/04/24/zij-kenden-elkaar-nog-maar-zes-uur-toen-ze-trouwden-a4162935</guid>
      <pubDate>Mon, 24 Apr 2023 05:58:59 +00:00</pubDate>
    </item>
    <item>
      <title><![CDATA[‘Als kind viel ik in slaap met pianomuziek – heel geborgen’ ]]></title>
      <description><![CDATA[<p>‘Mijn vader was een wereldvader. Eindeloos geduld had hij met mij. Hij strafte nooit. Hij vond dat kinderen zichzelf moesten opvoeden. „Verhaaltjes vertellen kon hij als de beste. Hij stoeide met me: wie het eerst op de grond lag, en dan verloor hij zogenaamd altijd. Hij kon prachtig tekenen en schilderen. Elke avond speelde hij piano. Als kind ben ik met pianomuziek in slaap gevallen. Het voelde heel geborgen allemaal. „Mijn moeder was anders. Ze was geen makkelijke vrouw. Zij had zo haar eigen ideeën over haar taken in het huishouden en over kinderen opvoeden. Daarin botste ze nogal eens met mijn vader en mij. „Zeilen vond zij beiden wel heerlijk. Als gezin hebben wij heel wat vrije tijd op het water doorgebracht. „Muziek bond mijn ouders ook. Mijn moeder had een mooie zangstem. Ze had zangles. Ze mocht solo zingen bij kerkkoren. Thuis begeleidde mijn vader haar op de piano, bij liederen van Schubert en Bach. „Begin jaren zeventig heeft mijn vader zijn boot verkocht. Dat was omstreeks zijn zestigste jaar, toen het leven moeilijker werd voor hem. Depressie stak de kop op. „In die tijd begon hij met schrijven en rijmpjes maken. In de Havenloods, de gratis krant van Rotterdam, had hij een vaste rubriek, ‘Steentjes keilen’. Naast tekenen en schilderen ging hij beelden maken. Bij de Bijenkorf in Rotterdam, op de meubelafdeling, mocht hij zijn beelden plaatsen. Dit alles bood hem afleiding en bracht ook wel mooie momenten. Hij stierf onverwachts in 1983, twee weken voor zijn 72ste verjaardag.”</p>
<img src='https://images.nrc.nl/ZEv_P28zgHQ8S7YZCAKURWdvKdI=/1280x/filters:no_upscale()/s3/static.nrc.nl/images/gn4/stripped/data99257408-098c7c.jpg'/>]]></description>
      <guid>https://nrc.nl/nieuws/2023/04/17/als-kind-viel-ik-in-slaap-met-pianomuziek-heel-geborgen-a4162284</guid>
      <pubDate>Mon, 17 Apr 2023 05:58:59 +00:00</pubDate>
    </item>
    <item>
      <title><![CDATA[‘Opeens hadden wij, elf kinderen, geen ouders meer’]]></title>
      <description><![CDATA[<p>‘Op 1 maart 1965 kwam papa thuis met vreselijke hoofdpijn. De volgende ochtend is hij door een hersenbloeding overleden. Hij was 48 jaar. „Mama stierf vier maanden later. Zij was 46 jaar. Ons gezin telde toen elf kinderen, tussen de twee en zeventien jaar oud. Ik was vijftien. Opeens hadden we geen ouders meer. „Een tijdlang is mama ziek geweest. Als kinderen wisten wij niet wat er met haar aan de hand was. Daarover werd niet gepraat. Pas later hoorden we dat ze door borstkanker is gestorven. „In de laatste drie maanden van haar leven lag zij in het ziekenhuis. De moeder van mijn moeder was uit Friesland overgekomen om ons gezin in Rotterdam-Overschie draaiende te houden. „Ooms en tantes namen het ene na het andere kind mee. Ze verdwenen eenvoudigweg. Wij zouden niet meer met elkaar opgroeien. Ik werd opgevangen bij een klasgenootje. Haar ouders sliepen op een opklapbed in de woonkamer; ze waren heel klein behuisd. Toch namen ze mij erbij. „Ik herinner mij die tijd als een eenzame, gitzwarte periode. Gelukkig is er wel een hechte band gegroeid tussen ons, als broers en zussen. Onze jeugd heeft ons zowel gevormd als misvormd. Elk van ons heeft een eigen manier gevonden om met het verleden om te gaan. „Ik kijk graag naar deze foto. Mijn ouders waren zulke mooie mensen! Ze hebben mij gelukkige en veilige eerste jaren gegeven. Vanuit die basis heb ik geleerd van het leven te genieten, óók omdat het zomaar ineens voorbij kan zijn.”</p>
<img src='https://images.nrc.nl/6ZMCb-VKibhCOTqNqY7oCRTGfIk=/1280x/filters:no_upscale()/s3/static.nrc.nl/images/gn4/stripped/data98988763-f99cfb.jpg'/>]]></description>
      <guid>https://nrc.nl/nieuws/2023/04/10/opeens-hadden-wij-elf-kinderen-geen-ouders-meer-a4161679</guid>
      <pubDate>Mon, 10 Apr 2023 05:59:00 +00:00</pubDate>
    </item>
    <item>
      <title><![CDATA[‘Mijn moeder ontplooide zich, mijn vader trok dat niet’ ]]></title>
      <description><![CDATA[<p>‘Mijn moeder is geboren in Batavia. Ze was negen jaar toen ze in Midden-Java in een kamp terechtkwam. Op haar zeventiende trok zij met haar moeder en broertje in bij haar oma in Breda. Ze had het er altijd koud. Van haar moeder leerde ze dat ze vooral niet mocht opvallen. Mary wilde naar de middelbare school, maar ze moest gaan werken, als secretaresse. „Op haar werk ontmoette ze Han Boesveld, een boerenzoon die – als enige uit zijn familie – ging studeren, in Delft. Mijn ouders trouwden in 1954. Zij kregen drie kinderen. „Mijn vader werd in 1961 door Unilever uitgezonden naar Trinidad. Op de foto, staan mijn dansende ouders. Mijn moeder was terug in de tropen en had personeel. Het voelde voor haar als een zegen. De volgende posten waren Kinshasa, in Congo, en het Duitse Hamburg. „Ik had een lieve moeder, die sterk hechtte aan haar ontwikkeling. ln Kinshasa ging ze naar de universiteit, voor colleges antropologie. In Hamburg vervolgde ze haar studie. „ln 1970 betrokken wij een groot huis in Delft. Mijn moeder werd lid van de feministische groep Man Vrouw Maatschappij. Zij voltooide haar studie in Leiden, waarna zij fulltime aan het werk ging. Eerst aan de universiteit, daarna voor projecten in Afrika en Azië. „Het huwelijk van mijn ouders overleefde al deze ontplooiing niet. Mijn ouders hadden op zich een fijn huwelijk. Mijn vader wilde ook graag een ontwikkelde vrouw. Dat zij zó modern werd, met een eigen inkomen – dat trok hij niet. „Wettelijk bleven zij wel getrouwd, maar Mary betrok in 1982 een eigen huis. Vanaf haar pensioen was mijn moeder zo vaak mogelijk buiten Nederland. Haar laatste jaren woonde zij afwisselend in ItaIië en op Bali. Een dag na haar overlijden is zij in Ubud op Balinese wijze gecremeerd.”</p>
<img src='https://images.nrc.nl/IJg_Z5HZumIgLsD55ynC1Ya93Kk=/1280x/filters:no_upscale()/s3/static.nrc.nl/images/gn4/stripped/data98605960-82eb26.jpg'/>]]></description>
      <guid>https://nrc.nl/nieuws/2023/04/03/mijn-moeder-ontplooide-zich-mijn-vader-trok-dat-niet-a4161150</guid>
      <pubDate>Mon, 3 Apr 2023 05:59:00 +00:00</pubDate>
    </item>
    <item>
      <title><![CDATA[‘Wij verkochten foto’s van onszelf in klederdracht’]]></title>
      <description><![CDATA[<p>‘Mijn ouders waren, in de jaren kort na de Tweede Wereldoorlog, nog maar weinig in het buitenland geweest. Zij wilden méér van de wereld zien. „Mijn vader was drukker. In zijn vrije tijd was hij een verwoed amateur-fotograaf. Hij bedacht een reis door Europa, die hij wilde betalen met de opbrengst van een fotoboek over het continent dat zich van de oorlog herstelde. Maar helaas, geen enkele uitgever wilde er een cent insteken. „Intussen was hun reislust wel gewekt. Er kwam een nieuw plan op tafel. Veel mensen in Europa dachten toen nog dat alle Nederlanders in klederdracht, op klompen tussen de molens, rondliepen. Wij lieten een foto van onszelf in Volendams kostuum maken. Ansichtkaarten met die foto zouden we onderweg gaan verkopen, in cafés en restaurants, waar wij dan ook die kostuums droegen. „In mei 1956 vertrokken we in een oude Ford Mercury, met een grote caravan erachter, voor een reis die een jaar duurde. Het werd een onvergetelijke tijd. „Regelmatig haalden we plaatselijke kranten in onze kostuums. We hebben toen zelfs het Polygoon Journaal in de bioscopen gehaald! We zijn gefilmd in Monaco, waar net een prinsesje Caroline was geboren. Bij de poort van het paleis stond een menigte te wachten op nieuws over de geboorte. Mijn vader zei: d’r staan daar ook een hoop fotografen, laten we erheen gaan in onze pakkies. Er gebeurde verder niks bij die poort, dus wij waren welkome afwisseling voor de camera’s daar. „Ik zal mijn ouders altijd dankbaar blijven dat ze mij, als jochie van een jaar of zes, de bijzondere ervaring van zo’n rondreis hebben gegeven.”</p>
<img src='https://images.nrc.nl/ypiMipfM3pGNi7dL7vYxE7KlqA0=/1280x/filters:no_upscale()/s3/static.nrc.nl/images/gn4/stripped/data98327802-7510e8.jpg'/>]]></description>
      <guid>https://nrc.nl/nieuws/2023/03/27/wij-verkochten-fotos-van-onszelf-in-klederdracht-a4160561</guid>
      <pubDate>Mon, 27 Mar 2023 05:59:01 +00:00</pubDate>
    </item>
    <item>
      <title><![CDATA[‘Ik heb altijd het gevoel gehad dat ze wel hun best deden, maar me niet begrepen’]]></title>
      <description><![CDATA[<p>‘Mijn moeder was 20 weken zwanger van mij toen haar vliezen braken. Mijn ouders kozen ervoor de zwangerschap te rekken in het ziekenhuis. Dat is gelukt, met 27 weken ben ik geboren, maar artsen schatten de kans dat ik zou overleven op 10 procent. „Als kind liep ik altijd achter qua groei en ontwikkeling. Ik zette laat mijn eerste stapjes en het duurde lang voordat ik mijn eerste woordjes zei. Later kwam ik niet goed mee op school, speelde veel alleen, ik was druk in mijn hoofd en vaak boos. Mijn ouders vergeleken mij met mijn twee oudere zussen. Ik heb altijd het gevoel gehad dat ze wel hun best deden, maar me niet begrepen. „In mijn tiener- en twintigerjaren heb ik met mijn klachten allerlei diagnoses gekregen: adhd, depressie, burn-out. Op een gegeven moment zat ik er zo doorheen dat ik werd behandeld door de crisisdienst van de GGD. Pas toen ik bijna dertig was, werd duidelijk dat ik hersenletsel heb opgelopen door de vroeggeboorte. Uit neuropsychologische onderzoeken bleek dat mijn verwerkingssnelheid heel traag is. Ik heb voor alles meer tijd nodig. Had ik dat maar eerder geweten, dan had ik niet zo hoeven vechten. „In die periode is er tijdelijk wat afstand ontstaan, het voelde alsof alle trauma’s uit het verleden naar boven kwamen en we elkaar even niet goed begrepen. „Toen we verder in het verwerkingsproces waren, heb ik samen met mijn ouders mijn dossier bekeken, wat een soort samenvatting is van mijn geboorte en de weken daarna. Als cadeau voor mijn verjaardag vroeg ik een tatoeage, ‘27 weeks’ in het lettertype zoals het in mijn dossier staat. Zij zijn vanaf dag één bij mijn strijd geweest en we hebben een turbulente tijd gehad, zo hebben we die nu samen afgerond.” Bijzondere foto’s van ouders zijn welkom: mijnouders@nrc.nl</p>
<img src='https://images.nrc.nl/Fk5RioiFoJ5VM-4qdVAOYJjIv4A=/1280x/filters:no_upscale()/s3/static.nrc.nl/images/gn4/stripped/data98326478-a04477.jpg'/>]]></description>
      <guid>https://nrc.nl/nieuws/2023/03/20/ik-nam-het-ze-kwalijk-dat-ze-me-altijd-pushten-a4159955</guid>
      <pubDate>Mon, 20 Mar 2023 05:59:01 +00:00</pubDate>
    </item>
    <item>
      <title><![CDATA[‘Mijn vader studeerde op zolder, zijn hele leven lang’]]></title>
      <description><![CDATA[<p>‘Na de lagere school begon mijn vader als hulpje bij een schoenmaker. Zijn hele leven lang hield hij een passie voor leren en studeren. „Hij kwam uit een arm gezin, met acht kinderen, in Den Haag. Zijn vader was timmerman, en lang werkloos in de jaren 30. De kinderen moesten een vak leren en ook geld verdienen voor het gezin. „In de schoenmakerij haalde mijn vader verschillende vakdiploma’s. Daarna stapte hij over naar kantoorwerk, bij een leergroothandel, waarvoor we van Den Haag naar Brabant verhuisden. Mijn vader volgde avondopleidingen voor boekhouden. „Mijn moeder heeft nooit betaald werk gedaan. Zij zorgde voor het gezin. Ze deed cursussen Engels, ze las literatuur. Maar het kwam niet in haar op zelf ook een baan te zoeken, hoewel je toen al wel werkende moeders zag. „Mijn vader begon op zijn 41ste aan een universitaire studie economie in Tilburg. Vijf jaar later haalde hij de titel doctorandus. Hij werd leraar economie aan verschillende middelbare scholen. „Op de zolder van ons huis richtte hij een studeerkamer in: koud in de winter, heet in de zomer. Bij het ontruimen van het ouderlijk huis, een paar jaar geleden, viel ons ook op hoe tochtig het daar was. Ongezond is het niet geweest. Mijn vader is 95 jaar geworden. „Een carrière zoals die van hem, wordt vaak gezien als klimwerk op de sociale ladder. Ik denk dat het bij hem vooral een enorme honger naar kennis en inzicht is geweest. Ook na het behalen van zijn bul bleef hij studeren. Hij las alles: van de krant tot wetenschappelijk werk tot literatuur. Tot op het allerlaatst.”</p>
<img src='https://images.nrc.nl/E-48-qX9ArpLl8x6Te4semlraWA=/1280x/filters:no_upscale()/s3/static.nrc.nl/images/gn4/stripped/data97859146-541fa0.jpg'/>]]></description>
      <guid>https://nrc.nl/nieuws/2023/03/13/mijn-vader-studeerde-op-zolder-zijn-hele-leven-lang-a4159282</guid>
      <pubDate>Mon, 13 Mar 2023 05:59:01 +00:00</pubDate>
    </item>
    <item>
      <title><![CDATA[‘In het dorp in Italië werd mijn moeder met argwaan bekeken’]]></title>
      <description><![CDATA[<p>‘Mijn ouders hebben elkaar in 1943 als dwangarbeiders leren kennen, in een Duitse textielfabriek. Mijn vader was Italiaan, hij kwam uit een dorp in de bergen bij het Lago Maggiore. Mijn moeder kwam uit Delft. „Na een zwerftocht door bevrijd Duitsland en Oostenrijk zijn ze eind mei 1945 bij mijn Italiaanse opa en oma terechtgekomen. Ik was toen al onderweg. „Het leven bij mijn grootouders was zwaar. Mijn vader had acht zussen en vier broers. Sommigen waren het huis uit, maar vooral vrouwen en kinderen waren teruggekeerd om de oorlogssituatie in de steden te ontlopen. „Vaak denk ik aan wat mijn moeder heeft doorgemaakt. Hoe zal zij zich gevoeld hebben? Negentien jaar was ze, vreemde taal, allemaal onbekenden, andere gewoonten. Ze werd met argwaan bekeken. De stemming was sterk anti-Duits, en Nederlanders werden er toen als Duitsers gezien. „Op 25 december 1945 kwam ik ter wereld. Het verhaal gaat dat een broer van mijn vader op het allerlaatste moment door de sneeuw is geploegd om de vroedvrouw in een ander dorp te waarschuwen. „De naoorlogse situatie werd langzaamaan beter. Mijn vader kreeg werk in een textielfabriek. In 1950 kochten mijn ouders een huis, met een stuk grond buiten het dorp erbij. „De ouders van mijn moeder wilden dat wij naar Nederland zouden verhuizen. Zij zorgden ervoor dat mijn vader een baan kreeg aan de Technische Hogeschool, wat nu de TU Delft heet. In 1959 zijn we naar Delft verhuisd. „Het was de droom van mijn ouders een huis te bouwen op de grond die ze in Italië hadden gekocht. Na het vervroegde pensioen van mijn vader bij TNO, waar hij toen werkte, zijn zij in 1982 permanent naar Italië gegaan.”</p>
<img src='https://images.nrc.nl/gcUngiFhkfOE8jveWOITOkISuN4=/1280x/filters:no_upscale()/s3/static.nrc.nl/images/gn4/stripped/data97490603-32cac6.jpg'/>]]></description>
      <guid>https://nrc.nl/nieuws/2023/03/06/in-het-dorp-in-italie-werd-mijn-moeder-met-argwaan-bekeken-a4158745</guid>
      <pubDate>Mon, 6 Mar 2023 05:59:02 +00:00</pubDate>
    </item>
    <item>
      <title><![CDATA[‘Áls hij er was, deed hij zijn best  een goede vader te zijn’ ]]></title>
      <description><![CDATA[<p>‘Mijn ouders hadden veel ruzie. Toen ze uit elkaar gingen was ik twaalf jaar. Ik bleef met mijn broer bij mijn vader wonen, mijn zus ging net uit huis. Ik heb heel weinig foto’s van mijn vader, er is een keer ingebroken en toen is er veel gestolen. Hij is overleden toen ik twintig was, dit jaar zou hij zestig jaar zijn geworden. „Mijn vader had een eigen klusbedrijf en werkte als timmerman veel in de bouw. Zes dagen per week, pas rond zeven uur kwam hij thuis en dan moest er nog worden gekookt. Áls hij er was, deed hij zijn best om een goede vader te zijn. Ik werd gepest op school en was soms behoorlijk eenzaam – hij wist dat ik niet veel vrienden had en speelde urenlang spelletjes met me. Op de foto een bordspel van Lego, later ook Spyro op de PlayStation. „We woonden in een rijtjeshuis, mijn vader bouwde zelf een schuur en knapte alles op. Hij kon zijn auto nooit in de straat parkeren en dat maakte hem razend. Hij maakte er ruzie over met de buurt. Dan zette hij zijn auto midden op de weg zodat niemand erlangs kon, in de hoop dat degene die zijn auto voor ons huis had gezet hem weg zou halen, zodat mijn vader voor zijn eigen deur kon parkeren. „Door zijn werk heeft hij asbestkanker opgelopen. Hij hoestte veel, maar ging pas naar de dokter toen het echt niet meer ging. Toen de huisarts zei dat hij nog maar een half jaar te leven had, ben ik elke dag bij hem langsgegaan. We hebben veel gepraat over vroeger en nog een aantal dingen uitgesproken. De zilveren ketting met het hamertje had hij altijd om, die moest van hem mee de kist in.”</p>
<img src='https://images.nrc.nl/mTMAUYEuoCM8hSMlenHWcu2zFUY=/1280x/filters:no_upscale()/s3/static.nrc.nl/images/gn4/stripped/data97190560-d8cd50.jpg'/>]]></description>
      <guid>https://nrc.nl/nieuws/2023/02/27/als-hij-er-was-deed-hij-zijn-best-een-goede-vader-te-zijn-a4158185</guid>
      <pubDate>Mon, 27 Feb 2023 05:59:02 +00:00</pubDate>
    </item>
    <item>
      <title><![CDATA[‘Hun verstand en de kerk hielden hen bij elkaar’]]></title>
      <description><![CDATA[<p>‘Mijn ouders trouwden in mei 1958, in Biak, in toenmalig Nederlands-Nieuw-Guinea. Mijn moeder was lerares op een lagere school voor Papoea-kinderen. Mijn vader werkte bij de marine. Ze waren er nog niet zo lang. „Mijn moeder kwam uit een Fries onderwijzersgezin. Ze had hbs-B gedaan. Ze wilde eigenlijk medicijnen studeren, maar daar hadden haar ouders bezwaar tegen. Het werd de kweekschool. „Zij was dertig toen ze een avontuurlijke stap zette door naar Nieuw-Guinea te gaan, ondanks haar vliegangst. Ze had zichzelf, als ‘lelijk eendje’, een ongetrouwde toekomst toebedacht. „Mijn vader kwam uit een gezin dat hij typeerde als ‘vechtkrengen’: overlevers uit een moerasdorp aan de Vecht. Zijn droom was uitvinder of schrijver worden. Het werd de ambachtsschool. Op zijn achttiende ging hij bij de marine, waar uitzending naar ‘Indië’ volgde. „In Biak was mijn vader eigenlijk verliefd geworden op een andere vrouw, maar de dominee koppelde hem aan Dieuke Bouma. Toen haar ouders het nieuws van het huwelijksplan ontvingen, reed haar vader met zijn autootje naar het Vechtdorp om de familie te ontmoeten. Met wat bedenkingen gaf hij zijn dochter goedkeuring om met Jan Portengen te trouwen. „De ouders van mijn vader maakten zich om zulke zaken niet druk. Zodra de kinderen konden staan en lopen, moesten ze het zelf maar uitzoeken. „Op de trouwdag zongen de Papoea-leerlingen van mijn moeder een lied. Een jaar later werd ik geboren. Door de politieke spanningen moesten wij niet lang daarna het eiland verlaten, om er nooit meer terug te keren. „Mijn ouders zijn inmiddels overleden. Hun verschillen in karakter en achtergrond hebben vaak pijn gedaan. Desondanks zijn ze altijd bij elkaar gebleven.”</p>
<img src='https://images.nrc.nl/XSPNCExZX2jb-ivY1J2F3XHOaiY=/1280x/filters:no_upscale()/s3/static.nrc.nl/images/gn4/stripped/data96522207-9cf046.jpg'/>]]></description>
      <guid>https://nrc.nl/nieuws/2023/02/20/hun-verstand-en-de-kerk-hielden-hen-bij-elkaar-a4157611</guid>
      <pubDate>Mon, 20 Feb 2023 05:59:02 +00:00</pubDate>
    </item>
    <item>
      <title><![CDATA[‘Als kind ben ik meer dan  twintig keer verhuisd’]]></title>
      <description><![CDATA[<p>‘Mijn vader was de vierde zoon uit een boerengezin. Mijn moeder was het vierde kind, en ook van boerenkomaf. „Wie in de jaren vijftig volwassen werd, bleef op de boerderij wonen, of daar vlakbij. Óf je ging emigreren. Honderdduizend Nederlanders zijn vertrokken, naar Canada, de VS, Australië, Nieuw-Zeeland. „Mijn ouders wilden graag wat van de wereld zien. Als enige in de familie had mijn vader gestudeerd. Hij was ingenieur in de weg- en waterbouw. Mijn moeder was onderwijzeres. Via de Britse regering vond mijn vader een baan in Nieuw-Zeeland. Met de boot, via het Panamakanaal, gingen ze erheen. Onderweg hadden zij wekenlang de tijd om hun Engels te oefenen. „In Nieuw-Zeeland werd hun eerste kind geboren, in 1953. Deze foto is gemaakt bij zijn doop. Twee kinderen volgden, ik was er een van. „Na zo’n negen jaar in Nieuw-Zeeland heeft ons gezin nog bijna drie jaar in Nigeria gewoond. Ook daar heeft mijn vader heel wat bruggen en wegen aangelegd. Begin jaren zestig waren we terug in Nederland, waar nog twee kinderen werden geboren. „Avontuurlijk en reislustig zijn mijn ouders altijd gebleven. Ook in Nederland verhuisden ze voortdurend – bij elkaar zo’n twintig keer. Ik weet niet beter dan dat ik steeds opnieuw moest beginnen met vriendinnetjes en met ooms en tantes. Die laatsten waren dan hun nieuwe vrienden – wij wisten dondersgoed dat onze echte ooms en tantes in Overijssel en Gelderland woonden, en in Canada en Indonesië.”</p>
<img src='https://images.nrc.nl/hsfsHKySfmSI2_VTGmYKH3x8_Bo=/1280x/filters:no_upscale()/s3/static.nrc.nl/bvhw/files/2023/02/data96520518-3490ef.jpg'/>]]></description>
      <guid>https://nrc.nl/nieuws/2023/02/13/als-kind-ben-ik-meer-dan-twintig-keer-verhuisd-a4156981</guid>
      <pubDate>Mon, 13 Feb 2023 05:59:03 +00:00</pubDate>
    </item>
  </channel>
</rss>
