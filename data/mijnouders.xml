<?xml version="1.0" encoding="utf-16"?>
<rss version="2.0">
  <channel>
    <title><![CDATA[Mijn ouders]]></title>
    <link>https://www.nrc.nl/rubriek/mijn-ouders/</link>
    <description><![CDATA[Mijn ouders]]></description>
    <item>
      <title><![CDATA[‘In Tanzania kwam een einde aan een ongemakkelijke tijd’]]></title>
      <description><![CDATA[<p>Mijn moeder komt uit Heerlen, mijn vader uit Venlo. Zij had in de oorlog de hbs gedaan, mijn vader in Tilburg de hts. Ze trouwden op 11 februari 1947, de dag dat mijn moeder meerderjarig werd. Na de oorlog ging mijn vader werken in het succesvolle aannemingsbedrijf van zijn vader. Maar in 1956 overleed opa Thei. Toen kwamen mijn vader en een broer er alleen voor te staan. Midden jaren 60 liep dat mis waarna een periode van 12 ambachten, 13 ongelukken begon. Aan die ongemakkelijke tijd kwam midden jaren 70 een einde toen mijn vader in dienst trad bij de Heidemaatschappij om uitgezonden te worden naar Tanzania. Het kabinet-Den Uyl had ontwikkelingsgeld bestemd voor de bouw van een suikerfabriek in het gehucht Kidatu, zo’n 300 kilometer ten westen van de hoofdstad Dar es Salaam. Mijn vader zag er als bouwkundige op toe dat er deugdelijk werd gebouwd zodat het ontwikkelingsgeld goed werd besteed. Kilombero Sugar Company Ltd. exploiteert de fabriek tot op de dag van vandaag. In 1977 was de fabriek zo goed als af. Prins Bernhard kwam op bezoek in Tanzania. Hij zal voor de olifanten en ander groot wild zijn gekomen, maar hij had toch ook belangstelling voor de suikerfabriek in Kidatu. Op de foto wordt hij voorgesteld aan mijn vader en mijn moeder. Zij was dol op de prins, had eerder al met een zakdoek langs de weg staan zwaaien en dat was Bernhard opgevallen. Niet zo gek want ze was de enige witte vrouw tussen allemaal zwarte mensen. In de versie van mijn moeder zou Bernhard, terwijl hij haar de hand schudde, tegen haar hebben gezegd: „Ik ben blij dat ik u nu in het echt kan ontmoeten.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/LWy7tm3rKmbEv_99dkMVNa3EZ-s=/1280x/filters:no_upscale()/s3/static.nrc.nl/images/gn4/stripped/data117747426-14064f.jpg'/>]]></description>
      <guid>https://nrc.nl/nieuws/2024/07/01/in-tanzania-kwam-een-einde-aan-een-ongemakkelijke-tijd-a4858273</guid>
      <pubDate>Mon, 1 Jul 2024 05:58:56 +00:00</pubDate>
    </item>
    <item>
      <title><![CDATA[‘Wat een avontuur moet Afrika voor beiden zijn geweest’]]></title>
      <description><![CDATA[<p>‘Mijn vader haalde na de middelbare school zijn diploma’s handelscorrespondentie, sprak zijn talen goed en solliciteerde in 1946 bij een Afrikaanse Compagnie en werd aangenomen. Zo ging hij naar Liberia, het avontuur tegemoet. Daar beheerde hij een bank en zorgde voor im- en export van goederen. Hij had het daar enorm naar zijn zin en kon met iedereen goed samenwerken. In 1949, tijdens een verlofperiode, leerde hij mijn moeder kennen. Een vriendin lokte mijn moeder naar zijn adres en de vonk sloeg over. Al snel volgde een verloving waarna mijn vader terugkeerde naar Afrika. Op 18 januari 1950 trouwden mijn ouders met de handschoen zodat mijn moeder hem achterna kon gaan. Twee jaar later was mijn moeder zwanger van mij. Voor de geboorte kwamen zij naar het oude Sint Franciscus Gasthuis aan de Schiekade te Rotterdam. Ik herinner mij flarden van die tijd in Afrika. Gelukkig zijn er veel foto’s en mijn ouders (vooral mijn moeder) vertelden veel over die jaren in de tropen. Nu realiseer ik me wat een avontuur het voor beiden geweest moet zijn. Ik was bijna vier jaar oud toen wij terugkeerden naar Nederland en mijn vader werd vertegenwoordiger bij Philips. Wij woonden door zijn werk in verschillende plaatsen en hadden een heel fijne jeugd. Op de foto zie je ons met jonge leeuwtjes op schoot na een bezoek aan een circus in Den Haag. Zoiets is nu ondenkbaar en dat is maar goed ook. Mijn vader zong elke dag. Hij begeleidde zichzelf vaak op de gitaar. Die muzikaliteit hebben wij meegekregen, het was ook een stimulans om zelf een instrument te bespelen en te zingen. Mijn moeder was tapdanser en was gevraagd de tijd tussen het polygoonjournaal en de hoofdfilm op te vullen in het oude Roxy Theater (later Arena) aan de West-Kruiskade in Rotterdam. Ook speelde zij nog toneel, in de rol van Repelsteeltje.”</p>
<img src='https://images.nrc.nl/W-Xu4bAfgcvqL9C6Mxb4BTRGWFQ=/1280x/filters:no_upscale()/s3/static.nrc.nl/images/gn4/stripped/data116946632-d4de53.jpg'/>]]></description>
      <guid>https://nrc.nl/nieuws/2024/06/24/wat-een-avontuur-moet-afrika-voor-beiden-zijn-geweest-a4857472</guid>
      <pubDate>Mon, 24 Jun 2024 05:58:56 +00:00</pubDate>
    </item>
    <item>
      <title><![CDATA[‘Hij sneed de lappen, zij sneed de vleeswaren en rekende af’]]></title>
      <description><![CDATA[<p>‘Toen mijn vader en moeder trouwden hadden ze allebei al vele jaren gewerkt. Mijn vader was als elfjarige begonnen als slagersknecht, om het vak te leren. Hij woonde in huis bij zijn baas, dat was toen vrij normaal. Mijn moeder werkte als dienstmeisje, later stond ze in de melkwinkel van haar zuster. Vlak voordat ze trouwden, had mijn vader een verwaarloosde slagerij gehuurd in Sloten (bij Amsterdam). De winkel was aan de straat en het woonhuis lag erachter, gescheiden door een schuifdeur. Het was crisistijd en in het begin verdienden ze bijna niets. Maar het ging iedere week beter, want mijn vader was een goede vakman die heerlijke worst kon maken. Mijn moeder werkte in de winkel naast mijn vader. Hij sneed de lappen en zij sneed de vleeswaren en rekende af. Ze kregen drie kinderen en moesten al gauw hulp huren voor in de winkel en in huis. Het werk in zo’n slagerij was een wekelijkse routine, met iedere dag een terugkerende taak. Op maandag kocht je een koe en een paar varkenshelften op de veemarkt. Die koe slachtte je zelf en werd de volgende morgen thuis bezorgd. Op dinsdag werd alles uitgebeend en in kleinere stukken gesneden. Op woensdag maakte je worst van alles wat niet te verkopen was in de winkel. Op donderdag ging je de klanten rond om te vragen wat ze nodig hadden. Op vrijdag werd dat thuis bezorgd. Op zaterdag werd het laatste verkocht en het geld geteld. Op zondag ging je naar de kerk en op maandag begon alles weer opnieuw. Zo leefden en werkten ze vijftig jaar lang, tot mijn oudere broer de zaak kocht. Maar mijn vader ging gewoon door, want hij kende geen ander leven. Het huis waar de slagerij in zat staat er nog steeds, maar heet nu een ‘riant herenhuis’. Boven het grote raam aan de straat zit nog altijd de tegel met het woord ‘Vleeschhouwerij’.” Opgetekend door Gretha Pama</p>
<img src='https://images.nrc.nl/M6_YDN7FpJ_r9CajS8p3O-izeE4=/1280x/filters:no_upscale()/s3/static.nrc.nl/bvhw/files/2024/06/data117027926-c60702.jpg'/>]]></description>
      <guid>https://nrc.nl/nieuws/2024/06/17/hij-sneed-de-lappen-zij-sneed-de-vleeswaren-en-rekende-af-a4856687</guid>
      <pubDate>Mon, 17 Jun 2024 05:58:57 +00:00</pubDate>
    </item>
    <item>
      <title><![CDATA[‘Brieven uit Duitsland waren het enige contact met familie’]]></title>
      <description><![CDATA[<p>‘Mijn ouders, Ben Winkel en Agnes Schwegmann, hebben elkaar in de oorlog ontmoet in Duitsland. Mijn vader was in 1943 opgepakt, hij had zich niet gemeld voor de Arbeitseinsatz. Hij moest toen alsnog naar Duitsland, maar is ‘per ongeluk’ niet naar de voorgeschreven bestemming gereisd. Hij ging naar Rheine, waar familie woonde. Daar kon hij aan het werk bij een schroothandelaar, mijn latere opa. Als knecht woonde hij in bij mijn opa en oma en hun gezin. Mijn moeder zag wel iets in die magere slungel: ze wilde van hem leren schaken. Zo konden ze aan een klein tafeltje met de knieën tegen elkaar aan zitten – en bloeide de liefde tussen hen op. In 1945 mocht mijn vader weer naar huis. Mijn moeder wilde graag met hem mee, maar vanwege haar Duitse nationaliteit was reizen naar Nederland verboden. Drie jaar en vele brieven later zijn ze ‘met de handschoen’ getrouwd, Ben in Hilversum en Agnes in Rheine. Daarna kon mijn vader haar ophalen. Maar samenwonen konden ze pas nadat ze drie jaar later voor de kerk waren getrouwd. Als jonge Duitse vrouw was het voor mijn moeder niet makkelijk in Nederland. Gelukkig had ze een talenknobbel, ze sprak accentloos Nederlands. Op de foto lezen mijn ouders een brief uit Duitsland. Daar mocht mijn moeder niet heen reizen, brieven waren het enige contact met haar familie. Ook had ze veel verdriet om twee broers, die als militair gesneuveld waren in Polen en Wit-Rusland. Met dat verdriet kon ze nergens naartoe, het was de tijd van de wederopbouw en iedereen wilde de ellende van de oorlog vergeten. Toch hebben ze een mooi en lang leven gehad, mijn vader had een eigen bedrijf en mijn moeder was zijn grote steun en toeverlaat. Ze zijn in 2017, 93 en 94 jaar oud, kort na elkaar overleden. Wij, hun vijf kinderen, hebben geweldige ouders gehad.” Opgetekend door Gretha Pama Foto’s van ouders zijn welkom via mijnouders@nrc.nl.</p>
<img src='https://images.nrc.nl/5odiInpxVj-G1D70SS4jqkEhF1I=/1280x/filters:no_upscale()/s3/static.nrc.nl/bvhw/files/2024/06/data116708954-d1f3aa.jpg'/>]]></description>
      <guid>https://nrc.nl/nieuws/2024/06/10/brieven-uit-duitsland-waren-het-enige-contact-met-familie-a4855931</guid>
      <pubDate>Mon, 10 Jun 2024 05:58:57 +00:00</pubDate>
    </item>
    <item>
      <title><![CDATA[‘Ik was verloofd,  pa  getrouwd, maar wij werden verliefd’]]></title>
      <description><![CDATA[<p>Na het overlijden van mijn moeder vond ik een schriftje waarin zij had opgeschreven hoe ze mijn vader had leren kennen. Dit is de (ingekorte) tekst: „Het was begin 1942 toen wij met het Provinciaal Ziekenhuis evacueerden naar Warnsveld. De technische dienst was al vooruit gegaan en daarna kwamen wij, het verplegend personeel. Daar was het dat ik jullie vader leerde kennen. Ik was verloofd en pa was getrouwd en had twee zoons. Maar ja, liefde laat zich niet dwingen en wij werden verliefd. Ik was jong, 22 jaar, pa was 31. Najaar 1944 had ik overplaatsing aangevraagd naar Utrecht, omdat mijn vader ziek was en ik van daaruit met de fiets beter naar Hoorn kon. Die winter, 44-45, mocht ik van het Provinciaal Ziekenhuis weer naar huis. Ik was toen nog verloofd, en hoorde niets meer van pa, want er reden geen treinen, er was praktisch geen post. In die tijd werden er plannen gemaakt door wederzijdse ouders, dat wij zouden trouwen en op het bovenhuis zouden wonen. De schrik sloeg mij om het hart en ik verbrak mijn verloving. Eind van dat jaar, oktober-november, gingen mijn moeder en ik naar Heemstede. Daar kwam ik pa op een middag in de stad tegen en toen begon het toch weer. Mijn moeder zei later tegen mij: ik heb je nog nooit zo verliefd gezien. Wij maakten een afspraak en daarna zagen we elkaar regelmatig. Ik ging naar Santpoort, waar ik woonruimte vond, en met pa en de jongens kwam te wonen. Ik bleek toen twee maanden in verwachting te zijn. Wij waren echt gelukkig, op onze kamer met meubels van mijn ouders en een stukje zolder. Peter werd in [kraamkliniek] Maranatha geboren en Eric op de Brederoodseweg 15. Wij waren toen met z’n zessen, met Arnold en Ruud.”</p>
<img src='https://images.nrc.nl/WjgdMPOUxsjRim_uQaHQ0oM3-e4=/1280x/filters:no_upscale()/s3/static.nrc.nl/images/gn4/stripped/data116406231-8d4d0c.jpg'/>]]></description>
      <guid>https://nrc.nl/nieuws/2024/06/03/ik-was-verloofd-pa-getrouwd-maar-wij-werden-verliefd-a4230403</guid>
      <pubDate>Mon, 3 Jun 2024 05:58:57 +00:00</pubDate>
    </item>
    <item>
      <title><![CDATA[‘Ze ontmoetten elkaar in het Oranje Hotel in Leeuwarden’]]></title>
      <description><![CDATA[<p>‘Waar gaan we nu eens naar toe?’ staat onder de foto van de Uitgave ter gelegenheid van het zestig jarig bestaan van de vereniging voor vreemdelingenverkeer Leeuwarden, uit het najaar van 1957. Eind dat jaar trouwden mijn ouders in Leeuwarden, waar ze elkaar hadden ontmoet in het fameuze Oranje Hotel. Hij uit Berltsum, jongste zoon van een vrachtrijder, zij uit Leeuwarden, oudste dochter van een vertegenwoordiger in drukinkten. Ik zag in 1960 het levenslicht, mijn zusje Ellen volgde in 1965. Mijn vader was vrijwel zijn hele arbeidzame leven administrateur bij De Boer Stalinrichting in Leeuwarden, en had een eigen administratiekantoor. Mijn moeder werkte in de jaren 50 bij de gemeente Leeuwarden en werd soms ingezet bij fotoshoots. In 1956 was ze verkleed als Fries meisje bij de ontvangst van deelnemers aan het kandidatentoernooi voor het WK schaken, in de raadszaal in Leeuwarden. Een van de grootste frustraties was dat ze, door haar huwelijk, ontslag moest nemen bij de gemeente. Nadien maakte ze zich nuttig voor Berltsum, waar ze gingen wonen. Ze was tientallen jaren bestuurslid van de gymnastiekvereniging en voorzitter van de Plattelandsvrouwen, en een fervent volleyballer en tennisser. Een decennium was ze ouderling van de gereformeerde kerk. Bijzonder, want mijn vader had een ARP-achtergrond, mijn moeder kwam uit een rood nest. Halverwege de jaren 60 hadden we de eerste caravan in het dorp. Mijn ouders gingen jarenlang naar Appelscha en de Galamadammen, Denemarken en Zwitserland. Mijn vader vond het altijd fijn te melden dat zijn vrouw zes jaar jonger was. Toch overleed ze, na een lange strijd tegen borstkanker, veel eerder dan hij. De laatste tien jaren van zijn leven waren niet zijn gelukkigste.’</p>
<img src='https://images.nrc.nl/6UZfTFf5vCyTyrY5yla7Fz2Jeew=/1280x/filters:no_upscale()/s3/static.nrc.nl/images/gn4/stripped/data116087276-02ff5f.jpg'/>]]></description>
      <guid>https://nrc.nl/nieuws/2024/05/27/ze-ontmoetten-elkaar-in-het-oranje-hotel-in-leeuwarden-a4200057</guid>
      <pubDate>Mon, 27 May 2024 05:58:58 +00:00</pubDate>
    </item>
    <item>
      <title><![CDATA[‘Je ziet waar de frontlijn loopt, op de dag van hun verloving’]]></title>
      <description><![CDATA[<p>‘Deze foto maakte mijn opa Carl Hulscher op 11 januari 1942 van de verloving van mijn vader en moeder. Pas kortgeleden ontdekte ik dat er nog meer op staat dan mijn oom Eeuwout met zijn geïmproviseerde hoofddeksel, die plechtig de verlovingsringen aandraagt. Op de achtergrond hangt een kaart van Midden-Europa, die laat zien dat we midden in de oorlog zitten. Zorgvuldig is daarop bijgehouden hoe het front op 11 januari loopt. Operatie Barbarossa is duidelijk al achter de rug, maar de beslissende slag om Stalingrad moet nog beginnen. Mijn opa zat in een communistische verzetsgroep en was bevriend met Daan Goulooze, die de hele oorlog zendapparatuur tot zijn beschikking had. Ze moeten goed op de hoogte zijn geweest van de opmars in Rusland. Mijn vader was werkzaam op de tekenkamer van de Spoorwegen, omdat verder studeren niet mogelijk was, mijn moeder werkte bij de ‘Distributie’ in Amsterdam, waar ze handig met voedselbonnen sjoemelde. Tweeënhalf jaar later zou de spoorwegstaking beginnen en dook mijn vader onder, terwijl er aan voedsel steeds minder te distribueren viel. Pas in 1945 konden mijn ouders trouwen, in geleende kleren en met tweedehands huwelijkskado’s. In 1946 werd mijn zusje Els geboren, ik volgde op 11 januari 1949, zeven jaar na de verlovingsdag. Ik heb een filmpje gemaakt dat aan de hand van hun foto-albums laat zien hoe mijn ouders elkaar kort voor de oorlog bij de Nederlandse Jeugdbond voor Natuurstudie ontmoetten. In 1942 zijn ze nog even lid, de leeftijdsgrens ligt op 23. Mijn vader zit in het hoofdbestuur, sommige leden zijn bij het verzet gegaan. Als ze al niet onderduiken of naar Duitsland zijn afgevoerd. Een enkeling zal later nog in Sachsenhausen worden gefusilleerd.”</p>
<img src='https://images.nrc.nl/Q82B21S77oj4AgRPy9sccUXpc3k=/1280x/filters:no_upscale()/s3/static.nrc.nl/images/gn4/stripped/data115696471-c762f0.jpg'/>]]></description>
      <guid>https://nrc.nl/nieuws/2024/05/21/je-ziet-waar-de-frontlijn-loopt-op-de-dag-van-hun-verloving-a4199233</guid>
      <pubDate>Tue, 21 May 2024 05:58:58 +00:00</pubDate>
    </item>
    <item>
      <title><![CDATA[‘Mijn ouders hadden een zelfgebouwde caravan’]]></title>
      <description><![CDATA[<p>‘Deze foto is genomen toen mijn ouders in 1970 op vakantie waren bij Houyet in de Ardennen. Ze kwamendaar vaak, eerst met de tent en later met hun zelfgebouwde caravan. Ze trouwden kort na de oorlog, toen mijn vader de smidse – of wat daar nog van over was – had overgenomen van zijn vader. Samen slaagden mijn ouders erin een succesvolle zaak te beginnen: mijn vader schakelde van machinebouw over naar installatietechniek en van daaruit naar de verkoop van elektrische apparaten. Daarvoor werd de voorkamer omgebouwd tot winkel, waar mijn moeder zich het verkopen van al die elektrische spullen eigenmaakte. Later kwam daar nog de verkoop van radio- en televisietoestellen bij. Ik herinner me dat ik meermaals met mijn vader meewerkte. En ook dat hij vaak in de avonduren nog apparaten aan het repareren was. Het ging goed tot de opkomst van installatie- en grootwinkelbedrijven. Daarna was er met de verkoop via zo’n klein winkeltje geen boterham meer te verdienen. Toen is mijn vader opnieuw omgeschakeld, hij heeft verschillende bedrijven in de omgeving geholpen met automatisering. En dan te bedenken dat mijn moeder al die omschakelingen heeft meegemaakt. Toen mijn ouders gepensioneerd waren, hebben ze nog een hele nieuwe woning helpen realiseren: ze hebben mijn broer geholpen met de verbouw van een dubbele woning tot een woning met een huisartsenpraktijk. Daarna zijn ze samen nog een paar keer op vakantie geweest met hun caravan. Helaas is mijn moeder niet heel oud geworden. Mijn vader werd 101.”</p>
<img src='https://images.nrc.nl/Y9plYn_6bxNSpPiJa1eRHJAaRug=/1280x/filters:no_upscale()/s3/static.nrc.nl/images/gn4/stripped/data115424212-de7123.jpg'/>]]></description>
      <guid>https://nrc.nl/nieuws/2024/05/13/mijn-ouders-hadden-een-zelfgebouwde-caravan-a4198645</guid>
      <pubDate>Mon, 13 May 2024 05:58:58 +00:00</pubDate>
    </item>
    <item>
      <title><![CDATA[‘Hun vriendschap met  Shorty was voor eeuwig’]]></title>
      <description><![CDATA[<p>‘In mei 1945 zijn mijn ouders, Tiny Wijnbeek en Barend Richters, nog verloofd. Ze woonden in Zwolle bij mijn grootouders, Johannes en Dina Wijnbeek. De reden van deze foto is de soldaat rechts. Hij is Canadees en heet Lionel Haslam, maar vanwege zijn lengte wordt hij Shorty genoemd. Barend en Tiny troffen hem zittend op een paaltje in de Sassenstraat, ze nodigden hem uit voor een kop (surrogaat)koffie. Het werd een vriendschap voor eeuwig. Op de dag dat Shorty’s boot naar Canada terugvoer, 14 november 1945, trouwden mijn ouders. Een jaar later werd hun eerste kind geboren. Ze noemden hem Barend Lionel – een eerbetoon aan Shorty, die net als mijn ouders trouw de correspondentie onderhield. Mijn vader was intussen personeelsfunctionaris geworden bij de Nederlandse Aardolie Maatschappij, hij hielp buitenlandse collega’s met huisvesting. Mijn moeder zorgde voor een huiselijke inrichting uit eigen voorraad. In 1974 kwam Shorty op bezoek in Assen. Hij kreeg een warm onthaal en een rondtoer van tien dagen. Zes jaar later werden mijn ouders uitgenodigd voor een tegenbezoek. Mijn vader was inmiddels hartpatiënt, maar van de dokter mocht hij de reis ondernemen. Na tien dagen kreeg hij onverwacht toch een fatale aanval. Hij is begraven op de familiebegraafplaats van Shorty. Mijn moeder overleed twee jaar later. Ik trouwde in datzelfde jaar. Onze huwelijksreis was naar Canada, waar Shorty in St. Catherine een doopmutsje kocht. Onze oudste dochter, Catherina Maria, genoemd naar mijn moeder, droeg dit bij haar doop. In Wiarton op BayView Cemetary liggen mijn vader en Lionel op vijfhonderd meter van elkaar, voor eeuwig verbonden.”</p>
<img src='https://images.nrc.nl/KZ-e4NQ3CgpDJYkMEyx9oKSQtYg=/1280x/filters:no_upscale()/s3/static.nrc.nl/images/gn4/stripped/data115098027-80e57f.jpg'/>]]></description>
      <guid>https://nrc.nl/nieuws/2024/05/06/hun-vriendschap-met-shorty-was-voor-eeuwig-a4198056</guid>
      <pubDate>Mon, 6 May 2024 05:58:59 +00:00</pubDate>
    </item>
    <item>
      <title><![CDATA[‘Dat ze zo dicht bij elkaar zijn, misschien is dat wat mij roert’]]></title>
      <description><![CDATA[<p>‘Deze foto maakte ik begin jaren 60. Hij staat in mijn geheugen gegrift, eerst omdat ik hem qua compositie zo goed vond en dacht dat hij in een reclamefolder van Bretagne had kunnen worden opgenomen. Later omdat ik besefte dat hij ook staat voor het beeld dat ik van mijn ouders heb. Harmonieus en ontspannen. Elkaar ondersteunend, ook als zij niet bij elkaar waren, in de Tweede Wereldoorlog en daarna als mijn vader door zijn werk korte of langere tijd van huis was. Misschien is dat wat mij roert in de foto: dat ze zo dicht bij elkaar zijn. De foto toont mijn ouders onderweg naar het familiehuis op een eiland voor de kust van Bretagne. Mijn vader reed, de loodgieterstassen met dossiers achter in de auto. Mijn moeder zorgde voor de lunch. Onderweg picknicken langs de D777. Vitré, Janzé, Bain de Bretagne, de namen geven mij al een vakantiegevoel. Zo moeten mijn ouders dat ook hebben ervaren. De vakantie is begonnen. Even geen werk, maar een baguette op een plaid in het weiland en dan een dutje voor we verdergaan. Pas op het eiland wordt er weer gewerkt. Maar ook gezwommen en geschaakt. Mijn grootouders kochten het huis bijna honderd jaar geleden. Zij reisden met de trein en stuurden de bagage met Van Gend en Loos vooruit. Vanaf 1953 gingen mijn ouders met de auto. Mijn vrouw en ik, onze kinderen, neven en nichten gaan nog steeds naar het familiehuis. Als we er een dag zijn, voelt het alsof er niets is veranderd. Maar de reis is wel echt anders. Er is een autoroute en terwijl onze elektrische auto wordt opgeladen bij de Supercharger, lunchen wij bij McDonald’s.</p>
<img src='https://images.nrc.nl/36ZTl8tJlOztbio-j3jU2FGxFg0=/1280x/filters:no_upscale()/s3/static.nrc.nl/images/gn4/stripped/data114760642-f53eac.jpg'/>]]></description>
      <guid>https://nrc.nl/nieuws/2024/04/29/dat-ze-zo-dicht-bij-elkaar-zijn-misschien-is-dat-wat-mij-roert-a4197399</guid>
      <pubDate>Mon, 29 Apr 2024 05:58:59 +00:00</pubDate>
    </item>
    <item>
      <title><![CDATA[‘In 1968 vierden mijn ouders Koninginnedag op de Antillen’]]></title>
      <description><![CDATA[<p>‘In 1932 trad Meindert Sonnema, onze vader, met een vioolsolo op voor de VARA-radio. Hij was toen elf jaar oud. Maar hij wilde geen beroepsmusicus worden. Hij volgde de hbs en tijdens de Tweede Wereldoorlog ging hij als volontair aan de slag op het gemeentehuis van Mantgum. Daarvoor fietste hij dagelijks heen en weer vanuit Huizum (Leeuwarden), waar hij bij zijn ouders woonde. Maar als daar razzia’s waren, mocht hij in Mantgum overnachten bij de directeur Gemeentewerken. Deze Anne Visser had drie dochters. Jantje Visser, onze moeder, trouwde vlak na de oorlog met Meindert. Na de geboorte van twee kinderen, Marjan (1947) en Siebe Anne (1951), kreeg onze vader een baan bij het Antilliaans Pensioenfonds op Curaçao, waar hij opklom tot directeur. Onze moeder was apothekersassistente, maar kon daar als getrouwde vrouw niet werken. Zij was de drijvende kracht achter het gezin en deed veel vrijwilligerswerk. Ze leerde kinderen handvaardigheid: kleren naaien, pitrieten, emailleren. En sport, ze gaf tennisles. Verder steunde zij haar man, wat varieerde van meegaan op zakenreizen naar New York tot het bijwonen van de opening van hotels die door het pensioenfonds waren gefinancierd. Dat laat deze foto zien. Het is een receptie op Koninginnedag in 1968, waar gouverneur Nicolaas (Cola) Debrot met zijn vrouw Estelle Reed de burgerij ontving. De Bonairiaanse Debrot was arts, jurist en schrijver, en als eerste niet-Nederlander tot hoogste gezagsdrager benoemd: gouverneur van de Nederlandse Antillen. Debrot maakt mijn vader hier een compliment over zijn eerdere optreden als eerste violist met het amateurorkest Magyari. Mijn ouders repatrieerden toen mijn vader, 51 jaar oud, met tropenpensioen ging.” Opgetekend door Gretha Pama</p>
<img src='https://images.nrc.nl/DrSMEsTvoe_ImMblgvEospPa0DU=/1280x/filters:no_upscale()/s3/static.nrc.nl/bvhw/files/2024/04/data114644031-9e8b31.jpg'/>]]></description>
      <guid>https://nrc.nl/nieuws/2024/04/22/in-1968-vierden-mijn-ouders-koninginnedag-op-de-antillen-a4196764</guid>
      <pubDate>Mon, 22 Apr 2024 05:58:59 +00:00</pubDate>
    </item>
    <item>
      <title><![CDATA[‘Mijn vader speelde in orkesten in Frankrijk, België, Italië’]]></title>
      <description><![CDATA[<p>‘Mijn ouders trouwden in 1922, dit is hun trouwfoto. Mijn moeder kwam uit Brussel, zij was tweetalig. Mijn vader kwam uit Luik en sprak Frans. Hij speelde in orkesten in Frankrijk, België en Italië, hij had een absoluut gehoor en speelde cello, piano, gitaar, banjo, drum en accordeon. In Frankrijk werkte hij met Maurice Chevalier en Josephine Baker. Ook zijn vader en zijn zes broers waren musicus. En Ninette, mijn oudste zus, trad na de oorlog op met Franse chansons. In 1926, toen mijn vader als orkestlid werkte op een cruiseschip, overleed een dochtertje van twee, Jeanine. Mijn moeder durfde het hem niet te schrijven, bij zijn terugkomst was zij al drie maanden overleden. In 1932 kreeg mijn vader een contract op Scheveningen in het Kurhaus. Ze verhuisden toen van Brussel naar Den Haag. Daar gebeurden veel ellendige dingen. In 1940 kreeg mijn moeder een drieling, maar omdat er geen couveuse beschikbaar was leefden zij maar één dag. Januari 1945 overleed mijn vierjarige broertje Charly, aan dysenterie. Hij lag in een algemeen graf, in juli wilde mijn vader hem laten opgraven: mijn ouders hadden een familiegraf gekocht. Maar daarvoor moest hij hem wel identificeren, hij was al zes maanden dood. Mijn oudere zus van twintig was erbij, het was een grote schok, mijn zus heeft er heel haar leven last van gehad. Wij spraken thuis alleen Frans. Dat was een eis van mijn vader. Hij speelde in orkesten tot zijn 75ste, maar plotseling kreeg hij parkinson en werd zijn gehoor erg slecht. Hij overleed op 77-jarige leeftijd in Den Haag. Mijn moeder was een modelmoeder, bij wie iedereen zich op zijn gemak voelde. Zij heeft vijftien kinderen gekregen en overleed op 84-jarige leeftijd. Mijn ouders hebben een hoop meegemaakt, ik ben trots op hen. Van de vijftien kinderen leven er nog twee, ik ben 80 jaar, mijn broer is 77.”</p>
<img src='https://images.nrc.nl/fdatFnzgIvCv76pRse73YgChNCI=/1280x/filters:no_upscale()/s3/static.nrc.nl/images/gn4/stripped/data114184277-68d2bf.jpg'/>]]></description>
      <guid>https://nrc.nl/nieuws/2024/04/16/mijn-vader-speelde-in-orkesten-in-frankrijk-belgie-italie-a4196119</guid>
      <pubDate>Tue, 16 Apr 2024 05:59:00 +00:00</pubDate>
    </item>
    <item>
      <title><![CDATA[‘Ze bleken buren toen ze elkaar leerden kennen bij het roeien’]]></title>
      <description><![CDATA[<p>‘Mijn moeder woonde vanaf 1940 op de Bernard Zweerskade 11, als een keurig Amsterdam-Zuid-meisje. Op het hoogtepunt van haar puberteit brak de oorlog uit en golden er veel restricties, maar van de sporten die ze beoefende ging het roeien gewoon door. In wisselende samenstellingen werden meerdaagse tochten gemaakt over de Amstel en de Vecht, richting Loosdrecht. Het groepje jongeren nam proviand mee en er werd overnacht bij boeren of gastgezinnen. Op de zolder werd een laken gespannen dat ’s nachts de jongens van de meisjes moest scheiden. Op één van die tochten leerde mijn moeder mijn vader kennen; Koos bleek een buurjongen van nummer 15. Toch hadden ze eerder geen contact. Ze vielen als een blok voor elkaar en beleefden heerlijke momenten, onder meer tijdens de roeitochten, zoals op de foto van rond 1942. Mijn vader moest vanwege de Arbeitseinsatz onderduiken en de relatie werd op de proef gesteld, maar hun liefde overwon. Na de oorlog deed mijn vader een stagejaar bij een drukkerij in Edinburgh, mijn moeder werd stewardess bij KLM en hun relatie kwam opnieuw onder druk te staan. Uit hun briefwisseling van rond 1946 spreekt de warme band en het vurige verlangen om te trouwen. In algemene zin is aan de liefde niets veranderd, maar de hedendaagse appjes zijn veel beknopter en platter dan de overvloedige beschrijvingen in de vele brieven , vaak twee à drie per week, die zij over en weer schreven. Koos en Elly trouwden in 1947 en kregen drie kinderen; eerst twee dochters, daarna ik. De foto toont ondanks de moeilijke tijden een oprechte band, vreugde en trots. Mijn vader verloor later alleen zijn wilde haren.”</p>
<img src='https://images.nrc.nl/MR5DC3bMfXvix_H-jBbI_WSBNF4=/1280x/filters:no_upscale()/s3/static.nrc.nl/images/gn4/stripped/data113823159-36ee96.jpg'/>]]></description>
      <guid>https://nrc.nl/nieuws/2024/04/08/ze-bleken-buren-toen-ze-elkaar-leerden-kennen-bij-het-roeien-a4195423</guid>
      <pubDate>Mon, 8 Apr 2024 05:59:00 +00:00</pubDate>
    </item>
    <item>
      <title><![CDATA[‘Een sober leven, maar aan de vakantie werd niet getornd’]]></title>
      <description><![CDATA[<p>‘Deze foto uit 1967 toont mijn ouders op kampeerterrein De Toekomst, in Ouddorp op Goeree-Overflakkee. Zodra mijn vader als onderwijzer op een christelijke basisschool in ons dorp Noordwijkerhout de schooldeuren achter zich had dichtgeslagen, bracht het gezin met negen kinderen – uitsluitend jongens – er de vakantie door. Zes weken lang. Het einde van de maand halen met zo’n groot gezin vergde vindingrijkheid. Maar aan de zes weken kamperen werd niet getornd. Op de camping troffen we jaar-in jaar-uit Rotterdamse speelkameraadjes die er net als wij lange vakanties doorbrachten, met hun moeders. De werkende vaders moesten zuinig zijn met hun vakantiedagen en kwamen hooguit twee of drie weken en in de weekends. Mijn vader haalde op zijn 46ste zijn rijbewijs en kon zich in 1966 nét de allergoedkoopste auto veroorloven: een Trabant. Als kinderen ervaarden we dat niet als zodanig, maar naar de huidige maatstaven was het leven sober en eenvoudig. In ons dorp was zondag een dag van rust, van ‘zondagse kleren’ en een geschrobde stoep. De huisarts, burgemeester, dominee en pastoor waren de notabelen. Als ‘sub-notabele’ had mijn vader er meer aanzien dan de onderwijzer van nu. Op de golven van de jaren 60 en 70 groeit mijn wat behoudende vader in zijn opvattingen steeds dichter naar mijn moeder, afkomstig uit een socialistisch gezin. Het christelijke geloof was en bleef hun richtsnoer, maar toen in 1973 het kabinet-Den Uyl aantrad, stemde ook mijn vader PvdA. Hun geloof bleef recht overeind, maar de band met de plaatselijke kerk verslapte, toen die zich afzijdig hield van de kernwapendiscussie in de jaren 80. De levensloop van de kinderen zou sterk uiteenlopen. De een trad in vaders voetsporen en stond als 69-jarige nog voor de klas, een ander vond zijn draai in Australië. En allemaal zijn we uit nostalgie wel eens teruggegaan naar Ouddorp, een jeugdidylle.” Opgetekend door Ward op den Brouw</p>
<img src='https://images.nrc.nl/86MGI1RAcS893bopyjeEEHjNIxc=/1280x/filters:no_upscale()/s3/static.nrc.nl/bvhw/files/2024/03/data113634558-96e52d.jpg'/>]]></description>
      <guid>https://nrc.nl/nieuws/2024/04/01/een-sober-leven-maar-aan-de-vakantie-werd-niet-getornd-a4194656</guid>
      <pubDate>Mon, 1 Apr 2024 05:59:01 +00:00</pubDate>
    </item>
    <item>
      <title><![CDATA[‘Er is geen foto waarop ze meer plezier uitstralen’]]></title>
      <description><![CDATA[<p>‘Mijn ouders hadden vóór hun huwelijk beiden een affaire die was geworteld in de Tweede Wereldoorlog. Mijn vader was in het kader van de Arbeitseinsatz te werk gesteld in Stuttgart. Zijn overbezorgde moeder, hij was de benjamin, deed haar beklag tot bij de hoogste Duitse autoriteit in Nederland, rijkscommissaris Seyss-Inquart. Met succes, haar jongste zoon mocht na vier maanden terugkeren. Niet lang daarna kwam het bericht dat aan de Duitse grens, waar ze vlakbij woonden, een jongedame uit Stuttgart op hem stond te wachten. Mijn vader had in Duitsland kennis gekregen aan een vrouw met de naam Regina. Hij durfde het niet aan haar te ontvangen en liet haar onverrichterzake terugreizen. Mijn moeder had een soortgelijke affaire. Zij had als zuster bij het Rode Kruis contact met de Amerikaanse soldaten die eind 1944 tekenden voor de bevrijding van Zuid-Limburg. Met private soldier Henry (‘Hank’) was het contact zo innig dat hij haar een ring schonk, die hij sedert de bevrijding van Parijs bij zich droeg. Ik weet niet of de ring officieus een verloving bezegelde, maar mijn moeder verbrak de relatie bij het vertrek van de Amerikaanse troepen uit Kerkrade. Later kreeg ze een brief waarin hij zijn verdriet kenbaar maakte, maar ze las het epistel met droge ogen. Deze foto is in 1963 gemaakt in kasteel Mheer, waar mijn vier jaar oudere zus Christa verbleef tijdens een vakantiekamp. Mijn vader staat centraal, mijn moeder rechts voor de kijker naast hem. Er is geen foto van hen waarop ze meer plezier uitstralen. Mijn zus zou in 2006 om het leven komen door een val in een waterval in Noord-Griekenland. Het was geen ongeluk. Mijn ouders stierven afgebrand respectievelijk twee en zes jaar later.”</p>
<img src='https://images.nrc.nl/55rSiCg9jm9HonNoJVt-ce8bmPo=/1280x/filters:no_upscale()/s3/static.nrc.nl/images/gn4/stripped/data113272318-dfecd0.jpg'/>]]></description>
      <guid>https://nrc.nl/nieuws/2024/03/25/er-is-geen-foto-waarop-ze-meer-plezier-uitstralen-a4194142</guid>
      <pubDate>Mon, 25 Mar 2024 05:59:02 +00:00</pubDate>
    </item>
    <item>
      <title><![CDATA[‘Mijn ouders maakten altijd hun eigen nieuwjaarskaart’]]></title>
      <description><![CDATA[<p>Vader groeide op in Katwijk aan Zee, als bouwkundige vond hij werk op een kantoor van de NAM in Oldenzaal. Daar ontmoette hij in het zwembad mijn moeder, Leny Endeman. Ze trouwden er in 1949. Kort daarop verhuisden ze naar Katwijk, waar vader een functie kreeg bij de gemeente. Moeder was gymnastieklerares. Al in de oorlogsjaren had vader een camera, later was hij actief in de fotografieclub. Mijn ouders maakten hun eigen nieuwjaarskaarten, daar is de foto van. Alles werd thuis afgedrukt in de verdonkerde achterkamer. Katwijk was in die tijd een populaire familiebadplaats en veel badgasten werden ondergebracht bij particulieren. Zo hadden mijn ouders toen al een Airbnb: ’s zomers werd driekwart van ons huis verhuurd aan badgasten. Mijn broer en ik sliepen dan boven het kolenhok in de schuur in de achtertuin. Toen vader commandant werd bij de vrijwillige brandweer kwamen die nevenactiviteiten op een lager pitje te staan. Na zijn benoeming bij de beroeps brandweer verhuisden ze van Katwijk naar Rotterdam. Moeder deed er jarenlang vrijwilligerswerk voor de telefonische hulpdienst SOS en het reumacentrum. Na mijn vertrek naar de Verenigde Staten, waar ik nog altijd woon, zijn ze hier regelmatig op bezoek geweest. Ze maakten grote autotochten in het westen van Canada en de VS. Tien jaar na vaders overlijden keerde moeder terug naar haar geboorteplaats, waar mijn broer en zijn gezin woonden. Ze overleed op 90-jarige leeftijd. Moedig had ze al die verkassingen ondergaan, met hun sociaal-culturele verschillen, waar ze altijd makkelijk in paste en vrienden maakte.</p>
<img src='https://images.nrc.nl/TJc0yXEMCi92DVDEx1YW2Ohf-7U=/1280x/filters:no_upscale()/s3/static.nrc.nl/images/gn4/stripped/data113033636-fa8605.jpg'/>]]></description>
      <guid>https://nrc.nl/nieuws/2024/03/18/mijn-ouders-maakten-altijd-hun-eigen-nieuwjaarskaart-a4193411</guid>
      <pubDate>Mon, 18 Mar 2024 05:59:02 +00:00</pubDate>
    </item>
    <item>
      <title><![CDATA[‘Na hun trouwen stond  mijn moeder aan de grond’]]></title>
      <description><![CDATA[<p>‘In 1946 werd mijn moeder door de KLM aangenomen als stewardess. Vlak na de oorlog en de Hongerwinter die ze in Amsterdam had doorgemaakt, na voedseltochten op een fiets zonder banden, vloog ze nu de wereld over. Niet lang daarna ontmoette ze mijn vader. Een stewardess was in die tijd een exotisch wezen. Mijn vader had een goede vangst gedaan. Op de foto nemen ze op Schiphol afscheid van elkaar toen mijn moeder in 1948 door de KLM voor een half jaar in Buenos Aires werd gestationeerd. Mijn vader zal zich wel zorgen gemaakt hebben, en inderdaad had deze blonde stewardess uit Nederland in Buenos Aires over mannelijke belangstelling niet te klagen. Als negentigjarige had ze nog steeds een ondeugende glinstering in haar ogen als ze daarover vertelde. Maar ze kwam toch terug om uiteindelijk in 1950 met mijn vader te trouwen. Toen was het afgelopen met vliegen. Een getrouwde vrouw mocht niet meer werken, sterker nog: door haar huwelijk werd mijn moeder – net als alle andere getrouwde vrouwen – juridisch handelingsonbekwaam. In de loop van haar leven werd ze daar met terugwerkende kracht steeds kwader over. Toen mijn vader in 1971 – veel te vroeg – overleed, ging ze dan ook niet lang daarna weer werken. Hoewel ze dat door het goede weduwenpensioen waarmee hij haar had achtergelaten financieel niet nodig had. Na haar daadwerkelijke ‘pensionering’ besloot ze een aantal landen waar ze op gevlogen had weer te bezoeken omdat ze als stewardess nooit de tijd had gekregen goed rond te kijken. Ze kwam thuis met enthousiaste verhalen over een veranderde wereld, maar het meest enthousiast was ze als ze door een vrouwelijke piloot gevlogen was.”</p>
<img src='https://images.nrc.nl/bAE74vOe-Qz92fEWLzomnjTXTdw=/1280x/filters:no_upscale()/s3/static.nrc.nl/images/gn4/stripped/data112699018-efae7b.jpg'/>]]></description>
      <guid>https://nrc.nl/nieuws/2024/03/11/na-hun-trouwen-stond-mijn-moeder-aan-de-grond-a4192691</guid>
      <pubDate>Mon, 11 Mar 2024 05:59:02 +00:00</pubDate>
    </item>
    <item>
      <title><![CDATA[‘Fotografie was alles voor Ed, Helga was zijn steun en toeverlaat’]]></title>
      <description><![CDATA[<p>‘Mijn ouders trouwden op 27 december 1944 in Den Haag. Mijn moeder werkte toen als secretaresse bij een bedrijf dat handelde in erwten en bonen; ze moest ook elke week peulvruchten eerlijk onder het personeel verdelen. Dit hielp hen de Hongerwinter door. Vaders passie was fotograferen. Met een camera in zijn hand, onder een zakdoek, fotografeerde hij stiekem een razzia en de gevolgen van de Hongerwinter. Na de oorlog werkte hij als fotograaf (familie-, huwelijks- en toneelfoto’s). Moeder droeg bij aan het gezinsinkomen door theemutsen en eierwarmers te maken en te verkopen. Helga was mijn vaders steun en toeverlaat. Haar belangrijkste les aan mij: „Voorzie in je eigen onderhoud, word niet afhankelijk van een ander.” Zij had een goed financieel inzicht, was mooi, hartelijk en communicatief. Hierdoor werden de foto-opdrachten op tijd betaald. Het gezinsinkomen werd stabieler toen Ed docent werd op de fotovakschool en enkele kunstacademies. Eind 1945 werd mijn broer Evert geboren, zus Marieke in 1947 (zij overleed plotseling in 2007) en broer Jeroen in 1949. In februari 1953 stapte mijn vader met zijn fotocamera op de motor naar Zeeland. Daar maakte hij een indrukwekkende reportage van de Watersnoodramp. Zijn iconische foto van de moeder met twee kinderen in dekens gehuld stond op voorpagina’s van binnen- en buitenlandse bladen en kranten; het is een van de 99 iconische foto’s van 1840 tot nu in de Eregalerij van de Nederlandse fotografie van het Nederlands Fotomuseum Rotterdam. Daar is ook zijn fotoarchief. In 1992 was er een overzichtstentoonstelling van het werk van mijn vader in het Haags Historisch Museum. Daar heeft hij nog van kunnen genieten. Helga en Ed waren lieve en sociaal betrokken mensen. Mijn broers en ik prijzen ons erg gelukkig met zulke ouders.”</p>
<img src='https://images.nrc.nl/5c502TyLwkiWtkKtmLbSLAyOb8A=/1280x/filters:no_upscale()/s3/static.nrc.nl/images/gn4/stripped/data112289949-c34c16.jpg'/>]]></description>
      <guid>https://nrc.nl/nieuws/2024/03/04/fotografie-was-alles-voor-ed-helga-was-zijn-steun-en-toeverlaat-a4191986</guid>
      <pubDate>Mon, 4 Mar 2024 05:59:03 +00:00</pubDate>
    </item>
    <item>
      <title><![CDATA[‘De dierenliefde moet  in hun dna hebben gezeten’]]></title>
      <description><![CDATA[<p>‘Mijn ouders leerden mij al op jonge leeftijd hoe je moet omgaan met dieren. Voorzichtig aaien in de richting van de vacht, niet ertegenin. Respect en liefde voor dieren werden me met de paplepel ingegeven. Niet vreemd als je bedenkt dat zij beiden met dieren waren opgegroeid. Gert, mijn vader, hield een grote witte melkgeit, waarmee hij een aantal lammetjes had gefokt. Toen de Hongerwinter kwam was het kiezen of delen. Helaas heeft de moedergeit het niet overleefd: de slager van de hoek heeft het dier in de keuken geslacht. Gert heeft er geen hap van gegeten. En Gerrie, zijn buurmeisje, evenmin. Zij bracht uren door in het duivenhok van haar vader. Hij was niet alleen een succesvolle duivenmelker, maar ook een soort duivendokter. Hij spalkte gebroken pootjes en hechtte op een primitieve manier duiven met draadwonden. Gerrie kreeg als meisje een hondje dat ze in de oorlog is verloren. Ze kon er als negentigjarige nog emotioneel van worden als ze erover sprak. Gert en Gerrie trouwden in 1953 in Leiden. Gerrie had een opleiding gevolgd tot costumière-coupeuse en (ver)maakte als zelfstandige kleding vanuit huis. Gert was calculator bij een staalconstructiebedrijf. Ze kregen twee zoons, ik ben de oudste. In de loop der jaren kwamen er in ons gezin heel wat huisdieren voorbij: katten, honden, konijnen, parkieten, hamsters, kauwtjes, kippen, duiven en egels. De dierenliefde moet in hun dna hebben gezeten. Ik koos in 1972 voor een studie diergeneeskunde. Na 38 jaar in de praktijk ben ik gestopt als dierenarts. Als dat geen goed dna is geweest?”</p>
<img src='https://images.nrc.nl/v4lL6nWaidTrpV3VuhvzXTrIGnU=/1280x/filters:no_upscale()/s3/static.nrc.nl/images/gn4/stripped/data112055125-a7e66c.jpg'/>]]></description>
      <guid>https://nrc.nl/nieuws/2024/02/26/de-dierenliefde-moet-in-hun-dna-hebben-gezeten-a4191314</guid>
      <pubDate>Mon, 26 Feb 2024 05:59:04 +00:00</pubDate>
    </item>
    <item>
      <title><![CDATA[‘Het katholieke platteland was een hele verandering voor haar’]]></title>
      <description><![CDATA[<p>‘Fien en Gène leerden elkaar in 1946 kennen in Amsterdam. Mijn katholieke vader uit een Zuid-Limburgse boerenfamilie studeerde aan de Rijksacademie; mijn protestantse moeder, een notarisdochter uit ’t Gooi, deed een studie logopedie, maar had ook zanglessen op het conservatorium. Om met hem te kunnen trouwen bekeerde ze zich tot het katholieke geloof. Deze foto is uit 1947, toen ze ter verdieping van hun nieuwe geloofsverbinding op bedevaart gingen van Parijs naar Chartres. Ze gingen wonen in Ulestraten. Daar hadden ze een bovenwoning, met een atelier bij de overburen. Later verhuisden ze naar het ouderlijk huis van mijn vader. Voor mijn moeder was het een grote verandering, het katholieke platteland was heel anders dan wat ze gewend was. Bij haar thuis hadden ze huishoudelijk personeel, nu moest ze alles zelf doen. Er kwamen zeven kinderen, ik was de tweede. Vanaf de jaren vijftig maakte mijn vader naam als beeldend kunstenaar, waarbij vooral in het begin religiositeit en profaniteit door elkaar liepen. Maar zijn beelden bijvoorbeeld werden steeds soberder, menig figuur is eigenlijk niet meer dan een hoofd en handen. Mijn vader was niet alleen productief, maar ook bijzonder actief: overal tentoonstellingen, lezingen. Wij hebben na zijn overlijden een website gemaakt met zijn levensgeschiedenis en een overzicht van zijn werken, die we nog steeds verkopen en soms weggeven. Ik heb uit zijn nalatenschap nog zo’n 4.000 werken op papier, 80 beelden en 160 schilderijen. Ja, hij maakte verbluffend veel.”</p>
<img src='https://images.nrc.nl/1B6uMueo0JDDLOb5aMLtds0TkAg=/1280x/filters:no_upscale()/s3/static.nrc.nl/images/gn4/stripped/data111878273-634666.jpg'/>]]></description>
      <guid>https://nrc.nl/nieuws/2024/02/19/het-katholieke-platteland-was-een-hele-verandering-voor-haar-a4190583</guid>
      <pubDate>Mon, 19 Feb 2024 05:59:04 +00:00</pubDate>
    </item>
    <item>
      <title><![CDATA[‘Mijn vader trouwde een Engels meisje dat munitie voor de Spitfires maakte’]]></title>
      <description><![CDATA[<p>„Juli 1952. Daar staan ze, op een kade in Rotterdam. Mijn vader, net terug uit de Koreaanse Oorlog – zijn tweede oorlog! Mijn stralende moeder in een nieuw mantelpakje. Vader was marechaussee en na de capitulatie op 14 mei 1940 vertrok hij richting Frankrijk en daarna naar Engeland. Hij werd daar ingedeeld bij wat later de Prinses Irene Brigade zou worden genoemd en kreeg algauw verkering met een mooi Engels meisje. Ze werkte ’s nachts in de munitiefabriek; munitie voor de Spitfires maakte ze. Al snel trouwden ze. September 1944. De Prinses Irene Brigade komt in de nacht na mijn vaders verjaardag de Belgisch-Nederlandse grens over, de bevrijders! Pas in mei 1945 ziet hij mijn moeder terug en het duurt tot augustus voordat zij naar Nederland overkomt, in een Dakota, zittend op de grond met haar dochtertje. Mijn moeder – lippenstift, nylonkousen en schoenen met hakken – arriveert in Rotterdam bij de Hollandse familie, die honger heeft geleden. Wat ze wil drinken. „Coffee? Two sugar and cream please.” Hun monden vallen open. Alles is nog op de bon. Maar ze heeft wel fietsbanden meegenomen en dat maakt veel goed. Ik, de tweede dochter, word geboren in het geconfisqueerde huis van een NSB’er. Het moet gedeeld worden met een andere militair, die ook een Engelse vrouw heeft. 1951. Ik ben 4. Groot Amerikaans oorlogsschip, fanfaremuziek en huilende vrouwen. Mijn moeder zwaaiend en roepend „Harry, Harry”, maar ík zie mijn vader helemaal niet. Wekenlang, tegen etenstijd, kijk ik door de brievenbus of hij al terugkomt. De man die terugkeert, bruin en mager, lijkt wel iemand anders. Langzaam wordt hij weer mijn vader, maar is het wel diezelfde man die een jaar eerder was vertrokken?”</p>
<img src='https://images.nrc.nl/6gesvoLIs87_ih7OSoEDMjCmpCE=/1280x/filters:no_upscale()/s3/static.nrc.nl/images/gn4/stripped/data111321181-e9ebbe.jpg'/>]]></description>
      <guid>https://nrc.nl/nieuws/2024/02/12/mijn-vader-trouwde-een-engels-meisje-dat-munitie-voor-de-spitfires-maakte-a4189873</guid>
      <pubDate>Mon, 12 Feb 2024 05:59:04 +00:00</pubDate>
    </item>
    <item>
      <title><![CDATA[‘Ze waren gelukkige pioniers in de Noordoostpolder’]]></title>
      <description><![CDATA[<p>‘Na een strenge selectie krijgen mijn ouders in 1954 een stuk land in de Noordoostpolder in pacht. Huis en schuur op het nieuwe land in Ens moeten nog gebouwd worden. Mijn vader fietst een jaar lang maandagochtend om 4 uur vanuit Noord-Holland naar Ens waar hij om 9 uur aankomt – in de kost bij oudste zus Marie. En zaterdagmiddag weer terug. De eerste tulpen bloeien er in het voorjaar van 1955. Op 31 augustus 1955 wordt mijn moeder over de drempel van hun huis gedragen. In de kleine slaapkamer beneden worden acht kinderen geboren, met bakerhulp van peettante Ria. Mijn ouders zijn gelukkig met hun gezin en de dorpsgemeenschap in opbouw. Veel gelach en gepraat tijdens kaartavondjes met andere pioniers drongen door naar de slaapkamer op de vliering waar alle kinderen in twee rijen in bed lagen. In de vakanties pelden we bollen of werkten we op het land, op zomeravonden speelden we tot laat op het erf, meestal op blote voeten. Het mooiste was fikkie stoken op het land. In 1969 verhuisden we naar een aangekocht stuk grond onder Den Helder. We woonden geruime tijd in de schuur tot het huis af was. M’n moeder had het met kleden en een dressoir gezellig gemaakt. Ik was 15 toen ze overleed, na een lang ziekbed. Mijn jongste broertje van 12 was nog maar net van haar schoot afgegleden. Mijn vader vond dat hij een mooi leven gehad had, deels met de liefde van zijn leven. Met ons gezin en de vijftien kleinkinderen vieren we Kerstmis in een door onszelf ingerichte schuur met kleden op de grond, gezellige eettafels en kerststal. Een gelukkige familie waar mijn vader en moeder de basis voor hebben gelegd. Zo zouden ze ons graag hebben gezien.”</p>
<img src='https://images.nrc.nl/gFu6z2dhE6giYSbznNtmdV_9LT0=/1280x/filters:no_upscale()/s3/static.nrc.nl/images/gn4/stripped/data111079323-d7b9ba.jpg'/>]]></description>
      <guid>https://nrc.nl/nieuws/2024/02/05/ze-waren-gelukkige-pioniers-in-de-noordoostpolder-a4189138</guid>
      <pubDate>Mon, 5 Feb 2024 05:59:05 +00:00</pubDate>
    </item>
    <item>
      <title><![CDATA[‘Mijn vader stuurde zijn verhaal aan Mies Bouwman’]]></title>
      <description><![CDATA[<p>‘Deze foto heb ik gestuurd omdat hij laat zien dat mijn ouders overal een feestje van maakten. Voetjes van de vloer, in polonaise naar buiten. Ik denk daar wel eens aan als ik somber ben. Mijn ouders zijn laat getrouwd, mijn vader, weduwnaar en vader van vier kinderen, was 58, mijn moeder 39. Ze hadden elkaar ontmoet bij een vriendin van haar, ‘is dat niks voor je’ had zij tegen mijn moeder gezegd. Ik ben hun enige kind. Dat mijn vader en moeder ouder waren dan die van mijn vriendinnen, heeft mij nooit gestoord. ‘Wat heb jij leuke ouders’, zeiden die vaak. Mijn vader nam mij op zijn solex overal mee naar toe. Ik ben mij in mijn familiegeschiedenis gaan verdiepen toen ik toevallig een stamboomboekje in handen kreeg. Ik had al tien pagina’s notities van mijn vader, die had hij ooit opgestuurd aan Mies Bouwman. Hij vond dat hij een veelbewogen leven had gehad en wilde ermee op tv. Dat is niet gebeurd. Maar hij had wel gelijk: het was een bijzondere familiegeschiedenis, ik heb er een boek over geschreven, In hemelsnaam. Mijn vader groeide op als arm, verwaarloosd jongetje in het Laurentiusgesticht in Rotterdam. Hij vertelde me vaak dat de broeders hem bijna dagelijks met de karwats sloegen. Op zijn zestiende monsterde hij als bordenwasser aan op een schip van de Holland-Amerika Lijn. Hij voer de hele wereld over en bezocht zo zijn vader in Medan, Indonesië. Die had zijn vrouw, mijn oma, in de steek gelaten, en leidde daar een kleurrijk bestaan. Mijn oma daarentegen had een ellendig leven, zij stierf uiteindelijk naamloos in een krankzinnigengesticht. Dus dat denk ik als ik deze foto zie: mijn vader was niet getekend door zijn trieste jeugd en vierde uitbundig het leven.”</p>
<img src='https://images.nrc.nl/RGE2r5OhJJrLxlEM8FzONuvRkq4=/1280x/filters:no_upscale()/s3/static.nrc.nl/images/gn4/stripped/data110767126-286055.jpg'/>]]></description>
      <guid>https://nrc.nl/nieuws/2024/01/29/mijn-vader-stuurde-zijn-verhaal-aan-mies-bouwman-a4188446</guid>
      <pubDate>Mon, 29 Jan 2024 05:59:05 +00:00</pubDate>
    </item>
    <item>
      <title><![CDATA[‘Je ziet de zelfstandige oogopslag van mijn moeder’]]></title>
      <description><![CDATA[<p>‘Deze foto werd genomen in de tuin van het nichtje van mijn moeder, waar de huwelijksreceptie van mijn ouders plaatsvond. Het was 1957, mijn ouders kenden elkaar net drie maanden, maar mijn vader, die geoloog was, moest weer terug naar ‘de Congo’, zoals het land toen werd genoemd, zijn verlof zat erop. Mijn moeder, pas 22 jaar oud, ging mee. Twee jaar brieven schrijven en tussentijds ‘met de handschoen trouwen’, zoals haar vader voorstelde, zag zij niet zitten, ze vermoedde al dat mijn vader geen brievenschrijver was. In de Congo was zij veel alleen, op een heuvel in Kamituga met alleen bediendes en borduurpatronen, die haar moeder haar toezond. Mijn vader was voor weken het bos in, met arbeiders op zoek naar goud. Niet lang na mijn geboorte werd de Congo onafhankelijk en moest mijn moeder met mij als baby vluchten. Mijn vader kwam pas maanden later terug in Nederland. Daarna gingen ze naar Madagascar, waar mijn zusje geboren werd, Saudi-Arabië, Maleisië en Australië. De landen werden steeds aangenamer en boden mijn moeder meer mogelijkheden. Ze gaf vioollessen, speelde in de orkestbak van musicals en bezocht concerten en opera’s. Mijn vader bleef van reizen en stoere wandeltochten houden, waar wij als gezin dapper aan meededen. Toch was het zijn wens een huis te bezitten in Dordrecht, de plaats van zijn jeugd. De laatste jaren van zijn verlof gingen we daarheen. En daar, aan de Wolwevershaven, werd hij ziek en is hij gestorven. De foto van hun huwelijk straalt optimisme uit, je ziet de zelfstandige oogopslag van mijn moeder en de liefdevolle blik van mijn vader. Het leven lachte hen toe.”</p>
<img src='https://images.nrc.nl/2APFQfv1Wewv-U9CNIsYCrz9NOw=/1280x/filters:no_upscale()/s3/static.nrc.nl/images/gn4/stripped/data110481152-ab3c43.jpg'/>]]></description>
      <guid>https://nrc.nl/nieuws/2024/01/22/je-ziet-de-zelfstandige-oogopslag-van-mijn-moeder-a4187702</guid>
      <pubDate>Mon, 22 Jan 2024 05:59:06 +00:00</pubDate>
    </item>
    <item>
      <title><![CDATA[‘Kletsnatte Pasen in Roskilde bracht ze op hun 17de bij elkaar’]]></title>
      <description><![CDATA[<p>Mijn ouders leerden elkaar kennen in Denemarken in het voorjaar van 1923. Mijn vader, Werner de Groot, was daar met zijn zeeverkennersgroep uit Loosdrecht te gast bij een groep in Roskilde. Omdat het erg koud en nat was, werden de Hollanders na een paar dagen uit hun drijfnatte tenten verlost en ondergebracht bij families van de zeeverkenners uit Roskilde. Mijn vader kwam bij een oom en tante van mijn Deense moeder, Nina Flensborg, waar zij de paasvakantie doorbracht. Het was liefde op het eerste gezicht, maar in die tijd was je met 17 jaren te jong om daaraan gevolg – laat staan uiting – te geven. Toen mijn vader terugging naar Hilversum, beloofden zij elkaar te zullen schrijven. En dat hebben ze gedaan, al was de stapel brieven van mijn vader drie keer zo groot. Na drie jaar werd door wederzijdse families ingestemd met een bezoek van Werner aan Denemarken in de zomervakantie. De liefde bleek onverminderd en de zomer daarop mocht mijn moeder kennismaken met Werners familie. Reizen per trein van Kopenhagen naar Amsterdam duurde 22 uur, inclusief een overnachting; dat kon nog niet voor het jonge stel. Bovendien reisden ‘nette’ meisjes niet zonder chaperonne. Het werd aldus opgelost. Mijn vader reisde per trein naar Kopenhagen. Enkele dagen later zouden ze samen naar Amsterdam vliegen en zo zou ook de terugreis verlopen. Voor vertrek is een foto gemaakt van de passagiers. Ook alle voorbereidende bedrijvigheid is te zien. In 1929 trouwden ze in Kopenhagen en na studies in Delft en Utrecht en stages in Eindhoven en Parijs kwam het paar in 1939 terecht in Haaksbergen, waar mijn vader zich als tandarts vestigde.</p>
<img src='https://images.nrc.nl/bl0osMB1sjdGkwjST_xNohLmIgc=/1280x/filters:no_upscale()/s3/static.nrc.nl/images/gn4/stripped/data110068701-b7ae25.jpg'/>]]></description>
      <guid>https://nrc.nl/nieuws/2024/01/15/kletsnatte-pasen-in-roskilde-bracht-ze-op-hun-17de-bij-elkaar-a4187028</guid>
      <pubDate>Mon, 15 Jan 2024 05:59:06 +00:00</pubDate>
    </item>
    <item>
      <title><![CDATA[‘De ijsschotsen onder de oppervlakte zijn niet zichtbaar’]]></title>
      <description><![CDATA[<p>‘Dit is de enige foto van mijn ouders die ik nog bezit. Gevonden in een doos door de weduwe van mijn vader, Lies Schrover-ter Veld (1922-2013). Mijn moeder, Nel Gebbing, is hier 27, mijn vader 33. Gevestigd geluk wil deze foto uit 1956 uitstralen. De ijsschotsen onder de oppervlakte zijn niet zichtbaar. Een jaar later kreeg ik nog een broer, vijf jaar later een zus. Mijn ouders zijn in 1967 gescheiden. Hun families waren tegen deze scheiding. De broers van mijn vader trachtten mijn moeder op andere gedachten te brengen met dreigementen, zoals ‘we keren ons allemaal tegen je’. Op de dag van zijn vertrek nam mijn vader alle geld, giro- en spaarbankboekjes mee. Mijn moeder, toen 38, bleef zonder geld achter. Van haar ouders kon ze geen hulp verwachten. Ze mocht anderhalf jaar niet langskomen vanwege de scheiding. Mijn vader bleef financieel wraak nemen op mijn moeder en het gezin. Heel geraffineerd. Hij kon als hoofdambtenaar makkelijk aan papieren en formulieren komen en trok alle kinderbijslag naar zich toe. Mijn moeder had haar scheiding beschouwd als iets dat onvermijdelijk werd. Gezelligheid liet mijn vader graag elders landen. Zijn ‘verlof’ bracht hij regelmatig alleen door, gezellig en charmant in Den Haag. Na de scheiding kreeg mijn vader snel een nieuwe relatie. Met ‘mevrouw J.’, de weduwe van een marineman. Toen zij verdween, en na zijn terugkeer uit Suriname, kreeg hij een relatie met Lies, een alleenstaand sociaal werker uit Haarlem. Met haar is hij in 1977 getrouwd. Mijn moeder is tot aan haar dood alleen gebleven. In vele opzichten beschouw ik de levens van mijn ouders en de mensen om hen heen als representatief voor het tijdsgewricht, waarin de moraal losser werd en vrouwen zich gingen verzetten tegen de ‘paternalistische’ man.”</p>
<img src='https://images.nrc.nl/rVQ6TnQajf7B3z9OEtyfBYIz0Lo=/1280x/filters:no_upscale()/s3/static.nrc.nl/images/gn4/stripped/data109804800-e8ec39.jpg'/>]]></description>
      <guid>https://nrc.nl/nieuws/2024/01/08/de-ijsschotsen-onder-de-oppervlakte-zijn-niet-zichtbaar-a4186298</guid>
      <pubDate>Mon, 8 Jan 2024 05:59:07 +00:00</pubDate>
    </item>
    <item>
      <title><![CDATA[‘Mijn moeder zat bij hem  op schoot, het idee alleen al!’]]></title>
      <description><![CDATA[<p>‘Deze foto’s zijn begin jaren 70 genomen in zo’n ouderwets pasfotohokje op het station in Heerenveen. Destijds vond ik ze als tiener wat gênant, omdat mijn ouders er als verliefde pubers op stonden. Mijn moeder moest in dat te krappe hokje bij mijn vader op schoot hebben gezeten, het idee alleen al! Vijftig jaar later vormen ze een dierbare herinnering: je ziet hoeveel plezier ze op dat moment hadden en hoeveel ze van elkaar gehouden moeten hebben. Hun karakters verschilden erg. Mijn moeder was intelligent, avontuurlijk en serieus. Na de oorlog, waarin ze zich opgesloten had gevoeld, wilde ze zich ontwikkelen en van het vrije leven proeven. Ze verhuisde van het platteland naar Leeuwarden en volgde een opleiding tot verpleegster. In de jaren 50 maakte ze carrière in Den Haag, Rotterdam en Londen. Mijn vader was meer honkvast en erg charismatisch. Vlak na zijn 25-jarig jubileum in loondienst in mijn geboortejaar nam hij de eenmanszaak van zijn vader over. Hij moet zich hiertoe verplicht hebben gevoeld als goede zoon, maar de druk was te groot en het vrije leven was voor hem té vrij. Er waren thuis veel spanningen en altijd was er geldgebrek. Deze foto’s zijn de stille getuige van echte liefde en schuiven over de minder prettige herinneringen aan die tijd. In 1981 kon mijn vader een uitkering krijgen als hij zou stoppen met zijn bedrijf. Dat heeft hij meteen gedaan. Mijn ouders waren de koning te rijk met deze minimale uitkering en hebben nog negen jaar in goede harmonie geleefd tot mijn vader in 1990 overleed. Mijn zelfstandige moeder zette haar leven voort en stierf vijftien jaar later in hun oude huisje, dat ze voor geen goud had willen verlaten.”</p>
<img src='https://images.nrc.nl/Bm5IFH5D6d3eu6DiRqfJtzLghoY=/1280x/filters:no_upscale()/s3/static.nrc.nl/images/gn4/stripped/data109574678-9dde33.jpg'/>]]></description>
      <guid>https://nrc.nl/nieuws/2024/01/02/mijn-moeder-zat-bij-hem-op-schoot-het-idee-alleen-al-a4185680</guid>
      <pubDate>Tue, 2 Jan 2024 05:59:07 +00:00</pubDate>
    </item>
    <item>
      <title><![CDATA[‘De foto oogt vredig,  maar toen kwam de oorlog’]]></title>
      <description><![CDATA[<p>‘We staan hier op het terras van Theehuis Rhijnauwen aan de Kromme Rijn. Mijn vader had dat per 1 januari 1934 gepacht van de gemeente Utrecht. Daarvoor had hij twaalf jaar op Java gewerkt, als boekhouder in een suikerfabriek. Mijn zus, die naast hem staat, is daar geboren. Vanwege de crisis was mijn vader van hoofdboekhouder teruggeplaatst naar gewoon boekhouder. Omdat er een goede afvloeiingsregeling was, en omdat mijn moeder het daar toch minder prettig vond, besloten ze om terug te gaan. Ze pachtten het theehuis, dat ook woonhuis was, voor 1.800 gulden per jaar. De foto oogt vredig. Maar in 1939, tijdens de mobilisatie, werden de oevers van de rivier volgezet met prikkeldraad, en werden naast ons drie bunkers gebouwd, waarvan één op het terras. Het werd het Oostfront van de Hollandse Waterlinie. Op 10 mei 1940 moesten we ons huis uit, 15 mei mochten we weer terug, na de capitulatie. Oktober 1944 moesten we wéér het huis uit, de Duitsers vorderden het theehuis. Er kwam een legercommando, compleet met radiowagens en hoge officieren. Na een aantal weken gingen ze weer weg. De dag daarop gingen mijn vader en ik kijken hoe het theehuis was achtergelaten. En precies toen kwam er een grote luchtaanval op Rhijnauwen en Amelisweerd. De bommen vielen om ons heen, maar het ergst waren de duikende vliegtuigen en het schieten uit de boordkanonnen. Toen mijn ouders vijftig jaar getrouwd waren, kon ik memoreren dat zij twee wereldoorlogen, een crisis en moeilijke tijden hadden meegemaakt, maar dat we gelukkig waren met elkaar.</p>
<img src='https://images.nrc.nl/MVziFLcBh8_yE5bLitfrHIGXtqw=/1280x/filters:no_upscale()/s3/static.nrc.nl/images/gn4/stripped/data109238105-a4eec9.jpg'/>]]></description>
      <guid>https://nrc.nl/nieuws/2023/12/18/de-foto-oogt-vredig-maar-toen-kwam-de-oorlog-a4184667</guid>
      <pubDate>Mon, 18 Dec 2023 05:59:07 +00:00</pubDate>
    </item>
    <item>
      <title><![CDATA[‘Wij hadden als gezin onze mooiste tijd in Zwitserland’]]></title>
      <description><![CDATA[<p>‘Afgaand op de auto en het landschap is deze foto gemaakt tussen 1969 en 1971. In die tijd woonden mijn ouders en de drie kinderen – ik ben de oudste – in Zwitserland. Mijn vader was de zoon van een Duitse moeder en een Nederlandse vader, een NSB’er. Daar heeft mijn vader in zijn jeugd erg onder geleden, wel de straf niet de schuld. Na zijn studie aan de Hogere Textielschool in Enschede ging hij wonen en werken in Arnhem: dat gaf afstand tot Deventer, waar de familie vandaan kwam. Uiteindelijk was het toch niet ver genoeg en vertrokken mijn ouders naar Genève. Mijn vader was er trots op dat hij was getrouwd met iemand als mijn moeder: de dochter van een KNIL’er die de bouw van de Birma-spoorlijn niet had overleefd. Zij was in 1952 via het Suez-kanaal naar Nederland gevlucht. Mijn ouders zijn jong getrouwd, beiden waren nog maar 23 toen ik werd geboren. Onze mooiste tijd hadden we in Zwitserland, waar we in 1967 naartoe gingen. Maar al na vijf jaar keerden we terug: mijn opa was overleden en mijn vader ging mijn oma helpen hun kledingzaak voort te zetten. Mijn vader overleed vroeg, op zijn 53ste. Daardoor kon hij zijn droom om ooit alleen de wereld rond te zeilen, niet uitvoeren. Over zulke soloreizen had hij allemaal boeken, die ik ook las. Zeilen heb ik van hem geleerd. Bij zijn begrafenis heb ik gezegd: wacht niet met dingen die je wilt doen, doe ze als het nog kan. Ik heb zijn droom nu opgepakt. Ik ga niet single-handed de wereld over zeilen, maar met mijn zeiljacht maken mijn vriendin en ik wel lange tochten in verre oorden.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/eDL1fxPqi7PCJDLR_mV3vjph-gE=/1280x/filters:no_upscale()/s3/static.nrc.nl/images/gn4/stripped/data109076343-3fad83.jpg'/>]]></description>
      <guid>https://nrc.nl/nieuws/2023/12/11/wij-hadden-als-gezin-onze-mooiste-tijd-in-zwitserland-a4183910</guid>
      <pubDate>Mon, 11 Dec 2023 05:59:08 +00:00</pubDate>
    </item>
  </channel>
</rss>
