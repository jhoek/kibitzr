<?xml version="1.0" encoding="utf-16"?>
<rss version="2.0">
  <channel>
    <title><![CDATA[Mijn ouders]]></title>
    <link>https://www.nrc.nl/rubriek/mijn-ouders/</link>
    <description><![CDATA[Mijn ouders]]></description>
    <item>
      <title><![CDATA[‘In 1968 vierden mijn ouders Koninginnedag op de Antillen’]]></title>
      <description><![CDATA[<p>‘In 1932 trad Meindert Sonnema, onze vader, met een vioolsolo op voor de VARA-radio. Hij was toen elf jaar oud. Maar hij wilde geen beroepsmusicus worden. Hij volgde de hbs en tijdens de Tweede Wereldoorlog ging hij als volontair aan de slag op het gemeentehuis van Mantgum. Daarvoor fietste hij dagelijks heen en weer vanuit Huizum (Leeuwarden), waar hij bij zijn ouders woonde. Maar als daar razzia’s waren, mocht hij in Mantgum overnachten bij de directeur Gemeentewerken. Deze Anne Visser had drie dochters. Jantje Visser, onze moeder, trouwde vlak na de oorlog met Meindert. Na de geboorte van twee kinderen, Marjan (1947) en Siebe Anne (1951), kreeg onze vader een baan bij het Antilliaans Pensioenfonds op Curaçao, waar hij opklom tot directeur. Onze moeder was apothekersassistente, maar kon daar als getrouwde vrouw niet werken. Zij was de drijvende kracht achter het gezin en deed veel vrijwilligerswerk. Ze leerde kinderen handvaardigheid: kleren naaien, pitrieten, emailleren. En sport, ze gaf tennisles. Verder steunde zij haar man, wat varieerde van meegaan op zakenreizen naar New York tot het bijwonen van de opening van hotels die door het pensioenfonds waren gefinancierd. Dat laat deze foto zien. Het is een receptie op Koninginnedag in 1968, waar gouverneur Nicolaas (Cola) Debrot met zijn vrouw Estelle Reed de burgerij ontving. De Bonairiaanse Debrot was arts, jurist en schrijver, en als eerste niet-Nederlander tot hoogste gezagsdrager benoemd: gouverneur van de Nederlandse Antillen. Debrot maakt mijn vader hier een compliment over zijn eerdere optreden als eerste violist met het amateurorkest Magyari. Mijn ouders repatrieerden toen mijn vader, 51 jaar oud, met tropenpensioen ging.” Opgetekend door Gretha Pama</p>
<img src='https://images.nrc.nl/DrSMEsTvoe_ImMblgvEospPa0DU=/1280x/filters:no_upscale()/s3/static.nrc.nl/bvhw/files/2024/04/data114644031-9e8b31.jpg'/>]]></description>
      <guid>https://nrc.nl/nieuws/2024/04/22/in-1968-vierden-mijn-ouders-koninginnedag-op-de-antillen-a4196764</guid>
      <pubDate>Mon, 22 Apr 2024 05:59:14 +00:00</pubDate>
    </item>
    <item>
      <title><![CDATA[‘Mijn vader speelde in orkesten in Frankrijk, België, Italië’]]></title>
      <description><![CDATA[<p>‘Mijn ouders trouwden in 1922, dit is hun trouwfoto. Mijn moeder kwam uit Brussel, zij was tweetalig. Mijn vader kwam uit Luik en sprak Frans. Hij speelde in orkesten in Frankrijk, België en Italië, hij had een absoluut gehoor en speelde cello, piano, gitaar, banjo, drum en accordeon. In Frankrijk werkte hij met Maurice Chevalier en Josephine Baker. Ook zijn vader en zijn zes broers waren musicus. En Ninette, mijn oudste zus, trad na de oorlog op met Franse chansons. In 1926, toen mijn vader als orkestlid werkte op een cruiseschip, overleed een dochtertje van twee, Jeanine. Mijn moeder durfde het hem niet te schrijven, bij zijn terugkomst was zij al drie maanden overleden. In 1932 kreeg mijn vader een contract op Scheveningen in het Kurhaus. Ze verhuisden toen van Brussel naar Den Haag. Daar gebeurden veel ellendige dingen. In 1940 kreeg mijn moeder een drieling, maar omdat er geen couveuse beschikbaar was leefden zij maar één dag. Januari 1945 overleed mijn vierjarige broertje Charly, aan dysenterie. Hij lag in een algemeen graf, in juli wilde mijn vader hem laten opgraven: mijn ouders hadden een familiegraf gekocht. Maar daarvoor moest hij hem wel identificeren, hij was al zes maanden dood. Mijn oudere zus van twintig was erbij, het was een grote schok, mijn zus heeft er heel haar leven last van gehad. Wij spraken thuis alleen Frans. Dat was een eis van mijn vader. Hij speelde in orkesten tot zijn 75ste, maar plotseling kreeg hij parkinson en werd zijn gehoor erg slecht. Hij overleed op 77-jarige leeftijd in Den Haag. Mijn moeder was een modelmoeder, bij wie iedereen zich op zijn gemak voelde. Zij heeft vijftien kinderen gekregen en overleed op 84-jarige leeftijd. Mijn ouders hebben een hoop meegemaakt, ik ben trots op hen. Van de vijftien kinderen leven er nog twee, ik ben 80 jaar, mijn broer is 77.”</p>
<img src='https://images.nrc.nl/fdatFnzgIvCv76pRse73YgChNCI=/1280x/filters:no_upscale()/s3/static.nrc.nl/images/gn4/stripped/data114184277-68d2bf.jpg'/>]]></description>
      <guid>https://nrc.nl/nieuws/2024/04/16/mijn-vader-speelde-in-orkesten-in-frankrijk-belgie-italie-a4196119</guid>
      <pubDate>Tue, 16 Apr 2024 05:59:14 +00:00</pubDate>
    </item>
    <item>
      <title><![CDATA[‘Ze bleken buren toen ze elkaar leerden kennen bij het roeien’]]></title>
      <description><![CDATA[<p>‘Mijn moeder woonde vanaf 1940 op de Bernard Zweerskade 11, als een keurig Amsterdam-Zuid-meisje. Op het hoogtepunt van haar puberteit brak de oorlog uit en golden er veel restricties, maar van de sporten die ze beoefende ging het roeien gewoon door. In wisselende samenstellingen werden meerdaagse tochten gemaakt over de Amstel en de Vecht, richting Loosdrecht. Het groepje jongeren nam proviand mee en er werd overnacht bij boeren of gastgezinnen. Op de zolder werd een laken gespannen dat ’s nachts de jongens van de meisjes moest scheiden. Op één van die tochten leerde mijn moeder mijn vader kennen; Koos bleek een buurjongen van nummer 15. Toch hadden ze eerder geen contact. Ze vielen als een blok voor elkaar en beleefden heerlijke momenten, onder meer tijdens de roeitochten, zoals op de foto van rond 1942. Mijn vader moest vanwege de Arbeitseinsatz onderduiken en de relatie werd op de proef gesteld, maar hun liefde overwon. Na de oorlog deed mijn vader een stagejaar bij een drukkerij in Edinburgh, mijn moeder werd stewardess bij KLM en hun relatie kwam opnieuw onder druk te staan. Uit hun briefwisseling van rond 1946 spreekt de warme band en het vurige verlangen om te trouwen. In algemene zin is aan de liefde niets veranderd, maar de hedendaagse appjes zijn veel beknopter en platter dan de overvloedige beschrijvingen in de vele brieven , vaak twee à drie per week, die zij over en weer schreven. Koos en Elly trouwden in 1947 en kregen drie kinderen; eerst twee dochters, daarna ik. De foto toont ondanks de moeilijke tijden een oprechte band, vreugde en trots. Mijn vader verloor later alleen zijn wilde haren.”</p>
<img src='https://images.nrc.nl/MR5DC3bMfXvix_H-jBbI_WSBNF4=/1280x/filters:no_upscale()/s3/static.nrc.nl/images/gn4/stripped/data113823159-36ee96.jpg'/>]]></description>
      <guid>https://nrc.nl/nieuws/2024/04/08/ze-bleken-buren-toen-ze-elkaar-leerden-kennen-bij-het-roeien-a4195423</guid>
      <pubDate>Mon, 8 Apr 2024 05:59:15 +00:00</pubDate>
    </item>
    <item>
      <title><![CDATA[‘Een sober leven, maar aan de vakantie werd niet getornd’]]></title>
      <description><![CDATA[<p>‘Deze foto uit 1967 toont mijn ouders op kampeerterrein De Toekomst, in Ouddorp op Goeree-Overflakkee. Zodra mijn vader als onderwijzer op een christelijke basisschool in ons dorp Noordwijkerhout de schooldeuren achter zich had dichtgeslagen, bracht het gezin met negen kinderen – uitsluitend jongens – er de vakantie door. Zes weken lang. Het einde van de maand halen met zo’n groot gezin vergde vindingrijkheid. Maar aan de zes weken kamperen werd niet getornd. Op de camping troffen we jaar-in jaar-uit Rotterdamse speelkameraadjes die er net als wij lange vakanties doorbrachten, met hun moeders. De werkende vaders moesten zuinig zijn met hun vakantiedagen en kwamen hooguit twee of drie weken en in de weekends. Mijn vader haalde op zijn 46ste zijn rijbewijs en kon zich in 1966 nét de allergoedkoopste auto veroorloven: een Trabant. Als kinderen ervaarden we dat niet als zodanig, maar naar de huidige maatstaven was het leven sober en eenvoudig. In ons dorp was zondag een dag van rust, van ‘zondagse kleren’ en een geschrobde stoep. De huisarts, burgemeester, dominee en pastoor waren de notabelen. Als ‘sub-notabele’ had mijn vader er meer aanzien dan de onderwijzer van nu. Op de golven van de jaren 60 en 70 groeit mijn wat behoudende vader in zijn opvattingen steeds dichter naar mijn moeder, afkomstig uit een socialistisch gezin. Het christelijke geloof was en bleef hun richtsnoer, maar toen in 1973 het kabinet-Den Uyl aantrad, stemde ook mijn vader PvdA. Hun geloof bleef recht overeind, maar de band met de plaatselijke kerk verslapte, toen die zich afzijdig hield van de kernwapendiscussie in de jaren 80. De levensloop van de kinderen zou sterk uiteenlopen. De een trad in vaders voetsporen en stond als 69-jarige nog voor de klas, een ander vond zijn draai in Australië. En allemaal zijn we uit nostalgie wel eens teruggegaan naar Ouddorp, een jeugdidylle.” Opgetekend door Ward op den Brouw</p>
<img src='https://images.nrc.nl/86MGI1RAcS893bopyjeEEHjNIxc=/1280x/filters:no_upscale()/s3/static.nrc.nl/bvhw/files/2024/03/data113634558-96e52d.jpg'/>]]></description>
      <guid>https://nrc.nl/nieuws/2024/04/01/een-sober-leven-maar-aan-de-vakantie-werd-niet-getornd-a4194656</guid>
      <pubDate>Mon, 1 Apr 2024 05:59:15 +00:00</pubDate>
    </item>
    <item>
      <title><![CDATA[‘Er is geen foto waarop ze meer plezier uitstralen’]]></title>
      <description><![CDATA[<p>‘Mijn ouders hadden vóór hun huwelijk beiden een affaire die was geworteld in de Tweede Wereldoorlog. Mijn vader was in het kader van de Arbeitseinsatz te werk gesteld in Stuttgart. Zijn overbezorgde moeder, hij was de benjamin, deed haar beklag tot bij de hoogste Duitse autoriteit in Nederland, rijkscommissaris Seyss-Inquart. Met succes, haar jongste zoon mocht na vier maanden terugkeren. Niet lang daarna kwam het bericht dat aan de Duitse grens, waar ze vlakbij woonden, een jongedame uit Stuttgart op hem stond te wachten. Mijn vader had in Duitsland kennis gekregen aan een vrouw met de naam Regina. Hij durfde het niet aan haar te ontvangen en liet haar onverrichterzake terugreizen. Mijn moeder had een soortgelijke affaire. Zij had als zuster bij het Rode Kruis contact met de Amerikaanse soldaten die eind 1944 tekenden voor de bevrijding van Zuid-Limburg. Met private soldier Henry (‘Hank’) was het contact zo innig dat hij haar een ring schonk, die hij sedert de bevrijding van Parijs bij zich droeg. Ik weet niet of de ring officieus een verloving bezegelde, maar mijn moeder verbrak de relatie bij het vertrek van de Amerikaanse troepen uit Kerkrade. Later kreeg ze een brief waarin hij zijn verdriet kenbaar maakte, maar ze las het epistel met droge ogen. Deze foto is in 1963 gemaakt in kasteel Mheer, waar mijn vier jaar oudere zus Christa verbleef tijdens een vakantiekamp. Mijn vader staat centraal, mijn moeder rechts voor de kijker naast hem. Er is geen foto van hen waarop ze meer plezier uitstralen. Mijn zus zou in 2006 om het leven komen door een val in een waterval in Noord-Griekenland. Het was geen ongeluk. Mijn ouders stierven afgebrand respectievelijk twee en zes jaar later.”</p>
<img src='https://images.nrc.nl/55rSiCg9jm9HonNoJVt-ce8bmPo=/1280x/filters:no_upscale()/s3/static.nrc.nl/images/gn4/stripped/data113272318-dfecd0.jpg'/>]]></description>
      <guid>https://nrc.nl/nieuws/2024/03/25/er-is-geen-foto-waarop-ze-meer-plezier-uitstralen-a4194142</guid>
      <pubDate>Mon, 25 Mar 2024 05:59:15 +00:00</pubDate>
    </item>
    <item>
      <title><![CDATA[‘Mijn ouders maakten altijd hun eigen nieuwjaarskaart’]]></title>
      <description><![CDATA[<p>Vader groeide op in Katwijk aan Zee, als bouwkundige vond hij werk op een kantoor van de NAM in Oldenzaal. Daar ontmoette hij in het zwembad mijn moeder, Leny Endeman. Ze trouwden er in 1949. Kort daarop verhuisden ze naar Katwijk, waar vader een functie kreeg bij de gemeente. Moeder was gymnastieklerares. Al in de oorlogsjaren had vader een camera, later was hij actief in de fotografieclub. Mijn ouders maakten hun eigen nieuwjaarskaarten, daar is de foto van. Alles werd thuis afgedrukt in de verdonkerde achterkamer. Katwijk was in die tijd een populaire familiebadplaats en veel badgasten werden ondergebracht bij particulieren. Zo hadden mijn ouders toen al een Airbnb: ’s zomers werd driekwart van ons huis verhuurd aan badgasten. Mijn broer en ik sliepen dan boven het kolenhok in de schuur in de achtertuin. Toen vader commandant werd bij de vrijwillige brandweer kwamen die nevenactiviteiten op een lager pitje te staan. Na zijn benoeming bij de beroeps brandweer verhuisden ze van Katwijk naar Rotterdam. Moeder deed er jarenlang vrijwilligerswerk voor de telefonische hulpdienst SOS en het reumacentrum. Na mijn vertrek naar de Verenigde Staten, waar ik nog altijd woon, zijn ze hier regelmatig op bezoek geweest. Ze maakten grote autotochten in het westen van Canada en de VS. Tien jaar na vaders overlijden keerde moeder terug naar haar geboorteplaats, waar mijn broer en zijn gezin woonden. Ze overleed op 90-jarige leeftijd. Moedig had ze al die verkassingen ondergaan, met hun sociaal-culturele verschillen, waar ze altijd makkelijk in paste en vrienden maakte.</p>
<img src='https://images.nrc.nl/TJc0yXEMCi92DVDEx1YW2Ohf-7U=/1280x/filters:no_upscale()/s3/static.nrc.nl/images/gn4/stripped/data113033636-fa8605.jpg'/>]]></description>
      <guid>https://nrc.nl/nieuws/2024/03/18/mijn-ouders-maakten-altijd-hun-eigen-nieuwjaarskaart-a4193411</guid>
      <pubDate>Mon, 18 Mar 2024 05:59:16 +00:00</pubDate>
    </item>
    <item>
      <title><![CDATA[‘Na hun trouwen stond  mijn moeder aan de grond’]]></title>
      <description><![CDATA[<p>‘In 1946 werd mijn moeder door de KLM aangenomen als stewardess. Vlak na de oorlog en de Hongerwinter die ze in Amsterdam had doorgemaakt, na voedseltochten op een fiets zonder banden, vloog ze nu de wereld over. Niet lang daarna ontmoette ze mijn vader. Een stewardess was in die tijd een exotisch wezen. Mijn vader had een goede vangst gedaan. Op de foto nemen ze op Schiphol afscheid van elkaar toen mijn moeder in 1948 door de KLM voor een half jaar in Buenos Aires werd gestationeerd. Mijn vader zal zich wel zorgen gemaakt hebben, en inderdaad had deze blonde stewardess uit Nederland in Buenos Aires over mannelijke belangstelling niet te klagen. Als negentigjarige had ze nog steeds een ondeugende glinstering in haar ogen als ze daarover vertelde. Maar ze kwam toch terug om uiteindelijk in 1950 met mijn vader te trouwen. Toen was het afgelopen met vliegen. Een getrouwde vrouw mocht niet meer werken, sterker nog: door haar huwelijk werd mijn moeder – net als alle andere getrouwde vrouwen – juridisch handelingsonbekwaam. In de loop van haar leven werd ze daar met terugwerkende kracht steeds kwader over. Toen mijn vader in 1971 – veel te vroeg – overleed, ging ze dan ook niet lang daarna weer werken. Hoewel ze dat door het goede weduwenpensioen waarmee hij haar had achtergelaten financieel niet nodig had. Na haar daadwerkelijke ‘pensionering’ besloot ze een aantal landen waar ze op gevlogen had weer te bezoeken omdat ze als stewardess nooit de tijd had gekregen goed rond te kijken. Ze kwam thuis met enthousiaste verhalen over een veranderde wereld, maar het meest enthousiast was ze als ze door een vrouwelijke piloot gevlogen was.”</p>
<img src='https://images.nrc.nl/bAE74vOe-Qz92fEWLzomnjTXTdw=/1280x/filters:no_upscale()/s3/static.nrc.nl/images/gn4/stripped/data112699018-efae7b.jpg'/>]]></description>
      <guid>https://nrc.nl/nieuws/2024/03/11/na-hun-trouwen-stond-mijn-moeder-aan-de-grond-a4192691</guid>
      <pubDate>Mon, 11 Mar 2024 05:59:17 +00:00</pubDate>
    </item>
    <item>
      <title><![CDATA[‘Fotografie was alles voor Ed, Helga was zijn steun en toeverlaat’]]></title>
      <description><![CDATA[<p>‘Mijn ouders trouwden op 27 december 1944 in Den Haag. Mijn moeder werkte toen als secretaresse bij een bedrijf dat handelde in erwten en bonen; ze moest ook elke week peulvruchten eerlijk onder het personeel verdelen. Dit hielp hen de Hongerwinter door. Vaders passie was fotograferen. Met een camera in zijn hand, onder een zakdoek, fotografeerde hij stiekem een razzia en de gevolgen van de Hongerwinter. Na de oorlog werkte hij als fotograaf (familie-, huwelijks- en toneelfoto’s). Moeder droeg bij aan het gezinsinkomen door theemutsen en eierwarmers te maken en te verkopen. Helga was mijn vaders steun en toeverlaat. Haar belangrijkste les aan mij: „Voorzie in je eigen onderhoud, word niet afhankelijk van een ander.” Zij had een goed financieel inzicht, was mooi, hartelijk en communicatief. Hierdoor werden de foto-opdrachten op tijd betaald. Het gezinsinkomen werd stabieler toen Ed docent werd op de fotovakschool en enkele kunstacademies. Eind 1945 werd mijn broer Evert geboren, zus Marieke in 1947 (zij overleed plotseling in 2007) en broer Jeroen in 1949. In februari 1953 stapte mijn vader met zijn fotocamera op de motor naar Zeeland. Daar maakte hij een indrukwekkende reportage van de Watersnoodramp. Zijn iconische foto van de moeder met twee kinderen in dekens gehuld stond op voorpagina’s van binnen- en buitenlandse bladen en kranten; het is een van de 99 iconische foto’s van 1840 tot nu in de Eregalerij van de Nederlandse fotografie van het Nederlands Fotomuseum Rotterdam. Daar is ook zijn fotoarchief. In 1992 was er een overzichtstentoonstelling van het werk van mijn vader in het Haags Historisch Museum. Daar heeft hij nog van kunnen genieten. Helga en Ed waren lieve en sociaal betrokken mensen. Mijn broers en ik prijzen ons erg gelukkig met zulke ouders.”</p>
<img src='https://images.nrc.nl/5c502TyLwkiWtkKtmLbSLAyOb8A=/1280x/filters:no_upscale()/s3/static.nrc.nl/images/gn4/stripped/data112289949-c34c16.jpg'/>]]></description>
      <guid>https://nrc.nl/nieuws/2024/03/04/fotografie-was-alles-voor-ed-helga-was-zijn-steun-en-toeverlaat-a4191986</guid>
      <pubDate>Mon, 4 Mar 2024 05:59:17 +00:00</pubDate>
    </item>
    <item>
      <title><![CDATA[‘De dierenliefde moet  in hun dna hebben gezeten’]]></title>
      <description><![CDATA[<p>‘Mijn ouders leerden mij al op jonge leeftijd hoe je moet omgaan met dieren. Voorzichtig aaien in de richting van de vacht, niet ertegenin. Respect en liefde voor dieren werden me met de paplepel ingegeven. Niet vreemd als je bedenkt dat zij beiden met dieren waren opgegroeid. Gert, mijn vader, hield een grote witte melkgeit, waarmee hij een aantal lammetjes had gefokt. Toen de Hongerwinter kwam was het kiezen of delen. Helaas heeft de moedergeit het niet overleefd: de slager van de hoek heeft het dier in de keuken geslacht. Gert heeft er geen hap van gegeten. En Gerrie, zijn buurmeisje, evenmin. Zij bracht uren door in het duivenhok van haar vader. Hij was niet alleen een succesvolle duivenmelker, maar ook een soort duivendokter. Hij spalkte gebroken pootjes en hechtte op een primitieve manier duiven met draadwonden. Gerrie kreeg als meisje een hondje dat ze in de oorlog is verloren. Ze kon er als negentigjarige nog emotioneel van worden als ze erover sprak. Gert en Gerrie trouwden in 1953 in Leiden. Gerrie had een opleiding gevolgd tot costumière-coupeuse en (ver)maakte als zelfstandige kleding vanuit huis. Gert was calculator bij een staalconstructiebedrijf. Ze kregen twee zoons, ik ben de oudste. In de loop der jaren kwamen er in ons gezin heel wat huisdieren voorbij: katten, honden, konijnen, parkieten, hamsters, kauwtjes, kippen, duiven en egels. De dierenliefde moet in hun dna hebben gezeten. Ik koos in 1972 voor een studie diergeneeskunde. Na 38 jaar in de praktijk ben ik gestopt als dierenarts. Als dat geen goed dna is geweest?”</p>
<img src='https://images.nrc.nl/v4lL6nWaidTrpV3VuhvzXTrIGnU=/1280x/filters:no_upscale()/s3/static.nrc.nl/images/gn4/stripped/data112055125-a7e66c.jpg'/>]]></description>
      <guid>https://nrc.nl/nieuws/2024/02/26/de-dierenliefde-moet-in-hun-dna-hebben-gezeten-a4191314</guid>
      <pubDate>Mon, 26 Feb 2024 05:59:18 +00:00</pubDate>
    </item>
    <item>
      <title><![CDATA[‘Het katholieke platteland was een hele verandering voor haar’]]></title>
      <description><![CDATA[<p>‘Fien en Gène leerden elkaar in 1946 kennen in Amsterdam. Mijn katholieke vader uit een Zuid-Limburgse boerenfamilie studeerde aan de Rijksacademie; mijn protestantse moeder, een notarisdochter uit ’t Gooi, deed een studie logopedie, maar had ook zanglessen op het conservatorium. Om met hem te kunnen trouwen bekeerde ze zich tot het katholieke geloof. Deze foto is uit 1947, toen ze ter verdieping van hun nieuwe geloofsverbinding op bedevaart gingen van Parijs naar Chartres. Ze gingen wonen in Ulestraten. Daar hadden ze een bovenwoning, met een atelier bij de overburen. Later verhuisden ze naar het ouderlijk huis van mijn vader. Voor mijn moeder was het een grote verandering, het katholieke platteland was heel anders dan wat ze gewend was. Bij haar thuis hadden ze huishoudelijk personeel, nu moest ze alles zelf doen. Er kwamen zeven kinderen, ik was de tweede. Vanaf de jaren vijftig maakte mijn vader naam als beeldend kunstenaar, waarbij vooral in het begin religiositeit en profaniteit door elkaar liepen. Maar zijn beelden bijvoorbeeld werden steeds soberder, menig figuur is eigenlijk niet meer dan een hoofd en handen. Mijn vader was niet alleen productief, maar ook bijzonder actief: overal tentoonstellingen, lezingen. Wij hebben na zijn overlijden een website gemaakt met zijn levensgeschiedenis en een overzicht van zijn werken, die we nog steeds verkopen en soms weggeven. Ik heb uit zijn nalatenschap nog zo’n 4.000 werken op papier, 80 beelden en 160 schilderijen. Ja, hij maakte verbluffend veel.”</p>
<img src='https://images.nrc.nl/1B6uMueo0JDDLOb5aMLtds0TkAg=/1280x/filters:no_upscale()/s3/static.nrc.nl/images/gn4/stripped/data111878273-634666.jpg'/>]]></description>
      <guid>https://nrc.nl/nieuws/2024/02/19/het-katholieke-platteland-was-een-hele-verandering-voor-haar-a4190583</guid>
      <pubDate>Mon, 19 Feb 2024 05:59:18 +00:00</pubDate>
    </item>
    <item>
      <title><![CDATA[‘Mijn vader trouwde een Engels meisje dat munitie voor de Spitfires maakte’]]></title>
      <description><![CDATA[<p>„Juli 1952. Daar staan ze, op een kade in Rotterdam. Mijn vader, net terug uit de Koreaanse Oorlog – zijn tweede oorlog! Mijn stralende moeder in een nieuw mantelpakje. Vader was marechaussee en na de capitulatie op 14 mei 1940 vertrok hij richting Frankrijk en daarna naar Engeland. Hij werd daar ingedeeld bij wat later de Prinses Irene Brigade zou worden genoemd en kreeg algauw verkering met een mooi Engels meisje. Ze werkte ’s nachts in de munitiefabriek; munitie voor de Spitfires maakte ze. Al snel trouwden ze. September 1944. De Prinses Irene Brigade komt in de nacht na mijn vaders verjaardag de Belgisch-Nederlandse grens over, de bevrijders! Pas in mei 1945 ziet hij mijn moeder terug en het duurt tot augustus voordat zij naar Nederland overkomt, in een Dakota, zittend op de grond met haar dochtertje. Mijn moeder – lippenstift, nylonkousen en schoenen met hakken – arriveert in Rotterdam bij de Hollandse familie, die honger heeft geleden. Wat ze wil drinken. „Coffee? Two sugar and cream please.” Hun monden vallen open. Alles is nog op de bon. Maar ze heeft wel fietsbanden meegenomen en dat maakt veel goed. Ik, de tweede dochter, word geboren in het geconfisqueerde huis van een NSB’er. Het moet gedeeld worden met een andere militair, die ook een Engelse vrouw heeft. 1951. Ik ben 4. Groot Amerikaans oorlogsschip, fanfaremuziek en huilende vrouwen. Mijn moeder zwaaiend en roepend „Harry, Harry”, maar ík zie mijn vader helemaal niet. Wekenlang, tegen etenstijd, kijk ik door de brievenbus of hij al terugkomt. De man die terugkeert, bruin en mager, lijkt wel iemand anders. Langzaam wordt hij weer mijn vader, maar is het wel diezelfde man die een jaar eerder was vertrokken?”</p>
<img src='https://images.nrc.nl/6gesvoLIs87_ih7OSoEDMjCmpCE=/1280x/filters:no_upscale()/s3/static.nrc.nl/images/gn4/stripped/data111321181-e9ebbe.jpg'/>]]></description>
      <guid>https://nrc.nl/nieuws/2024/02/12/mijn-vader-trouwde-een-engels-meisje-dat-munitie-voor-de-spitfires-maakte-a4189873</guid>
      <pubDate>Mon, 12 Feb 2024 05:59:19 +00:00</pubDate>
    </item>
    <item>
      <title><![CDATA[‘Ze waren gelukkige pioniers in de Noordoostpolder’]]></title>
      <description><![CDATA[<p>‘Na een strenge selectie krijgen mijn ouders in 1954 een stuk land in de Noordoostpolder in pacht. Huis en schuur op het nieuwe land in Ens moeten nog gebouwd worden. Mijn vader fietst een jaar lang maandagochtend om 4 uur vanuit Noord-Holland naar Ens waar hij om 9 uur aankomt – in de kost bij oudste zus Marie. En zaterdagmiddag weer terug. De eerste tulpen bloeien er in het voorjaar van 1955. Op 31 augustus 1955 wordt mijn moeder over de drempel van hun huis gedragen. In de kleine slaapkamer beneden worden acht kinderen geboren, met bakerhulp van peettante Ria. Mijn ouders zijn gelukkig met hun gezin en de dorpsgemeenschap in opbouw. Veel gelach en gepraat tijdens kaartavondjes met andere pioniers drongen door naar de slaapkamer op de vliering waar alle kinderen in twee rijen in bed lagen. In de vakanties pelden we bollen of werkten we op het land, op zomeravonden speelden we tot laat op het erf, meestal op blote voeten. Het mooiste was fikkie stoken op het land. In 1969 verhuisden we naar een aangekocht stuk grond onder Den Helder. We woonden geruime tijd in de schuur tot het huis af was. M’n moeder had het met kleden en een dressoir gezellig gemaakt. Ik was 15 toen ze overleed, na een lang ziekbed. Mijn jongste broertje van 12 was nog maar net van haar schoot afgegleden. Mijn vader vond dat hij een mooi leven gehad had, deels met de liefde van zijn leven. Met ons gezin en de vijftien kleinkinderen vieren we Kerstmis in een door onszelf ingerichte schuur met kleden op de grond, gezellige eettafels en kerststal. Een gelukkige familie waar mijn vader en moeder de basis voor hebben gelegd. Zo zouden ze ons graag hebben gezien.”</p>
<img src='https://images.nrc.nl/gFu6z2dhE6giYSbznNtmdV_9LT0=/1280x/filters:no_upscale()/s3/static.nrc.nl/images/gn4/stripped/data111079323-d7b9ba.jpg'/>]]></description>
      <guid>https://nrc.nl/nieuws/2024/02/05/ze-waren-gelukkige-pioniers-in-de-noordoostpolder-a4189138</guid>
      <pubDate>Mon, 5 Feb 2024 05:59:19 +00:00</pubDate>
    </item>
    <item>
      <title><![CDATA[‘Mijn vader stuurde zijn verhaal aan Mies Bouwman’]]></title>
      <description><![CDATA[<p>‘Deze foto heb ik gestuurd omdat hij laat zien dat mijn ouders overal een feestje van maakten. Voetjes van de vloer, in polonaise naar buiten. Ik denk daar wel eens aan als ik somber ben. Mijn ouders zijn laat getrouwd, mijn vader, weduwnaar en vader van vier kinderen, was 58, mijn moeder 39. Ze hadden elkaar ontmoet bij een vriendin van haar, ‘is dat niks voor je’ had zij tegen mijn moeder gezegd. Ik ben hun enige kind. Dat mijn vader en moeder ouder waren dan die van mijn vriendinnen, heeft mij nooit gestoord. ‘Wat heb jij leuke ouders’, zeiden die vaak. Mijn vader nam mij op zijn solex overal mee naar toe. Ik ben mij in mijn familiegeschiedenis gaan verdiepen toen ik toevallig een stamboomboekje in handen kreeg. Ik had al tien pagina’s notities van mijn vader, die had hij ooit opgestuurd aan Mies Bouwman. Hij vond dat hij een veelbewogen leven had gehad en wilde ermee op tv. Dat is niet gebeurd. Maar hij had wel gelijk: het was een bijzondere familiegeschiedenis, ik heb er een boek over geschreven, In hemelsnaam. Mijn vader groeide op als arm, verwaarloosd jongetje in het Laurentiusgesticht in Rotterdam. Hij vertelde me vaak dat de broeders hem bijna dagelijks met de karwats sloegen. Op zijn zestiende monsterde hij als bordenwasser aan op een schip van de Holland-Amerika Lijn. Hij voer de hele wereld over en bezocht zo zijn vader in Medan, Indonesië. Die had zijn vrouw, mijn oma, in de steek gelaten, en leidde daar een kleurrijk bestaan. Mijn oma daarentegen had een ellendig leven, zij stierf uiteindelijk naamloos in een krankzinnigengesticht. Dus dat denk ik als ik deze foto zie: mijn vader was niet getekend door zijn trieste jeugd en vierde uitbundig het leven.”</p>
<img src='https://images.nrc.nl/RGE2r5OhJJrLxlEM8FzONuvRkq4=/1280x/filters:no_upscale()/s3/static.nrc.nl/images/gn4/stripped/data110767126-286055.jpg'/>]]></description>
      <guid>https://nrc.nl/nieuws/2024/01/29/mijn-vader-stuurde-zijn-verhaal-aan-mies-bouwman-a4188446</guid>
      <pubDate>Mon, 29 Jan 2024 05:59:19 +00:00</pubDate>
    </item>
    <item>
      <title><![CDATA[‘Je ziet de zelfstandige oogopslag van mijn moeder’]]></title>
      <description><![CDATA[<p>‘Deze foto werd genomen in de tuin van het nichtje van mijn moeder, waar de huwelijksreceptie van mijn ouders plaatsvond. Het was 1957, mijn ouders kenden elkaar net drie maanden, maar mijn vader, die geoloog was, moest weer terug naar ‘de Congo’, zoals het land toen werd genoemd, zijn verlof zat erop. Mijn moeder, pas 22 jaar oud, ging mee. Twee jaar brieven schrijven en tussentijds ‘met de handschoen trouwen’, zoals haar vader voorstelde, zag zij niet zitten, ze vermoedde al dat mijn vader geen brievenschrijver was. In de Congo was zij veel alleen, op een heuvel in Kamituga met alleen bediendes en borduurpatronen, die haar moeder haar toezond. Mijn vader was voor weken het bos in, met arbeiders op zoek naar goud. Niet lang na mijn geboorte werd de Congo onafhankelijk en moest mijn moeder met mij als baby vluchten. Mijn vader kwam pas maanden later terug in Nederland. Daarna gingen ze naar Madagascar, waar mijn zusje geboren werd, Saudi-Arabië, Maleisië en Australië. De landen werden steeds aangenamer en boden mijn moeder meer mogelijkheden. Ze gaf vioollessen, speelde in de orkestbak van musicals en bezocht concerten en opera’s. Mijn vader bleef van reizen en stoere wandeltochten houden, waar wij als gezin dapper aan meededen. Toch was het zijn wens een huis te bezitten in Dordrecht, de plaats van zijn jeugd. De laatste jaren van zijn verlof gingen we daarheen. En daar, aan de Wolwevershaven, werd hij ziek en is hij gestorven. De foto van hun huwelijk straalt optimisme uit, je ziet de zelfstandige oogopslag van mijn moeder en de liefdevolle blik van mijn vader. Het leven lachte hen toe.”</p>
<img src='https://images.nrc.nl/2APFQfv1Wewv-U9CNIsYCrz9NOw=/1280x/filters:no_upscale()/s3/static.nrc.nl/images/gn4/stripped/data110481152-ab3c43.jpg'/>]]></description>
      <guid>https://nrc.nl/nieuws/2024/01/22/je-ziet-de-zelfstandige-oogopslag-van-mijn-moeder-a4187702</guid>
      <pubDate>Mon, 22 Jan 2024 05:59:20 +00:00</pubDate>
    </item>
    <item>
      <title><![CDATA[‘Kletsnatte Pasen in Roskilde bracht ze op hun 17de bij elkaar’]]></title>
      <description><![CDATA[<p>Mijn ouders leerden elkaar kennen in Denemarken in het voorjaar van 1923. Mijn vader, Werner de Groot, was daar met zijn zeeverkennersgroep uit Loosdrecht te gast bij een groep in Roskilde. Omdat het erg koud en nat was, werden de Hollanders na een paar dagen uit hun drijfnatte tenten verlost en ondergebracht bij families van de zeeverkenners uit Roskilde. Mijn vader kwam bij een oom en tante van mijn Deense moeder, Nina Flensborg, waar zij de paasvakantie doorbracht. Het was liefde op het eerste gezicht, maar in die tijd was je met 17 jaren te jong om daaraan gevolg – laat staan uiting – te geven. Toen mijn vader terugging naar Hilversum, beloofden zij elkaar te zullen schrijven. En dat hebben ze gedaan, al was de stapel brieven van mijn vader drie keer zo groot. Na drie jaar werd door wederzijdse families ingestemd met een bezoek van Werner aan Denemarken in de zomervakantie. De liefde bleek onverminderd en de zomer daarop mocht mijn moeder kennismaken met Werners familie. Reizen per trein van Kopenhagen naar Amsterdam duurde 22 uur, inclusief een overnachting; dat kon nog niet voor het jonge stel. Bovendien reisden ‘nette’ meisjes niet zonder chaperonne. Het werd aldus opgelost. Mijn vader reisde per trein naar Kopenhagen. Enkele dagen later zouden ze samen naar Amsterdam vliegen en zo zou ook de terugreis verlopen. Voor vertrek is een foto gemaakt van de passagiers. Ook alle voorbereidende bedrijvigheid is te zien. In 1929 trouwden ze in Kopenhagen en na studies in Delft en Utrecht en stages in Eindhoven en Parijs kwam het paar in 1939 terecht in Haaksbergen, waar mijn vader zich als tandarts vestigde.</p>
<img src='https://images.nrc.nl/bl0osMB1sjdGkwjST_xNohLmIgc=/1280x/filters:no_upscale()/s3/static.nrc.nl/images/gn4/stripped/data110068701-b7ae25.jpg'/>]]></description>
      <guid>https://nrc.nl/nieuws/2024/01/15/kletsnatte-pasen-in-roskilde-bracht-ze-op-hun-17de-bij-elkaar-a4187028</guid>
      <pubDate>Mon, 15 Jan 2024 05:59:21 +00:00</pubDate>
    </item>
    <item>
      <title><![CDATA[‘De ijsschotsen onder de oppervlakte zijn niet zichtbaar’]]></title>
      <description><![CDATA[<p>‘Dit is de enige foto van mijn ouders die ik nog bezit. Gevonden in een doos door de weduwe van mijn vader, Lies Schrover-ter Veld (1922-2013). Mijn moeder, Nel Gebbing, is hier 27, mijn vader 33. Gevestigd geluk wil deze foto uit 1956 uitstralen. De ijsschotsen onder de oppervlakte zijn niet zichtbaar. Een jaar later kreeg ik nog een broer, vijf jaar later een zus. Mijn ouders zijn in 1967 gescheiden. Hun families waren tegen deze scheiding. De broers van mijn vader trachtten mijn moeder op andere gedachten te brengen met dreigementen, zoals ‘we keren ons allemaal tegen je’. Op de dag van zijn vertrek nam mijn vader alle geld, giro- en spaarbankboekjes mee. Mijn moeder, toen 38, bleef zonder geld achter. Van haar ouders kon ze geen hulp verwachten. Ze mocht anderhalf jaar niet langskomen vanwege de scheiding. Mijn vader bleef financieel wraak nemen op mijn moeder en het gezin. Heel geraffineerd. Hij kon als hoofdambtenaar makkelijk aan papieren en formulieren komen en trok alle kinderbijslag naar zich toe. Mijn moeder had haar scheiding beschouwd als iets dat onvermijdelijk werd. Gezelligheid liet mijn vader graag elders landen. Zijn ‘verlof’ bracht hij regelmatig alleen door, gezellig en charmant in Den Haag. Na de scheiding kreeg mijn vader snel een nieuwe relatie. Met ‘mevrouw J.’, de weduwe van een marineman. Toen zij verdween, en na zijn terugkeer uit Suriname, kreeg hij een relatie met Lies, een alleenstaand sociaal werker uit Haarlem. Met haar is hij in 1977 getrouwd. Mijn moeder is tot aan haar dood alleen gebleven. In vele opzichten beschouw ik de levens van mijn ouders en de mensen om hen heen als representatief voor het tijdsgewricht, waarin de moraal losser werd en vrouwen zich gingen verzetten tegen de ‘paternalistische’ man.”</p>
<img src='https://images.nrc.nl/rVQ6TnQajf7B3z9OEtyfBYIz0Lo=/1280x/filters:no_upscale()/s3/static.nrc.nl/images/gn4/stripped/data109804800-e8ec39.jpg'/>]]></description>
      <guid>https://nrc.nl/nieuws/2024/01/08/de-ijsschotsen-onder-de-oppervlakte-zijn-niet-zichtbaar-a4186298</guid>
      <pubDate>Mon, 8 Jan 2024 05:59:21 +00:00</pubDate>
    </item>
    <item>
      <title><![CDATA[‘Mijn moeder zat bij hem  op schoot, het idee alleen al!’]]></title>
      <description><![CDATA[<p>‘Deze foto’s zijn begin jaren 70 genomen in zo’n ouderwets pasfotohokje op het station in Heerenveen. Destijds vond ik ze als tiener wat gênant, omdat mijn ouders er als verliefde pubers op stonden. Mijn moeder moest in dat te krappe hokje bij mijn vader op schoot hebben gezeten, het idee alleen al! Vijftig jaar later vormen ze een dierbare herinnering: je ziet hoeveel plezier ze op dat moment hadden en hoeveel ze van elkaar gehouden moeten hebben. Hun karakters verschilden erg. Mijn moeder was intelligent, avontuurlijk en serieus. Na de oorlog, waarin ze zich opgesloten had gevoeld, wilde ze zich ontwikkelen en van het vrije leven proeven. Ze verhuisde van het platteland naar Leeuwarden en volgde een opleiding tot verpleegster. In de jaren 50 maakte ze carrière in Den Haag, Rotterdam en Londen. Mijn vader was meer honkvast en erg charismatisch. Vlak na zijn 25-jarig jubileum in loondienst in mijn geboortejaar nam hij de eenmanszaak van zijn vader over. Hij moet zich hiertoe verplicht hebben gevoeld als goede zoon, maar de druk was te groot en het vrije leven was voor hem té vrij. Er waren thuis veel spanningen en altijd was er geldgebrek. Deze foto’s zijn de stille getuige van echte liefde en schuiven over de minder prettige herinneringen aan die tijd. In 1981 kon mijn vader een uitkering krijgen als hij zou stoppen met zijn bedrijf. Dat heeft hij meteen gedaan. Mijn ouders waren de koning te rijk met deze minimale uitkering en hebben nog negen jaar in goede harmonie geleefd tot mijn vader in 1990 overleed. Mijn zelfstandige moeder zette haar leven voort en stierf vijftien jaar later in hun oude huisje, dat ze voor geen goud had willen verlaten.”</p>
<img src='https://images.nrc.nl/Bm5IFH5D6d3eu6DiRqfJtzLghoY=/1280x/filters:no_upscale()/s3/static.nrc.nl/images/gn4/stripped/data109574678-9dde33.jpg'/>]]></description>
      <guid>https://nrc.nl/nieuws/2024/01/02/mijn-moeder-zat-bij-hem-op-schoot-het-idee-alleen-al-a4185680</guid>
      <pubDate>Tue, 2 Jan 2024 05:59:22 +00:00</pubDate>
    </item>
    <item>
      <title><![CDATA[‘De foto oogt vredig,  maar toen kwam de oorlog’]]></title>
      <description><![CDATA[<p>‘We staan hier op het terras van Theehuis Rhijnauwen aan de Kromme Rijn. Mijn vader had dat per 1 januari 1934 gepacht van de gemeente Utrecht. Daarvoor had hij twaalf jaar op Java gewerkt, als boekhouder in een suikerfabriek. Mijn zus, die naast hem staat, is daar geboren. Vanwege de crisis was mijn vader van hoofdboekhouder teruggeplaatst naar gewoon boekhouder. Omdat er een goede afvloeiingsregeling was, en omdat mijn moeder het daar toch minder prettig vond, besloten ze om terug te gaan. Ze pachtten het theehuis, dat ook woonhuis was, voor 1.800 gulden per jaar. De foto oogt vredig. Maar in 1939, tijdens de mobilisatie, werden de oevers van de rivier volgezet met prikkeldraad, en werden naast ons drie bunkers gebouwd, waarvan één op het terras. Het werd het Oostfront van de Hollandse Waterlinie. Op 10 mei 1940 moesten we ons huis uit, 15 mei mochten we weer terug, na de capitulatie. Oktober 1944 moesten we wéér het huis uit, de Duitsers vorderden het theehuis. Er kwam een legercommando, compleet met radiowagens en hoge officieren. Na een aantal weken gingen ze weer weg. De dag daarop gingen mijn vader en ik kijken hoe het theehuis was achtergelaten. En precies toen kwam er een grote luchtaanval op Rhijnauwen en Amelisweerd. De bommen vielen om ons heen, maar het ergst waren de duikende vliegtuigen en het schieten uit de boordkanonnen. Toen mijn ouders vijftig jaar getrouwd waren, kon ik memoreren dat zij twee wereldoorlogen, een crisis en moeilijke tijden hadden meegemaakt, maar dat we gelukkig waren met elkaar.</p>
<img src='https://images.nrc.nl/MVziFLcBh8_yE5bLitfrHIGXtqw=/1280x/filters:no_upscale()/s3/static.nrc.nl/images/gn4/stripped/data109238105-a4eec9.jpg'/>]]></description>
      <guid>https://nrc.nl/nieuws/2023/12/18/de-foto-oogt-vredig-maar-toen-kwam-de-oorlog-a4184667</guid>
      <pubDate>Mon, 18 Dec 2023 05:59:22 +00:00</pubDate>
    </item>
    <item>
      <title><![CDATA[‘Wij hadden als gezin onze mooiste tijd in Zwitserland’]]></title>
      <description><![CDATA[<p>‘Afgaand op de auto en het landschap is deze foto gemaakt tussen 1969 en 1971. In die tijd woonden mijn ouders en de drie kinderen – ik ben de oudste – in Zwitserland. Mijn vader was de zoon van een Duitse moeder en een Nederlandse vader, een NSB’er. Daar heeft mijn vader in zijn jeugd erg onder geleden, wel de straf niet de schuld. Na zijn studie aan de Hogere Textielschool in Enschede ging hij wonen en werken in Arnhem: dat gaf afstand tot Deventer, waar de familie vandaan kwam. Uiteindelijk was het toch niet ver genoeg en vertrokken mijn ouders naar Genève. Mijn vader was er trots op dat hij was getrouwd met iemand als mijn moeder: de dochter van een KNIL’er die de bouw van de Birma-spoorlijn niet had overleefd. Zij was in 1952 via het Suez-kanaal naar Nederland gevlucht. Mijn ouders zijn jong getrouwd, beiden waren nog maar 23 toen ik werd geboren. Onze mooiste tijd hadden we in Zwitserland, waar we in 1967 naartoe gingen. Maar al na vijf jaar keerden we terug: mijn opa was overleden en mijn vader ging mijn oma helpen hun kledingzaak voort te zetten. Mijn vader overleed vroeg, op zijn 53ste. Daardoor kon hij zijn droom om ooit alleen de wereld rond te zeilen, niet uitvoeren. Over zulke soloreizen had hij allemaal boeken, die ik ook las. Zeilen heb ik van hem geleerd. Bij zijn begrafenis heb ik gezegd: wacht niet met dingen die je wilt doen, doe ze als het nog kan. Ik heb zijn droom nu opgepakt. Ik ga niet single-handed de wereld over zeilen, maar met mijn zeiljacht maken mijn vriendin en ik wel lange tochten in verre oorden.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/eDL1fxPqi7PCJDLR_mV3vjph-gE=/1280x/filters:no_upscale()/s3/static.nrc.nl/images/gn4/stripped/data109076343-3fad83.jpg'/>]]></description>
      <guid>https://nrc.nl/nieuws/2023/12/11/wij-hadden-als-gezin-onze-mooiste-tijd-in-zwitserland-a4183910</guid>
      <pubDate>Mon, 11 Dec 2023 05:59:23 +00:00</pubDate>
    </item>
    <item>
      <title><![CDATA[‘Mijn vader ging werken in moeders dameshoedenzaak’]]></title>
      <description><![CDATA[<p>‘Mijn moeder is geboren in een groot katholiek gezin op Scheveningen, aan de Kanaalweg bij het chique Van Stolkpark – maar rijk waren ze niet. Na de avondhuishoudschool had ze haar eerste baan bij een atelier voor dameshoeden. Ze werd daar opgeleid voor modiste: het ontwerpen en vormen van mooie dameshoeden. Ze werkte niet alleen in het atelier, maar ook in de zaak om hoedjes te verkopen. Zo ontwikkelde ze zich in de dameshoedenbranche en begin jaren 30 opende ze haar eigen zaak. In die tijd leerde ze mijn vader kennen, grossier in groente en fruit. Het lukte hem niet goed daarmee een handel op te bouwen, maar met de hoedenzaak ging het bergopwaarts. Vader is toen ook in de zaak gaan werken en leerde het vak van mijn moeder. Verder regelde hij het huishouden, hij was dus ook een echte huisman. Op het hoogtepunt van de handel hadden mijn ouders drie zaken, één in Den Haag, twee op Scheveningen. In 1941 ben ik geboren, ik ben enig kind. In de oorlog moesten wij evacueren en kwamen terecht op de Paul Krugerlaan, in een echte volksbuurt. Voor de hoedenzaak geen goede buurt, maar later voor de ruilhandel wel – mijn vader ging veel op hongertocht. In augustus 1945 verhuisden wij naar de Laan van Meerdervoort en daar openden mijn ouders weer een dameshoedenzaak. In de jaren 50 gingen de dames minder hoeden dragen of kochten ze simpel fabrieksgoed of een sjaaltje. Daarom besloten mijn ouders te emigreren naar Nieuw Zeeland, maar omdat ze geen permit kregen ging dat helaas niet door. Medio jaren 60 is de zaak gesloten. Kamers verhuren aan badgasten bracht soelaas. Na twee actieve levens zijn zij in de jaren 80 overleden.’</p>
<img src='https://images.nrc.nl/H9oJqka7IWNdJy0KTnZYyiXp26k=/1280x/filters:no_upscale()/s3/static.nrc.nl/images/gn4/stripped/data108558342-338acb.jpg'/>]]></description>
      <guid>https://nrc.nl/nieuws/2023/12/04/mijn-vader-ging-werken-in-moeders-dameshoedenzaak-a4183210</guid>
      <pubDate>Mon, 4 Dec 2023 05:59:24 +00:00</pubDate>
    </item>
    <item>
      <title><![CDATA[‘In Kobe deed hij voor de tv verslag van de aardbeving’]]></title>
      <description><![CDATA[<p>‘Ze werden hemelsbreed honderd meter van elkaar geboren, in Noordwijk, vlak voor de oorlog. Vader als de oudste in een gezin met uiteindelijk tien kinderen. Erg pienter was hij; het schoolhoofd betaalde zijn boeken zodat hij naar de hbs kon. Moeder had een tweelingzus, en nog een broer en een zus. Ze deed een opleiding tot lerares Huishoudkunde. In de bus naar Haarlem leerden ze elkaar kennen: Lies zei altijd dat hij een plaatsje voor haar vrijhield, Dick zei dat zij juist altijd naast hem kwam zitten. Haar eerste baan was op een huishoudschool in Wassenaar. Nadat de moeder van Dick jong was overleden moest hij van de hbs af, en naar zee om het gezin te helpen onderhouden; vijftien was hij. In de avonduren behaalde hij stuurmansrangen aan de Hogere Zeevaartschool in Amsterdam en hij werkte zich op tot koopvaardijofficier. In 1995 lag hij met zijn schip, de Nedlloyd Africa, in de haven van de Japanse stad Kobe toen daar de aardbeving was. Voor de AVRO-televisie deed hij vanaf de brug telefonisch verslag van de verwoesting en de branden. Mijn ouders trouwden in 1962, en kregen twee zoons. Nadat Lies was gestopt met werken, toen de huishoudschool in Noordwijk aan Zee de deuren sloot, ging ze meevaren met Dick. Overal reisde ze mee naartoe en ze ging graag even de wal op in Hongkong, Singapore of Houston om te shoppen. Na zijn pensionering zat hij in de kerkenraad en in het bestuur van de Nederlandse kapiteinsvereniging, hij hield van golf en bridge. Moeder genoot van de uitstapjes met ‘de meiden van de school’; haar oud-collega’s. Hun laatste jaren waren zwaar. Vader had onder meer huidkanker. Lies werd dement, Dick werd haar mantelzorger; ze stierven kort na elkaar.’</p>
<img src='https://images.nrc.nl/VcsuLBcWwNDZVfvuG2TVqm_pPaQ=/1280x/filters:no_upscale()/s3/static.nrc.nl/images/gn4/stripped/data108438926-29f314.jpg'/>]]></description>
      <guid>https://nrc.nl/nieuws/2023/11/27/in-kobe-deed-hij-voor-de-tv-verslag-van-de-aardbeving-a4182409</guid>
      <pubDate>Mon, 27 Nov 2023 05:59:25 +00:00</pubDate>
    </item>
    <item>
      <title><![CDATA[‘Ze hadden een prachtperiode, maar ’t geluk duurde niet lang’]]></title>
      <description><![CDATA[<p>‘Op de foto zie je mijn ouders, mijn pas gedoopte broertje en mij. Hans is geboren in 1950. Mijn vader en moeder zijn getrouwd in 1940, maar daar is geen foto van. Er was geen bruiloft, ze hadden ook geen ringen. Misschien vanwege de oorlogstijd, maar ik denk ook door de familie van mijn vader. Opgeklommen van niets tot iets maakt mensen niet altijd ruimhartig. Mijn moeder is opgegroeid bij de baker. Haar vader was ervandoor gegaan en haar moeder was met wat je nu een postnatale depressie noemt in een inrichting geplaatst. Daar overleed zij enige jaren later. Toen mijn moeder zeven werd, deed de baker haar over aan het gezin van haar eigen dochter. Weer later werd ze geclaimd door een tante, waar ze werd uitgebuit: werken in de winkel en schoonmaken in huis. En geen waardering, laat staan een beetje liefde. Ze kreeg bijvoorbeeld geen beleg op brood, alle anderen uit het gezin wel. Uiteindelijk zorgde de dominee ervoor dat ze op haar achttiende werd geplaatst in een bakkersgezin. In die tijd leerde ze mijn vader kennen. Aanvankelijk was dat een prachtperiode: het gezellige bakkersgezin, de vrijheid en later de verliefdheid. Maar het geluk duurde niet lang. In 1941 kreeg mijn vader te horen dat hij ongeneeslijk ziek was: longemfyseem. De artsen gaven hem tot 1950. Dat werd 1960, toen hij ook nog longontsteking kreeg. Ik ken hem eigenlijk alleen als zieke man. Het boerenbedrijf van mijn ouders werd te zwaar, daar stopten ze mee. Uiteindelijk werd mijn vader rij-instructeur en begon een rijschool. Na zijn overlijden besloot mijn moeder het werk over te nemen, ze ging leren voor de benodigde diploma’s. Na een moeilijke start – er werd in die tijd wantrouwend naar rij-instructrices gekeken – werd het een succes.</p>
<img src='https://images.nrc.nl/s8fYD4BQEHG2ZURz5ZWy5wTWkTI=/1280x/filters:no_upscale()/s3/static.nrc.nl/images/gn4/stripped/data108310629-901348.jpg'/>]]></description>
      <guid>https://nrc.nl/nieuws/2023/11/20/ze-hadden-een-prachtperiode-maar-t-geluk-duurde-niet-lang-a4181444</guid>
      <pubDate>Mon, 20 Nov 2023 05:59:25 +00:00</pubDate>
    </item>
    <item>
      <title><![CDATA[‘Ze ontmoetten elkaar op een zondag bij een vijver in de bossen’]]></title>
      <description><![CDATA[<p>‘Deze foto van mijn ouders is in juli 1948 gemaakt op de Fluessen in Friesland. Twee jaar later zouden ze zich verloven. Douwe was toen al een paar jaar terug uit Duitsland: hij was als dwangarbeider te werk gesteld in de oorlogsindustrie, gevlucht en lopend thuis gekomen, waar hij onderdook. Vóór de oorlog had hij de lts gedaan, later volgde hij in de avonduren een cursus als technisch tekenaar, waarna hij in 1947 in Amsterdam Noord werk kreeg bij de NDSM. Eén keer per maand kwam hij een weekend thuis, met de boot van Amsterdam naar Lemmer. In zo’n weekend moeten mijn ouders elkaar hebben ontmoet. De ouders van Douwe woonden in Nijemirdum, Jantje woonde in Koudum. Ze ontmoetten elkaar bij een vijver die tijdens de crisisjaren was uitgegraven in de bossen van Oudemirdum, op fietsafstand precies tussen Koudum en Nijemirdum. Die plek werd op zondag gebruikt om contact te hebben met leeftijdgenoten uit de omgeving. Een woning hadden ze eerst niet. Via onderhuur op verschillende adressen in Amsterdam werd hun in 1955 een huurwoning toegewezen in Landsmeer. Jantje deed het huishouden en veel vrijwilligerswerk, Douwe werd verantwoordelijk voor de bouw van schepen in landen als de VS, Japan, Korea, Portugal, Frankrijk, Israël en Griekenland, waar hij dan tijdenlang verbleef. Intussen ‘verdedigde Jantje het fort in Landsmeer’, zoals Douwe pleegde te zeggen. Na zijn pensioen kochten ze een bungalow met een grote tuin. Daar ging hij weer zijn eigen groente telen, net als vroeger thuis.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/eKCVvmdg-IVK6MZUsoET6TVOuko=/1280x/filters:no_upscale()/s3/static.nrc.nl/images/gn4/stripped/data107886600-129642.jpg'/>]]></description>
      <guid>https://nrc.nl/nieuws/2023/11/13/ze-ontmoetten-elkaar-op-een-zondag-bij-een-vijver-in-de-bossen-a4180722</guid>
      <pubDate>Mon, 13 Nov 2023 05:59:26 +00:00</pubDate>
    </item>
    <item>
      <title><![CDATA[‘Vader reisde de wereld over,  moeder was dé gastvrouw’]]></title>
      <description><![CDATA[<p>‘Een veelbewogen leven hadden mijn ouders. Zij trouwden in Nederlands-Indië in 1929, op de foto (uit 1930) zien we het ogenschijnlijk gelukkige stel tijdens een uitstapje, vlak nadat hun eerste kind bij de geboorte was overleden. Aan het huwelijk waren zes verlovingsjaren voorafgegaan. Vader voer als eerste stuurman voor de Koninklijke Java-China-Japan Lijn; een baan op de wal was een voorwaarde voor het huwelijk. Beiden zaten in de oorlog gevangen in een jappenkamp, mijn moeder met zesjarig dochtertje en zwanger. Na de repatriëring kozen ze voor Heemstede, waar veel familie van vader woonde. Geen gemakkelijke periode: onbegrip over en weer, een labiele moeder, getraumatiseerde kinderen; pas na een paar jaar konden ze hun eigen huis betrekken en inrichten. Veel waren ze niet bij elkaar: vader reisde over de hele wereld. Hij had de supervisie over de bouw en het onderhoud van melassetanks. Over het kamp werd gezwegen. Hij verdiende goed en was vooral weg. Zij bestierde het huishouden, met een ‘meisje voor alledag’, en was dé gastvrouw. Ze genoot van veel visite, een Indische rijsttafel kwam geregeld voorbij. Zij was ziekelijk, ze kon niet veel aan. In 1949 werd ik geboren, als jongste dochter. Ook toen was mijn vader in het buitenland. Een verhuizing naar Engeland in 1955 bracht wat rust en regelmaat, zes jaar later gingen we terug naar Nederland. Ten slotte volgden nog een paar jaar Engeland, vlak bij Liverpool, voor een adviseursklus van mijn gepensioneerde vader. Ondanks tientallen verhuizingen, aanpassingen, ontberingen en lichamelijke en geestelijke moeilijkheden zijn beiden na hun 90ste overleden.”</p>
<img src='https://images.nrc.nl/qUxJynwumRmdEw9Xw3nv5r_SBU8=/1280x/filters:no_upscale()/s3/static.nrc.nl/images/gn4/stripped/data107474289-eabe71.jpg'/>]]></description>
      <guid>https://nrc.nl/nieuws/2023/11/06/vader-reisde-de-wereld-over-moeder-was-de-gastvrouw-a4179919</guid>
      <pubDate>Mon, 6 Nov 2023 05:59:26 +00:00</pubDate>
    </item>
    <item>
      <title><![CDATA[‘Naar Oostenrijk, dat moet een wereldreis zijn geweest’]]></title>
      <description><![CDATA[<p>‘Dit zijn mijn ouders ergens eind jaren 50, waarschijnlijk op de Brennerpas, onderweg naar een vakantiebestemming in Oostenrijk. De wegen waren niet zoals nu met prachtig asfalt en tankstations om even te rusten. Deze motorfiets, een Jawa Sport, zou je het best kunnen omschrijven als een opgevoerde brommer met veel geluid en weinig snelheid. Het moet een wereldreis zijn geweest. Ik denk daar wel eens aan als ik in zeven uur naar de zoveelste wintersportvakantie rijd, terwijl zij er waarschijnlijk een dag of vier over gedaan moeten hebben. In weer en wind, zonder navigatie en met een hutkoffer achterop. Moeder in een kort windjack, achter vader in zijn loodzware vetlederen motorjas, met enorme handschoenen en een pothelm. In de oorlog woonde mijn vader in Hilversum. Om te ontsnappen aan de Arbeitseinsatz moest hij met zijn oudere broers onderduiken. Zo kwam hij de hongerwinter door. Mijn moeder heeft de oorlog in het toen nog overwegend agrarische Apeldoorn doorstaan, met haar familie die actief deelnam aan het verzet en onderdak bood aan Joodse families en Britse piloten. Mijn ouders hadden een gelukkig huwelijk: het feit dat mijn moeder nooit honger heeft gekend en mijn vader wel, gaf de enige onenigheid in het harmonieuze gezin. Wie de foto heeft gemaakt weten we niet. Maar bij mijn zus en mij brengt hij mooie herinneringen boven, en we koesteren de gedachte dat de welvaart ons telkens een stap verder brengt, maar dat sommige vakantiebestemmingen min of meer dezelfde blijven: ook wij gaan naar Oostenrijk.’</p>
<img src='https://images.nrc.nl/zmV0CbsnsyXZCG8PNle7xwflxEY=/1280x/filters:no_upscale()/s3/static.nrc.nl/images/gn4/stripped/data107205596-cfb7b3.jpg'/>]]></description>
      <guid>https://nrc.nl/nieuws/2023/10/30/naar-oostenrijk-dat-moet-een-wereldreis-zijn-geweest-a4179069</guid>
      <pubDate>Mon, 30 Oct 2023 05:59:27 +00:00</pubDate>
    </item>
    <item>
      <title><![CDATA[‘Mijn moeder was een mooie, autonome vrouw, dat zie je’]]></title>
      <description><![CDATA[<p>„Deze foto is genomen tijdens een zeilvakantie van mijn ouders in Friesland, twee weken voor hun huwelijk op 29 juni 1943 in Schiedam. De foto is gemaakt door een bevriende fotograaf in Friesland, Didi Jansen. Het boekje met de foto’s die hij van hen had gemaakt in die vakantie, gaf hij hun als huwelijkscadeau. Op één foto is het hoofd van mijn vader weggeknipt en staat er: ‘Had Jan nodig voor Rode Kruis vrijstelling in de oorlog.’ Zelf vind ik dit de mooiste foto uit het boekje: in compositie, door de vertedering die het beeld oproept. Er zit veel liefde in, dat kun je zien. Wat ik ook zie: dat mijn moeder een mooie, autonome vrouw was. Je ziet ze hier aan het begin van hun huwelijksleven. Daarin werd mijn moeder ‘de vrouw van’, zoals dat toen ging. Ze was secretaresse geweest, maar na hun trouwen werd ze huisvrouw. Ze zei ook altijd dat de oorlog haar jeugd had afgepakt. En dat was ook zo, denk ik. Tegelijk waren ze Rotterdams, wat inhield dat ze niet bij de pakken neer gingen zitten. Na het overlijden van mijn vader kwam mijn moeder meer voor zichzelf op. En dat ging haar goed af. Ze ging reizen, was veel op pad. En ze was ook een goede oma, in de schoolvakanties konden mijn meiden altijd bij haar terecht. Het water is altijd blijven trekken. Ze hadden lang een motorboot, waar ze samen mee gingen varen. De laatste tien jaar van zijn leven was mijn vader ziek, toen ging dat niet meer. Maar dan gingen ze met de auto naar Friesland, mijn moeder had een rijbewijs. En dan zat hij aan de kant van het water.”</p>
<img src='https://images.nrc.nl/j-dOMY-j-HpPzyG4g0CjHmpo_RE=/1280x/filters:no_upscale()/s3/static.nrc.nl/images/gn4/stripped/data107071422-454b70.jpg'/>]]></description>
      <guid>https://nrc.nl/nieuws/2023/10/23/mijn-moeder-was-een-mooie-autonome-vrouw-dat-zie-je-a4178241</guid>
      <pubDate>Mon, 23 Oct 2023 05:59:27 +00:00</pubDate>
    </item>
    <item>
      <title><![CDATA[Op vakantie vertelde hij  elke avond een ‘verzinverhaal’]]></title>
      <description><![CDATA[<p>‘In zijn studententijd roeide mijn vader met verzetsheld Ernst de Jonge in 1936 in Berlijn op de Olympische Spelen. Zij kenden elkaar uit Indonesië, waar mijn vader zijn jeugd doorbracht. Zeven jaar waren mijn ouders verloofd; mijn vader moest eerst afstuderen en ze trouwden in de oorlog, in 1943. Aan het begin van de oorlog werd mijn vaders broer Jaap doodgeschoten. Dat heeft ons gezin getekend. Elk jaar op 4 mei gingen wij naar Zoeterwoude, waar oom Jaap in een oorlogsgraf ligt. Toen we klein waren werd erover gezwegen, maar langzaamaan werden meer verhalen over de toedracht van zijn dood verteld. Tijdens de oorlog begon mijn vader in Den Haag met zijn huisartsenpraktijk. Mijn moeder werkte met hem mee, en het lukte hen een goed lopende praktijk op te zetten. Wij, de vier kinderen, werden al vroeg gedrild hoe de telefoon aan te nemen: naam, adres en huisnummer! Mijn oudste broers, Jaap en Carel, werden ook huisarts. Wij vierden sportieve vakanties in een verlaten boerderijtje in de Drôme, waar geen stromend water was, alleen in een bak buiten. Geen elektriciteit, wel een haard en een Tilley-lamp, die altijd gedoe gaf bij het aansteken, met die kousjes. Iedere avond vertelde mijn vader een ‘verzinverhaal’, een variatie op Olivier B. Bommel en Tom Poes. Mijn vader was een loyale man. Hij zette zich in voor allerlei commissies en was paukenist in het Haags artsenorkest. Mijn moeder deed vrijwilligerswerk, naast de opvoeding en haar werk in de praktijk. Later werden ze een heerlijke opa en oma voor onze kinderen, en ze mochten allebei gezond oud worden.”</p>
<img src='https://images.nrc.nl/j_TGt1O983tcfvjI1aoa_GCfFiM=/1280x/filters:no_upscale()/s3/static.nrc.nl/images/gn4/stripped/data106630792-a87d55.jpg'/>]]></description>
      <guid>https://nrc.nl/nieuws/2023/10/16/op-vakantie-vertelde-hij-elke-avond-een-verzinverhaal-a4177409</guid>
      <pubDate>Mon, 16 Oct 2023 05:59:28 +00:00</pubDate>
    </item>
    <item>
      <title><![CDATA[‘Mijn vader heeft zijn leven lang in de mijn gewerkt’]]></title>
      <description><![CDATA[<p>‘Op deze foto komen mijn ouders uit de mijn Laura &amp; Julia in Eygelshoven, Limburg. Mijn vader heeft daar gewerkt vanaf zijn afstuderen aan de Technische Hochschule in Aken. Hij kwam uit Heerlen en mijn moeder uit de Randstad, haar familie had een destilleerderij in Schiedam. Mijn ouders hebben elkaar op een bijzondere manier ontmoet. Mijn vader zat in 1944 in Tilburg met een vriend in de trein, toen hij op het perron een leuke, aantrekkelijke vrouw zag lopen. Hij stootte zijn vriend aan en wees hem op haar. „Ik weet wie dat is”, zei zijn vriend. „Madeleine van den Eelaart uit Schiedam.” Mijn vader heeft toen mijn moeder een brief geschreven. Het zuiden was in die tijd al bevrijd maar het noorden, boven de rivieren, was nog bezet. Mijn moeder was dus op haar qui-vive, in de oorlog moest je oppassen met vreemden. Maar zij had een Limburgse vriendin die beweerde dat alle Limburgers elkaar op de een of andere manier kenden, er liep altijd wel ergens een lijntje. Dus liet mijn moeder de met de brief meegestuurde foto zien aan die vriendin. Die reageerde verbaasd én enthousiast: „Maar dat is John Dreissen, een hele leuke vent!” Mijn moeder wist toen genoeg en heeft mijn vader teruggeschreven. Ze leefden op dat moment nog in twee verschillende werelden, bezet en bevrijd. Toch is het mijn moeder later dat jaar gelukt van Schiedam naar Eygelshoven af te reizen, al sporend en liftend in een jeep met Canadezen. Daar stond zij, onaangekondigd, bij mijn verbaasde vader voor de deur. Mijn vader was 40 en mijn moeder 10 jaar jonger. In 1945 zijn ze in Schiedam getrouwd.”</p>
<img src='https://images.nrc.nl/xqdGqFl0itZgWj1Of3KuMh04GIE=/1280x/filters:no_upscale()/s3/static.nrc.nl/bvhw/files/2023/10/data105832505-001143.jpg'/>]]></description>
      <guid>https://nrc.nl/nieuws/2023/10/09/mijn-vader-heeft-zijn-leven-lang-in-de-mijn-gewerkt-a4176637</guid>
      <pubDate>Mon, 9 Oct 2023 05:59:28 +00:00</pubDate>
    </item>
    <item>
      <title><![CDATA[‘Mijn ouders ijverden voor een betere wereld’]]></title>
      <description><![CDATA[<p>‘Ik was aan het doorbladeren wat mijn moeder heeft nagelaten: de kinderboeken die ze heeft geschreven, haar dagboeken, dozen met foto’s – en toen kwam ik deze tegen. Als ‘jeugdherberg vader en moeder’ van de alcoholvrije jeugdherberg Ús Blau Hiem in Appelscha zie je ze hier wandelend op de voorkant van De Trekker, het maandblad van de Nederlandse Jeugherbergcentrale. Mijn ouders ijverden voor een betere wereld en zelf gaven ze het goede voorbeeld. Mijn vader en moeder waren buitengewoon actieve leden van de Jeugdbond voor Onthouding (JVO), de jongerenafdeling van wat in de volksmond ‘De Blauwe Knoop’ heette. Die had in Friesland veel aanhang. Dit tot ergernis van Koos Vorrink, die als leider van de socialistische jeugdbeweging AJC de JVO eigenlijk overbodig vond. De AJC deelde immers dezelfde idealen en was in principe ook ‘blauw’. Maar in Friesland, weet ik van mijn ouders, schrok men terug voor het soms wat militaristisch vertoon van vlaggen en strijdliederen binnen de AJC. Mijn ouders waren idealistisch en ruimdenkend. Mijn moeder was onderwijzeres, als werkende vrouw was ze haar tijd vooruit. Maar die waren er wel meer. Zo runde mijn schoonmoeder samen met mijn schoonvader een melkzaak in Grou. Ook bij hen was drank als oorzaak van veel sociale ellende een absoluut taboe. Wat alcohol betreft waren wij, de vijf kinderen, aanzienlijk minder principieel. Daar konden mijn ouders prima mee omgaan. ‘Maak er wat van en heb oog voor minderbedeelden’, gaven ze ons mee. Wij hadden een warme jeugd.”</p>
<img src='https://images.nrc.nl/f2PntdLeg3HpZjm_hQm4pxNE9Dg=/1280x/filters:no_upscale()/s3/static.nrc.nl/images/gn4/stripped/data105938631-b2adc0.jpg'/>]]></description>
      <guid>https://nrc.nl/nieuws/2023/10/02/mijn-ouders-ijverden-voor-een-betere-wereld-a4175965</guid>
      <pubDate>Mon, 2 Oct 2023 05:59:29 +00:00</pubDate>
    </item>
  </channel>
</rss>
