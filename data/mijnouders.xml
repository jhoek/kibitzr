<?xml version="1.0" encoding="utf-8"?>
<rss version="2.0">
  <channel>
    <title><![CDATA[Mijn ouders]]></title>
    <link>https://www.nrc.nl/rubriek/mijn-ouders/</link>
    <description><![CDATA[Mijn ouders]]></description>
    <item>
      <title><![CDATA[‘In het Jongenshuis leerden ze elkaar kennen, na zijn vioolrecital’]]></title>
      <description><![CDATA[<p>‘De foto dateert waarschijnlijk uit van 1941. Mijn ouders hebben elkaar in december 1940 in Arnhem leren kennen. Beiden waren Joodse vluchtelingen; mijn moeder kwam uit Keulen, mijn vader uit Wenen. Na wat omzwervingen kwamen ze terecht in het Jongenshuis in Arnhem, waar veel jonge Duitse en Oostenrijkse Joden verbleven. De instelling heette weliswaar Jongenshuis, maar bood ook onderdak aan meisjes. Mijn vader was violist in opleiding. Samen met zijn broer Heini, een verdienstelijk pianist, gaf hij op een avond een recital in het Jongenshuis, en na afloop raakte hij met mijn moeder in gesprek. Het was liefde op het eerste gezicht. Om aan deportatie te ontkomen doken ze in 1942 net als veel lotgenoten onder. Mijn moeder in Velp, bij een van haar leraren en zijn echtgenote, mijn vader met zijn tante in Den Haag. Ze brachten de rest van de oorlog in onderduik door; loodzware jaren, maar ze overleefden het. Mijn vaders broer en hun moeder, die samen elders in Den Haag ondergedoken waren, hadden dat geluk niet. Ze werden al in 1942 verraden en kwamen om in Auschwitz. Kort na de bevrijding vonden mijn ouders elkaar terug. Ze trouwden en kregen drie zoons: Ronny, Eric en ik. Mijn vader had het conservatorium niet kunnen afronden en drie jaar niet kunnen spelen. Meteen na de oorlog pakte hij zijn viool weer op en werd aangenomen bij het Residentie Orkest in Den Haag. Na enkele jaren in Nederlands-Indië, waar hij bij het Radio Philharmonisch Orkest van Jakarta speelde, keerden hij, mijn moeder en mijn oudste broer in 1950 terug. Hij was inmiddels violist bij het Concertgebouworkest; dat bleef hij tot het eind van zijn loopbaan. Mijn ouders waren dol op elkaar en kenden geen grote zorgen. Ze vertelden niet veel en niet graag over de oorlog. Maar de sporen van die periode, die hun levenslot zo ingrijpend had bepaald, werden nooit meer uitgewist.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/qHVx8IEpXGaepW_qohqEJMw5d0o=/1280x/filters:no_upscale()/s3/static.nrc.nl/wp-content/uploads/2025/02/14100324/data127951851-533485.jpg'/>]]></description>
      <guid>https://nrc.nl/nieuws/2025/02/13/in-het-jongenshuis-leerden-ze-elkaar-kennen-na-zijn-vioolrecital-a4882876</guid>
      <pubDate>Thu, 13 Feb 2025 05:59:00 +0000</pubDate>
    </item>
    <item>
      <title><![CDATA[‘Ze hadden al snel een eigen woonwagen en reisden  door het land’]]></title>
      <description><![CDATA[<p>‘Mijn ouders hebben elkaar leren kennen op de kermis in Delft. Het was 1941, kermissen waren nog toegestaan door de bezetter. De vader van mijn vader had een variététent en alle tien de kinderen werkten mee. Mijn vader was clown en ‘bonisseur’, hij lokte bezoekers. En hij stond net voor de tent parade te maken, toen mijn moeder aankwam. Het was liefde op het eerste gezicht. Bij het naar binnen gaan fluisterde hij ‘hoe heet je?’ in haar oor. Ter plekke verzon ze ‘Kitty’ – Catharina vond ze niet passen bij zo’n vlotte jongen. Na afloop van de voorstelling vroeg hij haar adres. De vader van mijn moeder had een mandenmakerij, hij leverde manden aan fabrieken. Ook zij hadden tien kinderen. Meteen de volgende dag al wist mijn vader het huis te vinden. Opa deed open: ‘Dag meneer, is Kitty thuis?’ ‘Nee jongen, ik heb vijf meiden, maar daar is geen Kitty bij.’ Toen mijn moeder dat ’s avonds hoorde, haastte ze zich naar de markt waar de kermis was om het uit te leggen. Na een korte verlovingstijd trouwden ze. Ze hadden al snel een eigen woonwagen en reisden samen door het land. Tot er niet meer gereisd mocht worden. Veel woonwagens gingen in Den Haag op het Malieveld staan. Daar ben ik in 1944 geboren: Kitty. Mijn ouders kwamen goed de oorlog door. Mijn moeder verongelukte in 1947. Mijn vader buffelde alleen verder. En ik werd gelukkig in het gezin van m’n tante.”</p>
<img src='https://images.nrc.nl/L-zRZY5JBeGzUXxSn2AHWhGD4UI=/1280x/filters:no_upscale()/s3/static.nrc.nl/images/gn4/stripped/data127662800-27bf86.jpg'/>]]></description>
      <guid>https://nrc.nl/nieuws/2025/02/07/ze-hadden-al-snel-een-eigen-woonwagen-en-reisden-door-het-land-a4882127</guid>
      <pubDate>Fri, 7 Feb 2025 05:59:00 +0000</pubDate>
    </item>
    <item>
      <title><![CDATA[‘Een veel groter geheim: het meisje op de foto’]]></title>
      <description><![CDATA[<p>‘Gedurende de Tweede Wereldoorlog werkte mijn vader als dwangarbeider bij Wintershall in Merseburg, Duitsland. Daar ontmoette hij mijn moeder. Mijn moeder raakte zwanger van mijn oudste broer. Die werd geboren in juli 1944. Het was moeilijk toestemming te verkrijgen om te trouwen, mijn ouders traden pas na zijn geboorte in het huwelijk. Dat was een feit dat zij jaren angstvallig geheim hielden. Een veel groter geheim betreft het meisje, Hildegard, op de foto. Tot na mijn moeders dood dachten mijn broers en ik dat Hildegard haar (jong overleden) zus was. Pas recentelijk kwamen we erachter dat ze onze halfzus was, kind van een verkrachting. Mijn ouders keerden na de oorlog terug naar Nederland, Hildegard bleef achter in Duitsland. Hoewel het de eerste jaren voor haar erg moeilijk moet zijn geweest, klaagde mijn moeder nooit. En als Nederland tegen Duitsland voetbalde, was ze altijd fanatiek voor het Nederlandse elftal. In Nederland werden nog vier kinderen geboren. Op het eind van haar lange leven sprak mijn moeder dankbaar dat ze, uiteindelijk, een prachtig leven had gehad. Ik schrijf nu haar biografie.”</p>
<img src='https://images.nrc.nl/j3HpvMYyG6xCbp5s27zek7T1OBc=/1280x/filters:no_upscale()/s3/static.nrc.nl/images/gn4/stripped/data126714622-d7d1fb.jpg'/>]]></description>
      <guid>https://nrc.nl/nieuws/2025/01/30/een-veel-groter-geheim-het-meisje-op-de-foto-a4881310</guid>
      <pubDate>Thu, 30 Jan 2025 05:59:00 +0000</pubDate>
    </item>
    <item>
      <title><![CDATA[‘Zij was een uitgesproken familiemens,  voor hem kwamen eerst zaak en kerk’]]></title>
      <description><![CDATA[<p>‘Onze ouders waren elk jaar van 28 juni tot 8 augustus even oud. In 1974 lieten zij zich fotograferen omdat ze gedurende die veertig dagen samen 100 waren. Vorig jaar zouden ze in die periode samen 200 jaar zijn geweest. Pa en ma leerden elkaar tijdens de oorlog kennen via de verkennerij en trouwden in 1950. Het was een dubbele bruiloft: ook een zus van mijn vader trouwde die dag. Mijn ouders werkten aanvankelijk samen in de landbouwmechanisatie, vader in de werkplaats en handel, moeder deed in die begintijd de boekhouding. Ik was de eerste van negen kinderen en met mijn geboorte kwam aan het werk van mijn moeder in de zaak een eind. Tot eind 1954 lag mijn vader meerdere keren maandenlang met tbc in een sanatorium in Bilthoven. En in 1967 opnieuw voor een jaar, samen met mijn twee jongste broertjes. De grote jaren van hun zaak waren toen op hun hoogtepunt. De foto toont hoe wij door Didam naar de kerk vervoerd werden, tijdens het 25-jarig huwelijksfeest in 1975. Ma was een uitgesproken familiemens. Onverschrokken, zonder enige ervaring, zonder kennis van een andere taal behalve het Nederlands trok ze in 1971 in haar eentje naar twee broers in Nieuw Zeeland en naar een zus van vader in Australië. Elke verjaardag van haar kinderen was een feestdag, ook die van ooms, tantes, neefjes en nichtjes, van Didam tot Den Bosch. Zelf kleren maken was een van haar hobby’s, naast de camping en lezen. Voor vader was er eerst de zaak, vervolgens de kerk en dan het gezin. Moeder volgde hem daarin klakkeloos. Van 1950 tot 1988 zijn pa en ma om de tien jaar binnen Didam verhuisd, tot ze rust vonden in de woning waarvandaan uiteindelijk hun uitvaart startte.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/x0yjIdQdKtwDuU4dzw7hA1xNMFQ=/1280x/filters:no_upscale()/s3/static.nrc.nl/wp-content/uploads/2025/01/23124958/data126353270-9bc116.jpg'/>]]></description>
      <guid>https://nrc.nl/nieuws/2025/01/23/zij-was-een-uitgesproken-familiemens-voor-hem-kwamen-eerst-zaak-en-kerk-a4880548</guid>
      <pubDate>Thu, 23 Jan 2025 05:59:01 +0000</pubDate>
    </item>
    <item>
      <title><![CDATA[‘Hij nam haar mee naar zijn bakkerij op Borneo’]]></title>
      <description><![CDATA[<p>‘Mijn ouders waren afkomstig uit het dorp Wagenberg, vanwaar mijn vader, van beroep bakker, als KNIL-soldaat in 1938 vertrok naar Nederlands-Indië. Mijn moeder was toen pas elf jaar. Haar ouders hadden een eigen zaak in elektrische apparaten en fietsen, en deden ook loodgieterswerk. Op 4 november 1944 werd het ouderlijk huis van mijn moeder door een geallieerd bombardement getroffen. Haar ouders kwamen daarbij om. Mijn moeder, zeventien inmiddels, werd opgevangen door familie en werkte in verschillende huizen als kindermeisje; een tijd waarin zij het heel moeilijk heeft gehad. Mijn vader werd in maart 1942 krijgsgevangen gemaakt in Bandoeng. Hij kwam terecht in Fukuoka in Japan, waar hij onder slechte omstandigheden in de kolenmijn moest werken. Op 15 augustus 1945 werd hij bevrijd door de Amerikanen en via Okinawa en Manilla naar Balikpapan gebracht, op Borneo. Hij kon daar een Australische bakkerij overnemen om brood te bakken voor de vele bevrijde krijgsgevangenen en de BPM-oliemaatschappij. Pas eind 1948 ging hij op verlof naar Nederland. Daar ontmoette hij mijn moeder weer, die hij kende als jong meisje. Hij vroeg haar ten huwelijk, ze trouwden en begin 1949 nam hij haar mee naar zijn bakkerij op Borneo. De foto laat mijn ouders zien als dolgelukkig paar, in hun huisje op Balikpapan. Daar werd ik geboren. Al snel waren we genoodzaakt terug te keren naar Nederland. Eind 1950 kwamen wij op het schip de Indrapoera aan in Amsterdam. In 1951 werd daar mijn zusje Wil geboren (helaas overleden in 2010), broertje Hans in 1956. Mijn ouders genoten van het leven en vierden nog hun vijftigjarig huwelijk, altijd met de Indische ervaringen in hun achterhoofd. De as van onze ouders, die allebei 94 zijn geworden, hebben we op dezelfde plek uitgestrooid, vlak bij hun geboorteplek in Wagenberg.”</p>
<img src='https://images.nrc.nl/0FNGf3iqAJ7uAoyQdwM7LyqIHLY=/1280x/filters:no_upscale()/s3/static.nrc.nl/images/gn4/stripped/data126353348-86a209.jpg'/>]]></description>
      <guid>https://nrc.nl/nieuws/2025/01/17/hij-nam-haar-mee-naar-zijn-bakkerij-op-borneo-a4879658</guid>
      <pubDate>Fri, 17 Jan 2025 05:59:01 +0000</pubDate>
    </item>
    <item>
      <title><![CDATA[‘Haar vader verbood haar met hem te trouwen, maar Gaja hield voet bij stuk’]]></title>
      <description><![CDATA[<p>‘Na de oorlog ontmoetten mijn ouders, Gaja Emmering en Bob Reuling, elkaar in Amsterdam-Zuid. Het was liefde op het eerste gezicht. Hun achtergrond was erg verschillend. Zij kwam uit een gegoed, maar door de oorlog getraumatiseerd milieu. Hij had een eenvoudiger achtergrond, met veel musici. Bob was conservatoriumstudent, alpinopet op het hoofd, cello op de rug. Zoiets moois en liefs als dit 17-jarige meisje had mijn vader nog nooit gezien. En mijn moeder heeft altijd gezegd dat haar leven pas begon toen ze oog in oog stond met deze slungelige, serieuze en exotisch uitziende jongen. Na haar moeder te hebben verloren in de oorlogsjaren, en zelf met haar zusje ondergedoken te hebben gezeten, genoot ze van de warmte van Bobs familie. Haar vader verbood haar te trouwen met deze ‘arme sloeber’, maar Gaja hield voet bij stuk. Ze ging, ongehoord voor die tijd, met Bob samenwonen in Den Bosch. Daar had hij zijn eerste baan bij het Brabants Orkest, ook was hij actief voor de Nederlandse Toonkunstenaarsbond. Zij werkte als doktersassistente. Gaja dreigde haar vader dat als hij geen toestemming zou geven, zij direct na haar 21ste met Bob zou trouwen. Uiteindelijk ging haar vader om en trouwden ze in 1954, vlak voor Gaja’s 21ste verjaardag. Er kwamen drie kinderen en het gezin verhuisde terug naar het westen van het land. Naast zijn orkestbanen had mijn vader een kamermuziekensemble, dat de hele wereld over reisde om concerten te geven. De drijvende kracht hierachter was mijn moeder. Toen het ensemble na tien jaar ophield te bestaan, ging zij werken bij een impresariaat in Amsterdam. Daarna richtte zij haar eigen bureau voor artist management op. Mijn ouders, die door de omstandigheden hun middelbare school niet konden afmaken, ontwikkelden zich samen, en hebben elkaar en hun kinderen altijd gestimuleerd het beste uit zichzelf te halen. Na hun pensioen bleven ze actief en sociaal bewogen. Muziek bleef een belangrijke rol spelen in hun leven. Bob overleed in 2012 op 81-jarige leeftijd, na lang ziek te zijn geweest. Vlak voor zijn dood zei hij dat Gaja in zijn leven zijn grote geluk was – en dat hij alles zo weer over zou doen. En Gaja werd 90. Hoewel ze na de dood van haar grote liefde in staat bleek het leven weer op te pakken, waren de paar jaar dat ze niet meer thuis kon wonen voor haar niet makkelijk. Zij vond dat ze een boeiend leven had gehad.”</p>
<img src='https://images.nrc.nl/UMA7OV-VRl0Tngcd2KCY660oiDU=/1280x/filters:no_upscale()/s3/static.nrc.nl/images/gn4/stripped/data126356249-af7731.jpg'/>]]></description>
      <guid>https://nrc.nl/nieuws/2025/01/09/haar-vader-verbood-haar-met-hem-te-trouwen-maar-gaja-hield-voet-bij-stuk-a4878881</guid>
      <pubDate>Thu, 9 Jan 2025 05:59:01 +0000</pubDate>
    </item>
    <item>
      <title><![CDATA[‘Een communistisch gezin, op 1 mei hadden we een rode strik in het haar’]]></title>
      <description><![CDATA[<p>‘Op deze foto zie je mijn ouders Hendrik Westerhof, Anneke Jansma, m’n vriendinnetje Trienke Popkema en mij. De foto is genomen achter de boerderij. Mijn vader was boer en had een melkveebedrijf. Wij kinderen, drie zusjes en een broer, zijn opgegroeid in de polder aan een kleine vaart, de Vossewyk. De ouders van mijn vader hadden joodse onderduikers. In de oorlogstijd overleed zijn vader aan hartfalen, waarna mijn vader op zijn zestiende het bedrijf moest overnemen. Mijn vader was communist en stemde CPN. Later stemde hij net als mijn moeder op een socialistische partij. Als kinderen uit een communistisch gezin herinneren wij ons nog levendig de politieke discussies in de familie. Ieder jaar op 1 mei gingen mijn zus Hielkje en ik met een rode strik in het haar naar school. Mijn vaders bedrijf was middelgroot, de koeien waren stamboekvee van het Fries-Hollands ras. ’s Zomers werd er buiten machinaal gemolken aan een melkwagen, dat is te zien op de foto. ’s Winters stond het vee op stal. Als jong meisje hielp ik vaak mee en molk ik de koeien na met de hand. De oudere koeien bleven, ook al waren ze minder productief, in het bedrijf. Alle koeien hadden een naam, ik heb nog een dierbare herinnering aan de oude koe Hanke, met haar kolossale hoorns. Het melkvervoer naar de fabriek ging met melkbussen, die dagelijks door de melkrijder werden opgehaald. In de zomer gebeurde dat in verband met de houdbaarheid tweemaal daags. Op zaterdag vond de uitbetaling plaats, tussen melkbus en deksel was dan een bruin envelopje geklemd met de afrekening en het geld. Een strook papier met een transparant watje gaf de klasse van de melk aan. Op het watje was de mate van verontreiniging zichtbaar. Mijn vader was een boer met visie, hij behaalde met het bedrijf goede resultaten. Hij had vaak eersteklas melk, die 1 cent per liter aan extra uitbetaling opleverde. Op zijn 68ste is hij gestopt, mijn ouders verhuisden naar het andere eind van het dorp. Mijn broer nam het bedrijf over, vijf jaar nadien was m’n vader nog iedere dag op de boerderij om te assisteren. Hierna zijn ze echt met pensioen gegaan. In 2010 zijn ze kort na elkaar overleden.”</p>
<img src='https://images.nrc.nl/pIZ-h229V8iccI1GbfkitNF5RH4=/1280x/filters:no_upscale()/s3/static.nrc.nl/images/gn4/stripped/data125489281-a0d4ff.jpg'/>]]></description>
      <guid>https://nrc.nl/nieuws/2024/12/12/een-communistisch-gezin-op-1-mei-hadden-we-een-rode-strik-in-het-haar-a4876360</guid>
      <pubDate>Thu, 12 Dec 2024 05:59:01 +0000</pubDate>
    </item>
    <item>
      <title><![CDATA[‘Zwanger van een Italiaan? Dat kon natuurlijk niet’]]></title>
      <description><![CDATA[<p>‘Mijn vader kwam in de jaren vijftig naar Nederland om te werken in de kolenmijnen in Limburg. Een Italiaan uit het zuiden (Abruzzen) die daar geen toekomst had en hoopte deze wel te vinden in Nederland. Mijn moeder, oudste dochter in een gezin van zeven kinderen, werd als kind ingezet als hulp voor oma, die met opa een café runde. Op dertienjarige leeftijd werd ze uit werken gestuurd in een hotel als kamermeisje en kwam alleen maar naar huis om haar verdiende loon in te leveren. Verkering met een Italiaan was niet wat mijn grootouders zich voor mijn moeder hadden voorgesteld. Laat staan trouwen, of zwanger raken. Toen dat laatste gebeurde was de schande te groot. Mijn moeder kon niet meer thuis blijven wonen en ging met mijn vader naar mijn opa en oma in Italië om daar te bevallen en een toekomst op te bouwen. In de Abruzzen, in een huisje zonder verwarming of warm water maar met liefhebbende schoonouders. Daar zijn ze getrouwd, een maand voordat mijn broer werd geboren. De economische situatie in Italië was nog erbarmelijk en drie maanden later keerden ze terug naar Nederland. Bij haar ouders vonden ze alsnog een warm nest. Na mijn geboorte verhuisde het kleine gezin naar een ‘kolonie’ in Geleen, zo werden mijnwerkersbuurten genoemd. Er woonden allerlei nationaliteiten door elkaar, Polen, Spanjaarden, Italianen, Hongaren. Maar het was er gezellig. In de jaren zeventig konden mijn ouders een eigen huis kopen. Helaas heeft mijn vader maar acht jaar van deze ‘luxe’ mogen genieten. Hij overleed op vijftigjarige leeftijd aan mesothelioom, een asbestgerelateerde kankersoort waarschijnlijk opgelopen bij een van de fabrieken waar hij gewerkt heeft. Mijn vader was wat ze nu een gelukszoeker noemen. Die term doet mij pijn. Niemand kent het verdriet dat achter de verhalen van de immigranten zit.”</p>
<img src='https://images.nrc.nl/rXmWZb0M4TZGF6goug9MVQLywLM=/1280x/filters:no_upscale()/s3/static.nrc.nl/images/gn4/stripped/data124901528-8678d4.jpg'/>]]></description>
      <guid>https://nrc.nl/nieuws/2024/11/28/zwanger-van-een-italiaan-dat-kon-natuurlijk-niet-a4874656</guid>
      <pubDate>Thu, 28 Nov 2024 05:59:02 +0000</pubDate>
    </item>
    <item>
      <title><![CDATA[‘Met z’n vijven bij  mijn vader ‘op’ de fiets’]]></title>
      <description><![CDATA[<p>‘Deze foto is genomen in de zomer van 1955 op de Zeilmarkt in Vlissingen. Het jongste kind, en enige meisje, is ongeveer 1 jaar, ik ben de oudste met ruim 8 jaar. Twintig jaar na mijn geboorte zou er nog een zusje komen. Een handige oom had van enkele oude fietsen een frame gelast voor een kar die wij strandwagen noemden, waarin vijf kinderen konden. De jongste in een kistje, dat als een soort wieg fungeerde. De twee oudste kinderen op een met planken gemaakt bankje, en de twee andere kinderen in een oud kinderzitje van een fiets, dat op het frame was gemonteerd. Zo gingen we vanuit Vlissingen in de weekends naar het strand van Westduin, een rit van ongeveer zes kilometer. Het was een degelijke ouderwetse herenfiets, zonder elektrische trapondersteuning. Wat moet mijn vader ontzettend hard getrapt hebben om ons allemaal achter zijn fiets vooruit te trekken. Ik kan me de eerste proefrit nog goed herinneren. Als oudste kind mocht ik alleen in die kar mee. In de eerste bocht sloeg de wagen om en lag ik eronder. Zoals kinderen nu weleens ruziemaken op de achtbank van een auto deden wij dat op die bank in onze strandwagen. Ik zie mijn vader nog van de fiets stappen en tegen mijn moeder zeggen: ‘Rie, hou die fiets eens even vast’. Dan liep hij naar ons toe en kregen mijn broer en ik, als oudsten, een draai om onze oren. We hebben die strandkar misschien maar twee jaar gebruikt, want toen waren we eruit gegroeid. Later heeft-ie nog dienst gedaan als bagagewagen voor de buurtvereniging, waarvoor mijn beide ouders actief waren. Mijn moeder is jong overleden. Mijn vader is hertrouwd, en we bezoeken onze bonusmoeder nog steeds.”</p>
<img src='https://images.nrc.nl/YcloK_nfVVGZ6ZDCDKjxbK33xeg=/1280x/filters:no_upscale()/s3/static.nrc.nl/images/gn4/stripped/data124410568-03c124.jpg'/>]]></description>
      <guid>https://nrc.nl/nieuws/2024/11/21/met-zn-vijven-bij-mijn-vader-op-de-fiets-a4873851</guid>
      <pubDate>Thu, 21 Nov 2024 05:59:02 +0000</pubDate>
    </item>
    <item>
      <title><![CDATA[‘Ze  deden het toch maar, een veilig en gezellig thuis bieden’]]></title>
      <description><![CDATA[<p>‘Van najaar 1945 tot een week voor hun trouwen in april 1950 schreven mijn moeder Ans en mijn vader Henk elkaar elke dag. Hij had haar in 1943 gezien op een feestje in Amsterdam. Henk, die zich stierlijk verveelde, vroeg haar om te gaan corresponderen. Vanuit Malakka, waar hij met de Mariniersbrigade (een paar duizend man en heel veel materieel) wachtte op toegang tot Nederlands Oost-Indië. En zij schreef ‘ja’ terug. Na zijn terugkomst in 1948 zijn ze verloofd. Zij was de dochter van een politie-inspecteur, hij de zoon van een drukkerij-eigenaar. Ze gingen in 1950 wonen in Zutphen, waar hij werkte in het bedrijf van zijn vader en zij het huishouden deed. Ze vond het geweldig in Zutphen, ook al was ze geboren en opgegroeid in Amsterdam. Ze kregen een zoon (1953) en een dochter (1956) en leidden het leven van een ‘redelijk welvarend ondernemersgezin zonder kapsones’ (dixit mijn moeder). Op de foto zie je ons gezin in 1964 op weg naar wintersport in Oostenrijk. Geen idee wie die foto toen heeft genomen. Terugkijkend hadden mijn zus en ik een zorgeloze jeugd: familiefeestjes, vakanties in eigen land en daarbuiten. Begin jaren zeventig overleefde mijn moeder kanker, het was indrukwekkend hoe mijn vader haar daarbij tot steun was. Later overleed hun kleinzoon (in 1985) en hun dochter, mijn zus (in 1990). Dat heeft hun grote levensvreugde in de laatste jaren danig doen afnemen. Maar ze deden het toch maar, een veilig en gezellig thuis bieden. Ik mis ze nog elke dag.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/0r1uLTIsE5qHU0UH1Bk4BhsqNoM=/1280x/filters:no_upscale()/s3/static.nrc.nl/wp-content/uploads/2024/11/13140101/data124304660-f3a83e.jpg'/>]]></description>
      <guid>https://nrc.nl/nieuws/2024/11/15/ze-deden-het-toch-maar-een-veilig-en-gezellig-thuis-bieden-a4872938</guid>
      <pubDate>Fri, 15 Nov 2024 05:59:02 +0000</pubDate>
    </item>
    <item>
      <title><![CDATA[‘Toen mijn vader zwaargewond terugkeerde  werden ze verliefd’]]></title>
      <description><![CDATA[<p>‘Deze foto is genomen op het strand van Schiermonnikoog, waar mijn ouders woonden en werkten. Mijn vader, timmerman, zat in de Tweede Wereldoorlog ondergedoken en was daarna soldaat in Indië. Mijn moeder werd op haar elfde wees, toen haar ouders met hun A-Ford onder de trein kwamen. Ze groeide verder op bij haar grootvader. Mijn moeders zus was getrouwd met een neef van mijn vader, zo werden mijn ouders penfriends tijdens de politionele acties van 1947. Toen mijn vader zwaargewond terugkeerde, werden ze verliefd en trouwden. Mijn vader bouwde een noodwoning in Zwaagwesteinde, waar mijn zusje en ik geboren zijn. Uiteindelijk verhuisden we in 1956 naar Schiermonnikoog, waar mijn vader timmerman-aannemer werd. Mijn moeder was onderwijzeres, maar moest van staatswege stoppen toen ze trouwde. Ze lazen Hervormd Nederland, stemden CHU, luisterden naar Hiltermann op zondagmiddag en tegelijkertijd lagen Vrij Nederland, Donald Duck en de VPRO-gids op tafel. Mijn moeder runde het Groene Kruis, mijn vader ging in de gemeenteraad voor de christelijke groepering. Onze ouders hebben ons beiden laten studeren op de universiteit. Dat was toen bijzonder op het eiland, ze hebben daar veel voor aan de kant gezet. Zo schafte mijn vader zijn eerste auto aan toen hij al in de veertig was, net als de tv. We werden groot in een klein, wit huisje van veertig vierkante meter, in het eilanders bekend als het ‘lytj hús’. ’s Zomers bivakkeerden we in de schuur en verhuurden het huis aan hoofdzakelijk Duitse badgasten. Daar ontstonden vriendschappen die mijn ouders al in 1963 naar Berlijn brachten en ons uiteindelijk jaarlijks naar Altenau, wandelend langs het IJzeren Gordijn. Na verloop van tijd bouwde mijn vader een eigen bescheiden huis, waar hij op 54-jarige leeftijd te vroeg is overleden. Mijn moeder is daar 90 jaar geworden, met al het verdriet om haar geliefde en het trauma van het verongelukken van haar ouders.”</p>
<img src='https://images.nrc.nl/rtSq852v8ndeE0F9waw9HUppjsk=/1280x/filters:no_upscale()/s3/static.nrc.nl/images/gn4/stripped/data123350424-d1e2a0.jpg'/>]]></description>
      <guid>https://nrc.nl/nieuws/2024/11/07/toen-mijn-vader-zwaargewond-terugkeerde-werden-ze-verliefd-a4872093</guid>
      <pubDate>Thu, 7 Nov 2024 05:59:03 +0000</pubDate>
    </item>
    <item>
      <title><![CDATA[‘Hij won een zwemwedstrijd en mocht haar mee uit nemen’]]></title>
      <description><![CDATA[<p>‘Een foto van mijn ouders tijdens hun verkeringstijd in 1954. Mijn vader, uit Zutphen, zat voor zijn dienstplicht bij de marine op een mijnenveger. Mijn moeder kwam uit Duisburg. Beide families waren al generaties lang schippers. Op -rivieren en kanalen in Nederland, Duitsland, België en Frankrijk. Jongeren ontmoetten elkaar in havenplaatsen, zoals Amsterdam, Rotterdam en Maasbracht. Vaak via de kerk of een schippersjeugdvereniging, waar allerlei activiteiten zoals dansavonden werden georganiseerd. Mijn moeder was een knappe vrouw en er waren kapers op de kust. Het verhaal gaat dat mijn vader een zwemwedstrijd met andere jongens in de haven van ’s Gravenmoer won en toen mijn moeder mee uit mocht nemen. Sinds die tijd waren ze onafscheidelijk. Na hun huwelijk kochten ze een schip en ze kregen vier kinderen (ik was de oudste en de enige zoon). Omdat mijn moeder meer papieren had, was zij op bepaalde trajecten in Duitsland de kapitein van het schip. Als kind kwamen we op een schippersschool en -internaat. We zagen onze ouders alleen in de vakanties en soms in een weekend, als ze in de buurt waren. Voor kinderen én ouders niet altijd leuk. Omdat het schip soms in de problemen kwam – bijna verging het tijdens een storm op het IJsselmeer, er was een brand in het vooronder, een aanvaring op de Rijn en op een zandbank op de Westerschelde liep het vast – was de maat voor met name mijn moeder vol. Zij had in tegenstelling tot mijn vader niet het schippersbloed. Ook ik had geen interesse om als schipper mijn vader op te volgen. We gingen in Spijkenisse aan de wal. Mijn vader werkte tot aan zijn pensioen als kapitein bij de havendienst in Rotterdam. Mijn jongere zussen konden naar een gewone school en daarna gewoon naar huis. Foto’s van ouders zijn welkom via mijnouders@nrc.nl.</p>
<img src='https://images.nrc.nl/LAOxn-aSQLpnp58pKDuQrXXpnvs=/1280x/filters:no_upscale()/s3/static.nrc.nl/wp-content/uploads/2024/10/30112017/data123538100-8038d8.jpg'/>]]></description>
      <guid>https://nrc.nl/nieuws/2024/11/01/hij-won-een-zwemwedstrijd-en-mocht-haar-mee-uit-nemen-a4871164</guid>
      <pubDate>Fri, 1 Nov 2024 05:59:03 +0000</pubDate>
    </item>
    <item>
      <title><![CDATA[‘Tussen de kassen – eerst de schoorstenen, daarna een idyllisch plekje’]]></title>
      <description><![CDATA[<p>‘Deze foto is in de jaren vijftig genomen achter het huis van mijn grootouders in Kwintsheul, een dorp in het Westland. De schoorstenen op de achtergrond wijzen op de oliestook waarmee de vele kassen van de Glazen Stad toentertijd werden verwarmd. Mijn vader was een goede leerling en kon naar de hbs. Mijn grootouders wilden echter dat hun enige zoon tuinder zou worden en hij volgde daarom met tegenzin de Tuinbouwschool. Hij besloot geen tuinder te worden en ging ‘op kantoor’ werken. Mijn ouders trouwden in 1956. Zij betrokken een piepklein huisje tussen de kassen. Mijn twee zussen en ik werden er geboren. Mijn vader deed avondstudie en werd zelfstandig boekhouder, mijn moeder was huisvrouw en verdiende wat bij met druiven krenten. Door omstandigheden genoodzaakt werd het huisje verplaatst naar de tuin van mijn opa. Een paar jaar later ging opa met pensioen en voelde mijn vader zich gedwongen de tuin over te nemen. Tóch tuinder geworden. Vijf lange jaren van hard werken en chagrijn volgden. Uiteindelijk viel het onvermijdelijk besluit; de tuin werd verkocht en mijn vader werd weer fulltime boekhouder. Mijn ouders kochten het huis dat achter de rug van mijn vader te zien is. Vanuit zijn accountantskantoortje keek hij weer uit op het terrein van zijn jeugd. Het Westland veranderde. De schoorstenen verdwenen één voor één. Tuinderijen maakten plaats voor woningen. Voor het huis van mijn ouders kwam een geitenweitje en speeltuintje. Het werd een idyllisch plekje, waar mijn ouders tot hun dood heel fijn gewoond hebben. Met soms wat nostalgie naar het Westland van de foto.”</p>
<img src='https://images.nrc.nl/yUwWqRncd-A1-FnC1Nkag6F5I7E=/1280x/filters:no_upscale()/s3/static.nrc.nl/images/gn4/stripped/data123352574-e91fbd.jpg'/>]]></description>
      <guid>https://nrc.nl/nieuws/2024/10/26/tussen-de-kassen-eerst-de-schoorstenen-daarna-een-idyllisch-plekje-a4870384</guid>
      <pubDate>Sat, 26 Oct 2024 05:59:03 +0000</pubDate>
    </item>
    <item>
      <title><![CDATA[‘Een knus zitje’ schreef mijn vader op de foto]]></title>
      <description><![CDATA[<p>‘Mijn moeder is geboren en getogen in Houten (bij Utrecht), als oudste dochter uit een gezin van negen kinderen. Haar vader was een gezien man in het dorp, hij was timmerman/aannemer en organist/dirigent van het kerkkoor van de katholieke kerk. Annie ging naar de huishoudschool en werd opgeleid tot costumière. Mijn vader kwam uit Cothen, bij Wijk bij Duurstede. Hij was de jongste uit het gezin van ‘schilder Schalkwijk’ van het Ambachtspad en volgde dezelfde opleiding als zijn vader. Alsof er niets aan de hand was in het land gingen ze allebei in 1942 op dansles bij Cor Zegers in Utrecht. Zij met enkele vriendinnen op de fiets en hij met een aantal vrienden ook op de fiets, helemaal vanuit Cothen. Daar ontmoetten ze elkaar. Of het liefde op het eerste gezicht was, heb ik niet kunnen achterhalen. In juni 1942 kwam Marinus voor het eerst op bezoek bij Annie. Daar is deze foto gemaakt, op het hek voor het huis. Achterop de foto is in het handschrift van Marinus geschreven: ‘een knus zitje’. Regelmatig fietste hij naar zijn meisje. Op een gegeven moment werd het iets gevaarlijker om ’s avonds in het donker van Houten naar Cothen te fietsen. Daar had schoonvader wel een oplossing voor. Hij timmerde in zijn werkplaats op zolder een apart kamertje, waar Marinus kon overnachten. ‘Onder hetzelfde dak’ als zijn meisje slapen, dat was niet aan de orde. Aan de Arbeitseinsatz is Marinus ontsnapt. Hij had een persoonsbewijs waarop als beroep ‘huisschilder’ was vermeld. Dat woord is met de letters ‘x’ overgetypt en vervangen door ‘landarbeider’, voorzien van een handtekening van het bevoegd gezag. In 1946 trouwden Annie en Marinus en begon Marinus een eigen schildersbedrijf in Houten. Ze kregen tien kinderen. Annie bleef haar hele leven naaien en Marinus bleef schilderen.”</p>
<img src='https://images.nrc.nl/PVMfzoAUzwMIr1q4vpppwiq5YzA=/1280x/filters:no_upscale()/s3/static.nrc.nl/images/gn4/stripped/data122790954-d86c0e.jpg'/>]]></description>
      <guid>https://nrc.nl/nieuws/2024/10/12/een-knus-zitje-schreef-mijn-vader-op-de-foto-a4868739</guid>
      <pubDate>Sat, 12 Oct 2024 05:59:04 +0000</pubDate>
    </item>
    <item>
      <title><![CDATA[‘Het vertrek naar Nederland was een knip in hun leven’]]></title>
      <description><![CDATA[<p>‘Dit zijn in 1956 naar Nederland gevluchte Hongaren. Mijn ouders staan midden op de foto, ze zijn op bezoek bij vrienden. Het is een oudejaarsfeestje, waarschijnlijk begin jaren zeventig. De gastvrouw staat rechtsboven, de vrouw links komt uit dezelfde plaats als de Hongaarse schrijver György Konrád. Gevluchte Hongaren waren van alle gezindten: katholiek, protestant, niets. Of eerst joods en daarna katholiek, zoals mijn ouders. Ik zie Hongaren als één van de best geïntegreerde groepen in Nederland. Ze spraken perfect Nederlands. En ze hielden van de Nederlandse cultuur: Wim Sonneveld, Willem Duys, Wim Kan, G.B.J. Hiltermann. Mijn ouders kwamen uit Boedapest. Mijn moeder overleefde in de oorlog drie concentratiekampen, mijn vader zat in vier dwangarbeiderskampen. Duitsland bezette Hongarije in maart 1944, waarna in enkele maanden tijd het overgrote deel van de Joden werd gedeporteerd. En na het nazisme kwam het communisme. Toen in 1956 de Hongaarse Opstand werd neergeslagen, zijn mijn ouders gevlucht. Ze werkten in de textiel, mijn vader had connecties in Nederland. Zo belandden ze bij De Wit’s Textiel Nijverheid in Helmond. Later verhuisden ze naar Vlaardingen. En ten slotte naar Rotterdam. Zelf sprak ik tot mijn vierde alleen Hongaars. Maar de regels heb ik nooit geleerd: ik kan het spreken, maar niet goed lezen. Vanaf de jaren zeventig gingen we geregeld terug naar Hongarije, dan vierden we vakantie in Boedapest en aan het Balatonmeer. In Nederland had mijn moeder tranen in haar ogen als ze het Hongaarse volkslied hoorde. Allebei hadden ze familieleden achtergelaten, het vertrek was een knip in hun leven. In Rotterdam is een Hongaarse winkel, de Magyar Bolt. Daar ging mijn moeder al naar toe, zij miste vooral de dunne, langwerpige gele paprika’s. Nu doe ik er boodschappen.”</p>
<img src='https://images.nrc.nl/fv41cW5dfb06dlCQZrJkyicFlJA=/1280x/filters:no_upscale()/s3/static.nrc.nl/images/gn4/stripped/data122536470-b14f53.jpg'/>]]></description>
      <guid>https://nrc.nl/nieuws/2024/10/05/het-vertrek-naar-nederland-was-een-knip-in-hun-leven-a4867961</guid>
      <pubDate>Sat, 5 Oct 2024 05:59:04 +0000</pubDate>
    </item>
    <item>
      <title><![CDATA[‘Als zeemansvrouw  stond ze er maandenlang alleen voor’]]></title>
      <description><![CDATA[<p>‘Mijn vader leerde mijn moeder kennen toen hij op de zeevaartschool zat in Vlissingen, waar mijn moeder woonde. Hij werd werktuigkundige op de vrachtschepen van HAL en later op de bananenschepen van Van Nievelt Goudriaan. Als zeemansvrouw stond mijn moeder er zes tot negen maanden alleen voor, wanneer mijn vader op zee zat. Een zeer zelfstandig bestaan waarin ze alles moest beslissen, inclusief de financiële zaken en de opvoeding van mijn broer en mij. Je zou kunnen zeggen dat ze een prefeministisch bestaan leidde, waarin zij de touwtjes in handen had. Communicatie tussen hen ging per brief. Die brieven waren soms weken onderweg, zeker als het schip een overtocht op de oceaan moest maken. Bij uitzondering kon er ook gebeld worden via Scheveningen Radio, waarbij je steeds ‘over’ moest zeggen. Verder werden er bij speciale gelegenheden telegrammen gestuurd. Dat was een kostbare aangelegenheid omdat je per letter, spatie en leesteken moest betalen. Net als andere vrouwen van koopvaardijofficieren voer ze regelmatig mee met mijn vader, op reizen door Europa en (Zuid-)Amerika. Daartoe reisde ze met trein, boot of vliegtuig naar de haven waar het schip lag. Dat was bijzonder in de tijd dat er van massatoerisme nog geen sprake was, laat staan dat vrouwen zelfstandig op reis gingen. Mijn broer en ik verbleven die maanden dan bij mijn oma of bij een vriendin van mijn moeder. Mijn vader overleed in 1981 aan een hartaanval, mijn moeder overleefde hem veertig jaar. Omdat ze te zeer gehecht was aan haar vrije bestaan, heeft ze nooit meer een andere man gehad. Over het voor velen onbekende bestaan van zeemansvrouwen ben ik bezig met een documentaire, Zeemansvrouwen. Die verschijnt in 2025.”</p>
<img src='https://images.nrc.nl/ME9uIH4EN8Xfx0sg0rra0eKIWoU=/1280x/filters:no_upscale()/s3/static.nrc.nl/bvhw/files/2024/09/data122195766-98a4bd.jpg'/>]]></description>
      <guid>https://nrc.nl/nieuws/2024/09/27/als-zeemansvrouw-stond-ze-er-maandenlang-alleen-voor-a4867122</guid>
      <pubDate>Fri, 27 Sep 2024 05:59:04 +0000</pubDate>
    </item>
    <item>
      <title><![CDATA[‘Ze leerden elkaar kennen  in een danstent in Hamburg’]]></title>
      <description><![CDATA[<p>‘Mijn moeder was een Duitse, in 1957 leerde ze mijn vader kennen. Een Nederlander, gelegerd op de Lüneburger Heide. Ze woonde in Lokstedt, een wijk in Hamburg, deed als oudste kind veel in de huishouding en mocht op zondagmiddag weg: dansen in de danstent aan de Innen Alster, waar ook mijn vader kwam. Dat hun beider ouders hun relatie accepteerden vind ik een wonder. Mijn oma, een Hamburgse die in de oorlog veel had meegemaakt, besloot zelfs Nederlands te leren. Onze moeder ontvluchtte haar ouderlijk huis door, als au pair, bij de familie Barclay in Londen te gaan werken. Toen mevrouw Barclay haar na een jaar vroeg of ze een twinset (een trui met korte mouw en een vest erover van het zelfde materiaal) wilde, of Ben een week laten overkomen, was de keuze snel gemaakt. Een jaar later trouwden ze. Na een heel gelukkige eerste tien jaar van onze jeugd in Nijnsel, waar alle kinderen met elkaar speelden op het weiland en in de bosjes voor ons huis, verhuisden we naar Hapert, naar een nieuwbouwwijk met alleenstaande huizen. Daar viel het ineens op dat onze moeder Duitse was. Mijn broer en ik hebben daarvan de gevolgen ondervonden. Dat was geen lolletje. Daar leerden we het woord mof kennen. Mijn broer heeft de voetbalvereniging van zich af moeten timmeren, ik moest eens vluchten voor een groep kinderen die me achterna zat. Toen we naar de middelbare school gingen, pakte moeder haar werk als directiesecretaresse weer op. Ze had een fantastische tijd, ging met haar eigen auto naar het werk. Helaas werd ze ontslagen, wegens jaloezie van de vrouw van haar baas. Dat heeft ze niet kunnen verkroppen. Ze stortte in, werd geestesziek en haar leven nam een dramatische wending. En daarmee ook die van de rest van het gezin.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/I0FdoHtr1Xh5MAQmSwrjriO4ZDg=/1280x/filters:no_upscale()/s3/static.nrc.nl/wp-content/uploads/2024/09/19105930/data121862528-6add60.jpg'/>]]></description>
      <guid>https://nrc.nl/nieuws/2024/09/20/ze-leerden-elkaar-kennen-in-een-danstent-in-hamburg-a4866235</guid>
      <pubDate>Fri, 20 Sep 2024 05:59:04 +0000</pubDate>
    </item>
    <item>
      <title><![CDATA[‘Op bandenloze fietsen van Achterhoek naar Bollenstreek’]]></title>
      <description><![CDATA[<p>‘In de koele junimaand van 1944 werken twee mensen die mijn ouders zullen worden in de hooiwei van een Achterhoekse boerderij. Mijn vader is herstellende van een gebroken rib als gevolg van een val van het paard. In een drieste bui had hij gedacht zonder zadel en hoofdstel te kunnen rijden in de weilanden. D-day en de Normandische stranden zijn ver weg, maar bombardementen en razzia’s niet. Mijn vader was na een oproep voor de Arbeitseinsatz eerder dat jaar vertrokken uit de Bollenstreek en ondergedoken in de Achterhoek. In zijn korte broek hoopte hij, twintig jaar oud, door te gaan voor een zeventienjarige. Dat is hem gelukt. Tegen kost en inwoning werkte hij op zijn onderduikstek. En hij vond daar de liefde van zijn leven. Voor deze foto heeft mijn vader zijn Kodakboxje even uit handen gegeven. Hij had het toestel meegenomen naar de Achterhoek. Dankzij mijn vader zijn in de familiefotoalbums de statige portretten aangevuld met spontane opnamen uit het dagelijks boerenleven. Eind 1945 verloofden mijn ouders zich en fietsten zij op bandenloze rijwielen naar mijn vaders ouders in de Bollenstreek. Mijn moeders moeder huilde, maar mijn moeder fietste een hoopvolle toekomst tegemoet, weg van het harde boerenleven. Na hun huwelijk woonden mijn ouders in West-Nederland. Ze kregen vier kinderen. Ik ben nummer twee. Mijn vader volgde vele avondstudies naast zijn werk bij de Staatsdrukkerij. Op zijn vrije zaterdagmiddag, nam hij ons mee naar de zee, de Hortus of de ijsbaan. Mijn moeder leidde de huishouding grandioos en naaide kleding voor het hele gezin. Ook was ze behalve een goede alt een bekwaam penningmeester en contactpersoon van het kerkkoor.’</p>
<img src='https://images.nrc.nl/NPGfCKzoC_Ty4c-0d8cxEWxl7PY=/1280x/filters:no_upscale()/s3/static.nrc.nl/images/gn4/stripped/data120878679-fdbb6d.jpg'/>]]></description>
      <guid>https://nrc.nl/nieuws/2024/09/14/op-bandenloze-fietsen-van-achterhoek-naar-bollenstreek-a4865356</guid>
      <pubDate>Sat, 14 Sep 2024 05:59:05 +0000</pubDate>
    </item>
    <item>
      <title><![CDATA[‘In Tanzania kwam een einde aan een ongemakkelijke tijd’]]></title>
      <description><![CDATA[<p>Mijn moeder komt uit Heerlen, mijn vader uit Venlo. Zij had in de oorlog de hbs gedaan, mijn vader in Tilburg de hts. Ze trouwden op 11 februari 1947, de dag dat mijn moeder meerderjarig werd. Na de oorlog ging mijn vader werken in het succesvolle aannemingsbedrijf van zijn vader. Maar in 1956 overleed opa Thei. Toen kwamen mijn vader en een broer er alleen voor te staan. Midden jaren 60 liep dat mis waarna een periode van 12 ambachten, 13 ongelukken begon. Aan die ongemakkelijke tijd kwam midden jaren 70 een einde toen mijn vader in dienst trad bij de Heidemaatschappij om uitgezonden te worden naar Tanzania. Het kabinet-Den Uyl had ontwikkelingsgeld bestemd voor de bouw van een suikerfabriek in het gehucht Kidatu, zo’n 300 kilometer ten westen van de hoofdstad Dar es Salaam. Mijn vader zag er als bouwkundige op toe dat er deugdelijk werd gebouwd zodat het ontwikkelingsgeld goed werd besteed. Kilombero Sugar Company Ltd. exploiteert de fabriek tot op de dag van vandaag. In 1977 was de fabriek zo goed als af. Prins Bernhard kwam op bezoek in Tanzania. Hij zal voor de olifanten en ander groot wild zijn gekomen, maar hij had toch ook belangstelling voor de suikerfabriek in Kidatu. Op de foto wordt hij voorgesteld aan mijn vader en mijn moeder. Zij was dol op de prins, had eerder al met een zakdoek langs de weg staan zwaaien en dat was Bernhard opgevallen. Niet zo gek want ze was de enige witte vrouw tussen allemaal zwarte mensen. In de versie van mijn moeder zou Bernhard, terwijl hij haar de hand schudde, tegen haar hebben gezegd: „Ik ben blij dat ik u nu in het echt kan ontmoeten.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/LWy7tm3rKmbEv_99dkMVNa3EZ-s=/1280x/filters:no_upscale()/s3/static.nrc.nl/images/gn4/stripped/data117747426-14064f.jpg'/>]]></description>
      <guid>https://nrc.nl/nieuws/2024/07/01/in-tanzania-kwam-een-einde-aan-een-ongemakkelijke-tijd-a4858273</guid>
      <pubDate>Mon, 1 Jul 2024 05:59:05 +0000</pubDate>
    </item>
    <item>
      <title><![CDATA[‘Wat een avontuur moet Afrika voor beiden zijn geweest’]]></title>
      <description><![CDATA[<p>‘Mijn vader haalde na de middelbare school zijn diploma’s handelscorrespondentie, sprak zijn talen goed en solliciteerde in 1946 bij een Afrikaanse Compagnie en werd aangenomen. Zo ging hij naar Liberia, het avontuur tegemoet. Daar beheerde hij een bank en zorgde voor im- en export van goederen. Hij had het daar enorm naar zijn zin en kon met iedereen goed samenwerken. In 1949, tijdens een verlofperiode, leerde hij mijn moeder kennen. Een vriendin lokte mijn moeder naar zijn adres en de vonk sloeg over. Al snel volgde een verloving waarna mijn vader terugkeerde naar Afrika. Op 18 januari 1950 trouwden mijn ouders met de handschoen zodat mijn moeder hem achterna kon gaan. Twee jaar later was mijn moeder zwanger van mij. Voor de geboorte kwamen zij naar het oude Sint Franciscus Gasthuis aan de Schiekade te Rotterdam. Ik herinner mij flarden van die tijd in Afrika. Gelukkig zijn er veel foto’s en mijn ouders (vooral mijn moeder) vertelden veel over die jaren in de tropen. Nu realiseer ik me wat een avontuur het voor beiden geweest moet zijn. Ik was bijna vier jaar oud toen wij terugkeerden naar Nederland en mijn vader werd vertegenwoordiger bij Philips. Wij woonden door zijn werk in verschillende plaatsen en hadden een heel fijne jeugd. Op de foto zie je ons met jonge leeuwtjes op schoot na een bezoek aan een circus in Den Haag. Zoiets is nu ondenkbaar en dat is maar goed ook. Mijn vader zong elke dag. Hij begeleidde zichzelf vaak op de gitaar. Die muzikaliteit hebben wij meegekregen, het was ook een stimulans om zelf een instrument te bespelen en te zingen. Mijn moeder was tapdanser en was gevraagd de tijd tussen het polygoonjournaal en de hoofdfilm op te vullen in het oude Roxy Theater (later Arena) aan de West-Kruiskade in Rotterdam. Ook speelde zij nog toneel, in de rol van Repelsteeltje.”</p>
<img src='https://images.nrc.nl/W-Xu4bAfgcvqL9C6Mxb4BTRGWFQ=/1280x/filters:no_upscale()/s3/static.nrc.nl/images/gn4/stripped/data116946632-d4de53.jpg'/>]]></description>
      <guid>https://nrc.nl/nieuws/2024/06/24/wat-een-avontuur-moet-afrika-voor-beiden-zijn-geweest-a4857472</guid>
      <pubDate>Mon, 24 Jun 2024 05:59:05 +0000</pubDate>
    </item>
    <item>
      <title><![CDATA[‘Hij sneed de lappen, zij sneed de vleeswaren en rekende af’]]></title>
      <description><![CDATA[<p>‘Toen mijn vader en moeder trouwden hadden ze allebei al vele jaren gewerkt. Mijn vader was als elfjarige begonnen als slagersknecht, om het vak te leren. Hij woonde in huis bij zijn baas, dat was toen vrij normaal. Mijn moeder werkte als dienstmeisje, later stond ze in de melkwinkel van haar zuster. Vlak voordat ze trouwden, had mijn vader een verwaarloosde slagerij gehuurd in Sloten (bij Amsterdam). De winkel was aan de straat en het woonhuis lag erachter, gescheiden door een schuifdeur. Het was crisistijd en in het begin verdienden ze bijna niets. Maar het ging iedere week beter, want mijn vader was een goede vakman die heerlijke worst kon maken. Mijn moeder werkte in de winkel naast mijn vader. Hij sneed de lappen en zij sneed de vleeswaren en rekende af. Ze kregen drie kinderen en moesten al gauw hulp huren voor in de winkel en in huis. Het werk in zo’n slagerij was een wekelijkse routine, met iedere dag een terugkerende taak. Op maandag kocht je een koe en een paar varkenshelften op de veemarkt. Die koe slachtte je zelf en werd de volgende morgen thuis bezorgd. Op dinsdag werd alles uitgebeend en in kleinere stukken gesneden. Op woensdag maakte je worst van alles wat niet te verkopen was in de winkel. Op donderdag ging je de klanten rond om te vragen wat ze nodig hadden. Op vrijdag werd dat thuis bezorgd. Op zaterdag werd het laatste verkocht en het geld geteld. Op zondag ging je naar de kerk en op maandag begon alles weer opnieuw. Zo leefden en werkten ze vijftig jaar lang, tot mijn oudere broer de zaak kocht. Maar mijn vader ging gewoon door, want hij kende geen ander leven. Het huis waar de slagerij in zat staat er nog steeds, maar heet nu een ‘riant herenhuis’. Boven het grote raam aan de straat zit nog altijd de tegel met het woord ‘Vleeschhouwerij’.” Opgetekend door Gretha Pama</p>
<img src='https://images.nrc.nl/M6_YDN7FpJ_r9CajS8p3O-izeE4=/1280x/filters:no_upscale()/s3/static.nrc.nl/bvhw/files/2024/06/data117027926-c60702.jpg'/>]]></description>
      <guid>https://nrc.nl/nieuws/2024/06/17/hij-sneed-de-lappen-zij-sneed-de-vleeswaren-en-rekende-af-a4856687</guid>
      <pubDate>Mon, 17 Jun 2024 05:59:06 +0000</pubDate>
    </item>
    <item>
      <title><![CDATA[‘Brieven uit Duitsland waren het enige contact met familie’]]></title>
      <description><![CDATA[<p>‘Mijn ouders, Ben Winkel en Agnes Schwegmann, hebben elkaar in de oorlog ontmoet in Duitsland. Mijn vader was in 1943 opgepakt, hij had zich niet gemeld voor de Arbeitseinsatz. Hij moest toen alsnog naar Duitsland, maar is ‘per ongeluk’ niet naar de voorgeschreven bestemming gereisd. Hij ging naar Rheine, waar familie woonde. Daar kon hij aan het werk bij een schroothandelaar, mijn latere opa. Als knecht woonde hij in bij mijn opa en oma en hun gezin. Mijn moeder zag wel iets in die magere slungel: ze wilde van hem leren schaken. Zo konden ze aan een klein tafeltje met de knieën tegen elkaar aan zitten – en bloeide de liefde tussen hen op. In 1945 mocht mijn vader weer naar huis. Mijn moeder wilde graag met hem mee, maar vanwege haar Duitse nationaliteit was reizen naar Nederland verboden. Drie jaar en vele brieven later zijn ze ‘met de handschoen’ getrouwd, Ben in Hilversum en Agnes in Rheine. Daarna kon mijn vader haar ophalen. Maar samenwonen konden ze pas nadat ze drie jaar later voor de kerk waren getrouwd. Als jonge Duitse vrouw was het voor mijn moeder niet makkelijk in Nederland. Gelukkig had ze een talenknobbel, ze sprak accentloos Nederlands. Op de foto lezen mijn ouders een brief uit Duitsland. Daar mocht mijn moeder niet heen reizen, brieven waren het enige contact met haar familie. Ook had ze veel verdriet om twee broers, die als militair gesneuveld waren in Polen en Wit-Rusland. Met dat verdriet kon ze nergens naartoe, het was de tijd van de wederopbouw en iedereen wilde de ellende van de oorlog vergeten. Toch hebben ze een mooi en lang leven gehad, mijn vader had een eigen bedrijf en mijn moeder was zijn grote steun en toeverlaat. Ze zijn in 2017, 93 en 94 jaar oud, kort na elkaar overleden. Wij, hun vijf kinderen, hebben geweldige ouders gehad.” Opgetekend door Gretha Pama Foto’s van ouders zijn welkom via mijnouders@nrc.nl.</p>
<img src='https://images.nrc.nl/5odiInpxVj-G1D70SS4jqkEhF1I=/1280x/filters:no_upscale()/s3/static.nrc.nl/bvhw/files/2024/06/data116708954-d1f3aa.jpg'/>]]></description>
      <guid>https://nrc.nl/nieuws/2024/06/10/brieven-uit-duitsland-waren-het-enige-contact-met-familie-a4855931</guid>
      <pubDate>Mon, 10 Jun 2024 05:59:06 +0000</pubDate>
    </item>
    <item>
      <title><![CDATA[‘Ik was verloofd,  pa  getrouwd, maar wij werden verliefd’]]></title>
      <description><![CDATA[<p>Na het overlijden van mijn moeder vond ik een schriftje waarin zij had opgeschreven hoe ze mijn vader had leren kennen. Dit is de (ingekorte) tekst: „Het was begin 1942 toen wij met het Provinciaal Ziekenhuis evacueerden naar Warnsveld. De technische dienst was al vooruit gegaan en daarna kwamen wij, het verplegend personeel. Daar was het dat ik jullie vader leerde kennen. Ik was verloofd en pa was getrouwd en had twee zoons. Maar ja, liefde laat zich niet dwingen en wij werden verliefd. Ik was jong, 22 jaar, pa was 31. Najaar 1944 had ik overplaatsing aangevraagd naar Utrecht, omdat mijn vader ziek was en ik van daaruit met de fiets beter naar Hoorn kon. Die winter, 44-45, mocht ik van het Provinciaal Ziekenhuis weer naar huis. Ik was toen nog verloofd, en hoorde niets meer van pa, want er reden geen treinen, er was praktisch geen post. In die tijd werden er plannen gemaakt door wederzijdse ouders, dat wij zouden trouwen en op het bovenhuis zouden wonen. De schrik sloeg mij om het hart en ik verbrak mijn verloving. Eind van dat jaar, oktober-november, gingen mijn moeder en ik naar Heemstede. Daar kwam ik pa op een middag in de stad tegen en toen begon het toch weer. Mijn moeder zei later tegen mij: ik heb je nog nooit zo verliefd gezien. Wij maakten een afspraak en daarna zagen we elkaar regelmatig. Ik ging naar Santpoort, waar ik woonruimte vond, en met pa en de jongens kwam te wonen. Ik bleek toen twee maanden in verwachting te zijn. Wij waren echt gelukkig, op onze kamer met meubels van mijn ouders en een stukje zolder. Peter werd in [kraamkliniek] Maranatha geboren en Eric op de Brederoodseweg 15. Wij waren toen met z’n zessen, met Arnold en Ruud.”</p>
<img src='https://images.nrc.nl/WjgdMPOUxsjRim_uQaHQ0oM3-e4=/1280x/filters:no_upscale()/s3/static.nrc.nl/images/gn4/stripped/data116406231-8d4d0c.jpg'/>]]></description>
      <guid>https://nrc.nl/nieuws/2024/06/03/ik-was-verloofd-pa-getrouwd-maar-wij-werden-verliefd-a4230403</guid>
      <pubDate>Mon, 3 Jun 2024 05:59:06 +0000</pubDate>
    </item>
    <item>
      <title><![CDATA[‘Ze ontmoetten elkaar in het Oranje Hotel in Leeuwarden’]]></title>
      <description><![CDATA[<p>‘Waar gaan we nu eens naar toe?’ staat onder de foto van de Uitgave ter gelegenheid van het zestig jarig bestaan van de vereniging voor vreemdelingenverkeer Leeuwarden, uit het najaar van 1957. Eind dat jaar trouwden mijn ouders in Leeuwarden, waar ze elkaar hadden ontmoet in het fameuze Oranje Hotel. Hij uit Berltsum, jongste zoon van een vrachtrijder, zij uit Leeuwarden, oudste dochter van een vertegenwoordiger in drukinkten. Ik zag in 1960 het levenslicht, mijn zusje Ellen volgde in 1965. Mijn vader was vrijwel zijn hele arbeidzame leven administrateur bij De Boer Stalinrichting in Leeuwarden, en had een eigen administratiekantoor. Mijn moeder werkte in de jaren 50 bij de gemeente Leeuwarden en werd soms ingezet bij fotoshoots. In 1956 was ze verkleed als Fries meisje bij de ontvangst van deelnemers aan het kandidatentoernooi voor het WK schaken, in de raadszaal in Leeuwarden. Een van de grootste frustraties was dat ze, door haar huwelijk, ontslag moest nemen bij de gemeente. Nadien maakte ze zich nuttig voor Berltsum, waar ze gingen wonen. Ze was tientallen jaren bestuurslid van de gymnastiekvereniging en voorzitter van de Plattelandsvrouwen, en een fervent volleyballer en tennisser. Een decennium was ze ouderling van de gereformeerde kerk. Bijzonder, want mijn vader had een ARP-achtergrond, mijn moeder kwam uit een rood nest. Halverwege de jaren 60 hadden we de eerste caravan in het dorp. Mijn ouders gingen jarenlang naar Appelscha en de Galamadammen, Denemarken en Zwitserland. Mijn vader vond het altijd fijn te melden dat zijn vrouw zes jaar jonger was. Toch overleed ze, na een lange strijd tegen borstkanker, veel eerder dan hij. De laatste tien jaren van zijn leven waren niet zijn gelukkigste.’</p>
<img src='https://images.nrc.nl/6UZfTFf5vCyTyrY5yla7Fz2Jeew=/1280x/filters:no_upscale()/s3/static.nrc.nl/images/gn4/stripped/data116087276-02ff5f.jpg'/>]]></description>
      <guid>https://nrc.nl/nieuws/2024/05/27/ze-ontmoetten-elkaar-in-het-oranje-hotel-in-leeuwarden-a4200057</guid>
      <pubDate>Mon, 27 May 2024 05:59:07 +0000</pubDate>
    </item>
    <item>
      <title><![CDATA[‘Je ziet waar de frontlijn loopt, op de dag van hun verloving’]]></title>
      <description><![CDATA[<p>‘Deze foto maakte mijn opa Carl Hulscher op 11 januari 1942 van de verloving van mijn vader en moeder. Pas kortgeleden ontdekte ik dat er nog meer op staat dan mijn oom Eeuwout met zijn geïmproviseerde hoofddeksel, die plechtig de verlovingsringen aandraagt. Op de achtergrond hangt een kaart van Midden-Europa, die laat zien dat we midden in de oorlog zitten. Zorgvuldig is daarop bijgehouden hoe het front op 11 januari loopt. Operatie Barbarossa is duidelijk al achter de rug, maar de beslissende slag om Stalingrad moet nog beginnen. Mijn opa zat in een communistische verzetsgroep en was bevriend met Daan Goulooze, die de hele oorlog zendapparatuur tot zijn beschikking had. Ze moeten goed op de hoogte zijn geweest van de opmars in Rusland. Mijn vader was werkzaam op de tekenkamer van de Spoorwegen, omdat verder studeren niet mogelijk was, mijn moeder werkte bij de ‘Distributie’ in Amsterdam, waar ze handig met voedselbonnen sjoemelde. Tweeënhalf jaar later zou de spoorwegstaking beginnen en dook mijn vader onder, terwijl er aan voedsel steeds minder te distribueren viel. Pas in 1945 konden mijn ouders trouwen, in geleende kleren en met tweedehands huwelijkskado’s. In 1946 werd mijn zusje Els geboren, ik volgde op 11 januari 1949, zeven jaar na de verlovingsdag. Ik heb een filmpje gemaakt dat aan de hand van hun foto-albums laat zien hoe mijn ouders elkaar kort voor de oorlog bij de Nederlandse Jeugdbond voor Natuurstudie ontmoetten. In 1942 zijn ze nog even lid, de leeftijdsgrens ligt op 23. Mijn vader zit in het hoofdbestuur, sommige leden zijn bij het verzet gegaan. Als ze al niet onderduiken of naar Duitsland zijn afgevoerd. Een enkeling zal later nog in Sachsenhausen worden gefusilleerd.”</p>
<img src='https://images.nrc.nl/Q82B21S77oj4AgRPy9sccUXpc3k=/1280x/filters:no_upscale()/s3/static.nrc.nl/images/gn4/stripped/data115696471-c762f0.jpg'/>]]></description>
      <guid>https://nrc.nl/nieuws/2024/05/21/je-ziet-waar-de-frontlijn-loopt-op-de-dag-van-hun-verloving-a4199233</guid>
      <pubDate>Tue, 21 May 2024 05:59:07 +0000</pubDate>
    </item>
    <item>
      <title><![CDATA[‘Mijn ouders hadden een zelfgebouwde caravan’]]></title>
      <description><![CDATA[<p>‘Deze foto is genomen toen mijn ouders in 1970 op vakantie waren bij Houyet in de Ardennen. Ze kwamendaar vaak, eerst met de tent en later met hun zelfgebouwde caravan. Ze trouwden kort na de oorlog, toen mijn vader de smidse – of wat daar nog van over was – had overgenomen van zijn vader. Samen slaagden mijn ouders erin een succesvolle zaak te beginnen: mijn vader schakelde van machinebouw over naar installatietechniek en van daaruit naar de verkoop van elektrische apparaten. Daarvoor werd de voorkamer omgebouwd tot winkel, waar mijn moeder zich het verkopen van al die elektrische spullen eigenmaakte. Later kwam daar nog de verkoop van radio- en televisietoestellen bij. Ik herinner me dat ik meermaals met mijn vader meewerkte. En ook dat hij vaak in de avonduren nog apparaten aan het repareren was. Het ging goed tot de opkomst van installatie- en grootwinkelbedrijven. Daarna was er met de verkoop via zo’n klein winkeltje geen boterham meer te verdienen. Toen is mijn vader opnieuw omgeschakeld, hij heeft verschillende bedrijven in de omgeving geholpen met automatisering. En dan te bedenken dat mijn moeder al die omschakelingen heeft meegemaakt. Toen mijn ouders gepensioneerd waren, hebben ze nog een hele nieuwe woning helpen realiseren: ze hebben mijn broer geholpen met de verbouw van een dubbele woning tot een woning met een huisartsenpraktijk. Daarna zijn ze samen nog een paar keer op vakantie geweest met hun caravan. Helaas is mijn moeder niet heel oud geworden. Mijn vader werd 101.”</p>
<img src='https://images.nrc.nl/Y9plYn_6bxNSpPiJa1eRHJAaRug=/1280x/filters:no_upscale()/s3/static.nrc.nl/images/gn4/stripped/data115424212-de7123.jpg'/>]]></description>
      <guid>https://nrc.nl/nieuws/2024/05/13/mijn-ouders-hadden-een-zelfgebouwde-caravan-a4198645</guid>
      <pubDate>Mon, 13 May 2024 05:59:07 +0000</pubDate>
    </item>
    <item>
      <title><![CDATA[‘Hun vriendschap met  Shorty was voor eeuwig’]]></title>
      <description><![CDATA[<p>‘In mei 1945 zijn mijn ouders, Tiny Wijnbeek en Barend Richters, nog verloofd. Ze woonden in Zwolle bij mijn grootouders, Johannes en Dina Wijnbeek. De reden van deze foto is de soldaat rechts. Hij is Canadees en heet Lionel Haslam, maar vanwege zijn lengte wordt hij Shorty genoemd. Barend en Tiny troffen hem zittend op een paaltje in de Sassenstraat, ze nodigden hem uit voor een kop (surrogaat)koffie. Het werd een vriendschap voor eeuwig. Op de dag dat Shorty’s boot naar Canada terugvoer, 14 november 1945, trouwden mijn ouders. Een jaar later werd hun eerste kind geboren. Ze noemden hem Barend Lionel – een eerbetoon aan Shorty, die net als mijn ouders trouw de correspondentie onderhield. Mijn vader was intussen personeelsfunctionaris geworden bij de Nederlandse Aardolie Maatschappij, hij hielp buitenlandse collega’s met huisvesting. Mijn moeder zorgde voor een huiselijke inrichting uit eigen voorraad. In 1974 kwam Shorty op bezoek in Assen. Hij kreeg een warm onthaal en een rondtoer van tien dagen. Zes jaar later werden mijn ouders uitgenodigd voor een tegenbezoek. Mijn vader was inmiddels hartpatiënt, maar van de dokter mocht hij de reis ondernemen. Na tien dagen kreeg hij onverwacht toch een fatale aanval. Hij is begraven op de familiebegraafplaats van Shorty. Mijn moeder overleed twee jaar later. Ik trouwde in datzelfde jaar. Onze huwelijksreis was naar Canada, waar Shorty in St. Catherine een doopmutsje kocht. Onze oudste dochter, Catherina Maria, genoemd naar mijn moeder, droeg dit bij haar doop. In Wiarton op BayView Cemetary liggen mijn vader en Lionel op vijfhonderd meter van elkaar, voor eeuwig verbonden.”</p>
<img src='https://images.nrc.nl/KZ-e4NQ3CgpDJYkMEyx9oKSQtYg=/1280x/filters:no_upscale()/s3/static.nrc.nl/images/gn4/stripped/data115098027-80e57f.jpg'/>]]></description>
      <guid>https://nrc.nl/nieuws/2024/05/06/hun-vriendschap-met-shorty-was-voor-eeuwig-a4198056</guid>
      <pubDate>Mon, 6 May 2024 05:59:07 +0000</pubDate>
    </item>
    <item>
      <title><![CDATA[‘Dat ze zo dicht bij elkaar zijn, misschien is dat wat mij roert’]]></title>
      <description><![CDATA[<p>‘Deze foto maakte ik begin jaren 60. Hij staat in mijn geheugen gegrift, eerst omdat ik hem qua compositie zo goed vond en dacht dat hij in een reclamefolder van Bretagne had kunnen worden opgenomen. Later omdat ik besefte dat hij ook staat voor het beeld dat ik van mijn ouders heb. Harmonieus en ontspannen. Elkaar ondersteunend, ook als zij niet bij elkaar waren, in de Tweede Wereldoorlog en daarna als mijn vader door zijn werk korte of langere tijd van huis was. Misschien is dat wat mij roert in de foto: dat ze zo dicht bij elkaar zijn. De foto toont mijn ouders onderweg naar het familiehuis op een eiland voor de kust van Bretagne. Mijn vader reed, de loodgieterstassen met dossiers achter in de auto. Mijn moeder zorgde voor de lunch. Onderweg picknicken langs de D777. Vitré, Janzé, Bain de Bretagne, de namen geven mij al een vakantiegevoel. Zo moeten mijn ouders dat ook hebben ervaren. De vakantie is begonnen. Even geen werk, maar een baguette op een plaid in het weiland en dan een dutje voor we verdergaan. Pas op het eiland wordt er weer gewerkt. Maar ook gezwommen en geschaakt. Mijn grootouders kochten het huis bijna honderd jaar geleden. Zij reisden met de trein en stuurden de bagage met Van Gend en Loos vooruit. Vanaf 1953 gingen mijn ouders met de auto. Mijn vrouw en ik, onze kinderen, neven en nichten gaan nog steeds naar het familiehuis. Als we er een dag zijn, voelt het alsof er niets is veranderd. Maar de reis is wel echt anders. Er is een autoroute en terwijl onze elektrische auto wordt opgeladen bij de Supercharger, lunchen wij bij McDonald’s.</p>
<img src='https://images.nrc.nl/36ZTl8tJlOztbio-j3jU2FGxFg0=/1280x/filters:no_upscale()/s3/static.nrc.nl/images/gn4/stripped/data114760642-f53eac.jpg'/>]]></description>
      <guid>https://nrc.nl/nieuws/2024/04/29/dat-ze-zo-dicht-bij-elkaar-zijn-misschien-is-dat-wat-mij-roert-a4197399</guid>
      <pubDate>Mon, 29 Apr 2024 05:59:08 +0000</pubDate>
    </item>
    <item>
      <title><![CDATA[‘In 1968 vierden mijn ouders Koninginnedag op de Antillen’]]></title>
      <description><![CDATA[<p>‘In 1932 trad Meindert Sonnema, onze vader, met een vioolsolo op voor de VARA-radio. Hij was toen elf jaar oud. Maar hij wilde geen beroepsmusicus worden. Hij volgde de hbs en tijdens de Tweede Wereldoorlog ging hij als volontair aan de slag op het gemeentehuis van Mantgum. Daarvoor fietste hij dagelijks heen en weer vanuit Huizum (Leeuwarden), waar hij bij zijn ouders woonde. Maar als daar razzia’s waren, mocht hij in Mantgum overnachten bij de directeur Gemeentewerken. Deze Anne Visser had drie dochters. Jantje Visser, onze moeder, trouwde vlak na de oorlog met Meindert. Na de geboorte van twee kinderen, Marjan (1947) en Siebe Anne (1951), kreeg onze vader een baan bij het Antilliaans Pensioenfonds op Curaçao, waar hij opklom tot directeur. Onze moeder was apothekersassistente, maar kon daar als getrouwde vrouw niet werken. Zij was de drijvende kracht achter het gezin en deed veel vrijwilligerswerk. Ze leerde kinderen handvaardigheid: kleren naaien, pitrieten, emailleren. En sport, ze gaf tennisles. Verder steunde zij haar man, wat varieerde van meegaan op zakenreizen naar New York tot het bijwonen van de opening van hotels die door het pensioenfonds waren gefinancierd. Dat laat deze foto zien. Het is een receptie op Koninginnedag in 1968, waar gouverneur Nicolaas (Cola) Debrot met zijn vrouw Estelle Reed de burgerij ontving. De Bonairiaanse Debrot was arts, jurist en schrijver, en als eerste niet-Nederlander tot hoogste gezagsdrager benoemd: gouverneur van de Nederlandse Antillen. Debrot maakt mijn vader hier een compliment over zijn eerdere optreden als eerste violist met het amateurorkest Magyari. Mijn ouders repatrieerden toen mijn vader, 51 jaar oud, met tropenpensioen ging.” Opgetekend door Gretha Pama</p>
<img src='https://images.nrc.nl/DrSMEsTvoe_ImMblgvEospPa0DU=/1280x/filters:no_upscale()/s3/static.nrc.nl/bvhw/files/2024/04/data114644031-9e8b31.jpg'/>]]></description>
      <guid>https://nrc.nl/nieuws/2024/04/22/in-1968-vierden-mijn-ouders-koninginnedag-op-de-antillen-a4196764</guid>
      <pubDate>Mon, 22 Apr 2024 05:59:08 +0000</pubDate>
    </item>
  </channel>
</rss>
