<?xml version="1.0" encoding="utf-8"?>
<rss version="2.0">
  <channel>
    <title><![CDATA[Mijn ouders]]></title>
    <link>https://www.nrc.nl/rubriek/mijn-ouders/</link>
    <description><![CDATA[Mijn ouders]]></description>
    <item>
      <title><![CDATA[‘Men kon zich niet voorstellen wat  zeelieden in de oorlog doorleefd hadden’]]></title>
      <description><![CDATA[<p>‘De foto moet kort na de oorlog zijn gemaakt. Op het jasje van mijn vader is een baton gespeld, hem verleend voor Oorlogsdienst Koopvaardij 1940-1945, dat wilde zeggen: varen op een benzinetanker. Ze woonden in Stiens, een dorp ten noorden van Leeuwarden waar iedereen elkaar kende. Mijn vader was zeeman en viel in zijn strakke uniform op tussen de boerenjongens. Het zeemansbestaan had echter een keerzijde: je was lang van huis. Niet alle meisjes vonden dat plezierig, ondanks dat uniform en de relatief goede verdiensten van zeelieden. Mijn moeder was de dochter van de plaatselijke caféhouder. Ze kon goed leren, maar na de lagere school moest ze helpen in de zaak. Wel werd haar toegestaan pianolessen te nemen, want piano was „leuk voor de klanten”. Ze had talent en speelde niet alleen in het café, ook in de kerk en in diverse orkestjes. Tijdens de oorlog moest haar leraar onderduiken, de lessen stopten en haar grote droom muzieklerares worden, viel in duigen. De dreiging van de Tweede Wereldoorlog heeft mijn ouders waarschijnlijk doen besluiten om in juni 1939 te trouwen. Als getrouwde vrouw had mijn moeder immers meer (financiële) zekerheid. Mijn vader moest een maand later naar zee. Pas in december 1945 kwam hij thuis, na zeseneenhalf jaar afwezigheid. Contact was alleen mogelijk via af en toe een Rode Kruistelegram. Zijn dagboek ‘Oorlog op zee’ is te vinden op maritiemportal.nl. Vele koopvaardijmensen keerden niet terug uit de oorlog, hij wel. Bij thuiskomst wachtte hem echter een teleurstelling. Friesland had betrekkelijk weinig van de oorlog te lijden gehad. En men kon zich al helemaal niet voorstellen wat de zeelieden doorleefd hadden, zijn vrouw evenmin. Het was geen gespreksonderwerp. Hij ging aan wal en vond een baan bij een chemische fabriek in het Gooi. Mijn zus en ik werden in Naarden geboren. Mijn vader was er niet echt gelukkig en had vaak heimwee naar het zeemansleven en naar Friesland. Mijn moeder niet, die voelde zich helemaal thuis in het culturele leven van het Gooi. Het oorlogsverleden bleef al die jaren tussen hen in staan.’</p>
<img src='https://images.nrc.nl/J05k4sIvX4gBZzT41yWYmnMqRmY=/1280x/filters:no_upscale()/s3/static.nrc.nl/bvhw/files/2025/05/data132557020-e089ee.jpg'/>]]></description>
      <guid>https://nrc.nl/nieuws/2025/05/21/men-kon-zich-niet-voorstellen-wat-zeelieden-in-de-oorlog-doorleefd-hadden-a4894163</guid>
      <pubDate>Wed, 21 May 2025 05:59:08 +0000</pubDate>
    </item>
    <item>
      <title><![CDATA[‘Bij de eerste ontmoeting vond zij hem een kwal’]]></title>
      <description><![CDATA[<p>‘De foto is in 1942 genomen op Java, in Malang, waar de gescheiden moeder van mijn vader woonde. De eerste Japanse troepen waren al op Borneo geland, mijn vader was gemobiliseerd als reserveofficier. Allebei geboren in Indië, zoals de meesten van mijn grootouders en overgrootouders, ontmoetten mijn ouders elkaar op een feestje tijdens de studie in Leiden; Indisch recht voor mijn vader, Frans voor mijn moeder. Bij de eerste kennismaking vond mijn moeder mijn vader „een kwal”. Het toeval wilde dat ze honderd meter van elkaar woonden, in de Breestraat en de Mooi Japiksteeg, en allebei een hond hadden die geregeld uitgelaten moest worden. Een weerzien op straat was dus onvermijdelijk. Zonder de alcoholgeladen bravoure van het feestje beviel de kwal een stuk beter. Mijn vader had, nadat de zijne zijn toelage had stopgezet omdat hij te lang studeerde, goed verdiend met het verkopen van verzekeringen, en een auto gekocht. Daarin nam hij mijn moeder mee naar Frankrijk. In Bretagne wilde hij een ring in Bretonse stijl kopen, waarbij ze kon kiezen uit twee inscripties: Toujours fidèle of Toujours Bretagne. Ze koos voor het laatste, maar toen mijn vader eindelijk afstudeerde en terugging naar Indië ging ze met hem mee, zonder haar studie af te maken. In 1940 trouwden ze. De benodigde papieren voor het huwelijk waren gekomen met het laatste schip dat voor de Duitse bezetting uit Nederland naar Indië vertrokken was. Na drie zware jaren in Japanse kampen keerden ze terug naar Nederland, waar ze aanvankelijk vooral financiële problemen hadden. Mijn vader had een goede baan bij het ministerie van Buitenlandse Zaken, maar die leverde in het begin nog weinig op. Toen in 1949 mijn broertje geboren was, zouden de echtgenotes van zijn collega’s op kraamvisite komen, in de slaapkamer. Geld voor bovenlakens hadden mijn ouders zich nog niet kunnen permitteren. Giechelend vertelde mijn moeder me later dat ze van een oud gescheurd laken een intacte reep had afgeknipt en die boven om de dekens had gevouwen om de schijn op te houden. Ons kinderen heeft het nooit aan iets ontbroken. We werden goed en liefdevol verzorgd. Maar de opmerkelijkste prestatie van mijn ouders is misschien wel dat ze ons nooit iets hebben doorgegeven van de oorlogstrauma’s die ze ongetwijfeld hadden.”</p>
<img src='https://images.nrc.nl/FwnnRLO5US9khd1HLjZXK6tMd48=/1280x/filters:no_upscale()/s3/static.nrc.nl/images/gn4/stripped/data130567882-4bec29.jpg'/>]]></description>
      <guid>https://nrc.nl/nieuws/2025/05/17/bij-de-eerste-ontmoeting-vond-zij-hem-een-kwal-a4893267</guid>
      <pubDate>Sat, 17 May 2025 05:59:08 +0000</pubDate>
    </item>
    <item>
      <title><![CDATA[‘Mijn vader was pas 13 jaar toen hij bij de boer ging werken’]]></title>
      <description><![CDATA[<p>‘Op de foto staan mijn ouders en drie ‘vluchtelingetjes’ uit Duitsland/Oostenrijk. Mijn vader had hen opgehaald van het station in Delft. Eind 1950, begin jaren 1960 kwamen kinderen uit Duitsland en Oostenrijk zes weken met vakantie naar Nederland. Volgens mij ging het via de kerk. Eén van hen, het meisje, kwam bij ons logeren. De pop die ze vasthoudt, had mijn moeder haar gegeven als welkomstcadeau. Ons gezin bestond al uit zes kinderen, maar volgens de coördinator gedijden de kinderen het best in een groot gezin. Ik was elf jaar en speelde graag met hen. Mijn ouders spraken geen woord Duits, maar mijn zus die op de mulo zat, pakte haar woordenboek erbij en kon dan vertalen. Mijn vader kwam zelf uit een gezin van twaalf kinderen. Nadat hij zeven klassen van de lagere school had doorlopen, ging hij bij een boer werken. De boer wilde dat hij ’s morgens om 4 uur zou beginnen, maar zijn moeder zei: „Hij is pas dertien.” De boer vond het goed dat hij om 5 uur begon. Maar het jaar daarop moest hij wel om 4 uur beginnen. Mijn vader wilde eigenlijk boer worden, maar het werd een tuinderij. Mijn moeder kwam uit een gezin van tien kinderen. Ze was een meisje van veertien toen ze ging werken als dienstbode bij een kruidenier. Ze werkte van ’s morgens 7 tot ’s avonds 19.00 uur. Op maandagmorgen hielp ze thuis eerst mee met de was, die al buiten hing voordat ze ging werken. Op zondag was ze juffrouw op de zondagschool. Na haar trouwen was ze huisvrouw en kreeg in korte tijd drie kinderen, later kreeg ze er nog drie. Ze had toen nog niet de beschikking over apparaten als een wasmachine en stofzuiger. Naast het huishouden hielp ze ’s morgens ook mee tomaten sorteren op de tuinderij, zodat alles op tijd klaar was voor de veiling. Ook was ze jaren actief met kerkelijk werk. Het was een stabiel gezin waar ik met een warm gevoel aan terugdenk.”</p>
<img src='https://images.nrc.nl/gvgTnU3re4raA4a7dAyOgREKIO4=/1280x/filters:no_upscale()/s3/static.nrc.nl/images/gn4/stripped/data131495621-6ae4ac.jpg'/>]]></description>
      <guid>https://nrc.nl/nieuws/2025/05/10/mijn-vader-was-pas-13-jaar-toen-hij-bij-de-boer-ging-werken-a4892386</guid>
      <pubDate>Sat, 10 May 2025 05:59:08 +0000</pubDate>
    </item>
    <item>
      <title><![CDATA[‘Mijn ouders  leidden  een fantastisch, avontuurlijk en vol leven’]]></title>
      <description><![CDATA[<p>‘Op een zomeravond in 1951 hebben mijn ouders elkaar ontmoet tijdens het zeilen en kanoën op de Loosdrechtse Plassen. Hij studeerde mijnbouw in Delft, zij Mensendieck in Amsterdam. Haar kano sloeg lek, hij redde haar en de vonk sloeg over. Na hun huwelijk in 1953 vertrokken ze naar Bolivia, waar mijn vader op zijn 26ste als mijnbouwkundig ingenieur de leiding kreeg over een tinmijn op 4.000 meter hoogte. Daarna van een goudmijn in Peru, gevolgd door vijf jaar van een tinmijn in het oerwoud van Belgisch Congo. Avontuurlijke jaren met apen als huisdier, vleesetende mieren en aardbevingen. Jaren die eindigden in 1960, met hun vlucht naar Nederland als gevolg van de onafhankelijkheidsstrijd in Congo. Mijn moeder werd met haar naaimachine en koffertje met tafelzilver en foto’s op het laatste vliegtuig naar Nederland gezet. Mijn vader moest achterblijven. Een spannende tijd volgde, waarin hij met rebellen moest onderhandelen voor het behoud van de mijn en de levens van de mijnwerkers. Na maanden radiostilte kreeg mijn moeder een bericht dat hij veilig was. Na terugkeer konden ze gelukkig na negen jaar wachten ouders worden, van mijn oudste zus. Later kwamen mijn zusje en ik. Inmiddels werkte mijn vader bij Philips, waarvoor mijn ouders werden uitgezonden naar Manilla, São Paulo en ten slotte Singapore. Toen wij de tienerleeftijd bereikten, kozen mijn ouders ervoor om definitief terug te keren, zodat wij hier konden wortelen. Mijn vader werkte tot zijn pensioen bij Philips, vloog als hobby Cessna’s en werd een verdienstelijk genealoog in zijn vrije tijd. Mijn moeder bleef vrijwilligerswerk doen en stortte zich op schilderen, golfen, ouderraad, etc. Ze was de spil en cheerleader van het gezin. Ze speelden veel bridge en maakten roadtrips. Ze hebben een fantastisch, avontuurlijk en vol leven geleid.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/YV_3Y_x-ICbPu2CsIfsE07nThp0=/1280x/filters:no_upscale()/s3/static.nrc.nl/wp-content/uploads/2025/05/02090417/data131493848-8b02c3.jpg'/>]]></description>
      <guid>https://nrc.nl/nieuws/2025/05/02/mijn-ouders-leidden-een-fantastisch-avontuurlijk-en-vol-leven-a4891690</guid>
      <pubDate>Fri, 2 May 2025 05:59:08 +0000</pubDate>
    </item>
    <item>
      <title><![CDATA[‘Ze gingen op zondag na de koffie gearmd de tuin door, kijken hoe planten en struiken groeiden’]]></title>
      <description><![CDATA[<p>‘In hun woonplaats Woerden trouwden Theo, zoon van de melkboer, en Bets, dochter van de banketbakker, in 1941. Samen stichtten mijn ouders een gezin met zeven kinderen. Hij werd boekhouder bij de dakpannen/steenfabriek, zij was telefoniste en richtte zich op het huishouden. Rond 1950 kreeg pa een baan in Zwolle als administrateur en later als rechterhand van de directeur bij een groothandel in bouwmaterialen. De jongste twee kinderen werden in Zwolle geboren. In 1957 kochten mijn ouders een stuk grond van een boerenfamilie, naast de boerderij in Ittersum bij Zwolle, een aannemer bouwde ons nieuwe huis. Eerder al hadden onze ouders een toepasselijke naam bedacht en zodoende heeft de ouderlijke woning van ons gezin de naam ‘De Woelige Stal’. In de zomers gingen we enkele weken naar Katwijk aan Zee, daar namen we onze intrek in een verhuurde woning van een gezin. Iedere dag, als het weer het toestond, op naar het strand! Voor de lunch boterhammen en beleg mee, melk, karnemelk en twee thermosflessen met koffie. Er werden ook talloze foto’s gemaakt; pa was een verwoed hobbyfotograaf. Ook het ontwikkelen en afdrukken ging hem goed af. Voor elk kind werd een compleet jeugdalbum vervaardigd, voorzien van begeleidende tekstjes bij de foto’s. Toen pa op latere leeftijd zijn rijbewijs haalde werd een gebruikte auto aangeschaft: een Opel Rekord. Het hele gezin paste er in. Toen we met een vouwcaravan erachter op vakantie naar Denemarken gingen, telde de Duitse douanier tot zijn verbazing negen personen in één auto. Ook van die vakantie vonden veel foto's hun weg in de ingebonden albums die wij later kregen. Jaren later heb ik dat hele foto-archief gedigitaliseerd in de hoop dat het ook voor het nageslacht bewaard blijft. Thuis was het in de zomer gebruikelijk dat papa en mama ’s zondags na de koffie gearmd de tuin door liepen, om te kijken hoe de planten en struiken groeiden en bloeiden. Een paar keer per jaar bezoek ik hun graf en dan zet ik er altijd wat plantjes neer. Ik denk met liefde en respect aan mijn ouders terug. Niet alleen omdat ze me op de wereld hebben gezet, maar ook omdat ik dankzij hen een hele fijne jeugd heb gehad.”</p>
<img src='https://images.nrc.nl/xRqgGEjUah3bFrZHxeRiQXrRucg=/1280x/filters:no_upscale()/s3/static.nrc.nl/images/gn4/stripped/data130567888-13ac45.jpg'/>]]></description>
      <guid>https://nrc.nl/nieuws/2025/04/17/ze-gingen-op-zondag-na-de-koffie-gearmd-de-tuin-door-kijken-hoe-planten-en-struiken-groeiden-a4890164</guid>
      <pubDate>Thu, 17 Apr 2025 05:59:08 +0000</pubDate>
    </item>
    <item>
      <title><![CDATA[‘Mijn moeder bestierde het huishouden én  het bedrijf, mijn vaders hart lag elders’]]></title>
      <description><![CDATA[<p>‘Op de voorgrond zit mijn moeder, Bertha Verhagen, 24 jaar, rechts naast haar zit mijn vader, Gijs van Giersbergen, 33 jaar. De foto is gemaakt op 1 maart 1943. Toch zouden mijn ouders pas in 1951 trouwen. Dat ze elkaar al kenden, kwam door hun broers en zussen. De bruid op de foto is Zus van Giersbergen, zus van mijn vader, en de bruidegom is Johan Verhagen, broer van mijn moeder. Om het nog complexer te maken: links op de foto staat Jo, broer van mijn vader met echtgenote Ida, zus van mijn moeder. Mijn vader kwam uit het gehucht Wijbosch, bij Schijndel, mijn moeder uit het naburige dorp Den Dungen. Beide families waren van oudsher boeren. Ik vermoed dat het aantal bunders meegespeeld kan hebben in de totstandkoming van de drie huwelijken. Het schijnt dat mijn vader mijn moeder veel eerder ten huwelijk had gevraagd, maar ze vond hem toen te oud. Kennelijk gold dat later niet meer. Hun trouwdag was een dubbelhuwelijk. Ida, mijn moeders zus, trouwde toen voor de tweede keer. Zij was eind oktober 1944 weduwe geworden. Wijbosch lag in de laatste oorlogsdagen aan ‘de Corridor’, vanwaar de geallieerden de doorstoot maakten naar Arnhem, en daarom finaal werd platgeschoten. Nog in de jaren vijftig was dat te merken: de eerste drie van de zes kinderen werden in een noodwoning geboren. In 1956 konden we naar een ‘wederopbouwboerderij’. Daar hadden mijn ouders grond, wat koeien, varkens en kippen, rogge, aardappelen en bieten. Wat voedsel betrof waren we grotendeels zelfvoorzienend. Mijn moeder had de zorg voor de kinderen en het huishouden, en bestierde vaak de boerderij. Mijn vaders hart lag bij besturen. Hij zat in de gemeenteraad en boerenorganisaties. Hij overleed in 1969. Mijn moeder verkocht alles, behalve de boerderij. Ze woonde er ruim 55 jaar.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/s1GGnY03RCNZiFj4zcTk4BJaX8M=/1280x/filters:no_upscale()/s3/static.nrc.nl/wp-content/uploads/2025/04/27153514/data130539126-dee052.jpg'/>]]></description>
      <guid>https://nrc.nl/nieuws/2025/04/11/mijn-moeder-bestierde-het-huishouden-en-het-bedrijf-mijn-vaders-hart-lag-elders-a4889363</guid>
      <pubDate>Fri, 11 Apr 2025 05:59:09 +0000</pubDate>
    </item>
    <item>
      <title><![CDATA[‘Word geen klant bij de rooie smid, klonk het van de kansel’]]></title>
      <description><![CDATA[<p>‘Mijn ouders trouwden in 1933, mijn vader was smidsknecht. In 1935 begonnen ze voor zichzelf in Gees, een zanddorp in Drenthe. Het was hard werken, ook voor mijn moeder. Zij was smidsknecht, boekhoudster en winkelmevrouw, later bediende ze zelfs de benzinepomp. Daarnaast was ze huisvrouw en moeder van uiteindelijk vier kinderen. Vanaf april 1939 was mijn vader gemobiliseerd. Na de capitulatie wist hij een burgerfiets en burgerkleren te bemachtigen en is hij naar huis gefietst. Mijn moeder kreeg eind mei bericht dat hij ‘vermist, mogelijk gesneuveld’ was. Gelukkig was hij toen al twee weken thuis. De oorlog begon in Drenthe redelijk rustig, maar geleidelijk aan raakte mijn vader bij het verzet betrokken. Bovendien was er een onderduiker. En soms waren er Duitse soldaten ingekwartierd. Later kwamen er ‘etenhalers’ en evacués uit Arnhem. Onder de ‘etenhalers’ waren in het laatste jaar ook Rotterdamse politiemensen, die met een overvalauto het eten kwamen halen dat mijn vader thuis op zolder had verzameld. Vooral voor mijn moeder was de oorlog een angstige tijd. Na de bevrijding hoopten mijn ouders dat de oude zuilen in de samenleving niet opnieuw zouden worden opgetrokken. Maar nee: al vrij snel werd van de kansel van de kerk afgeroepen dat men beslist geen klant moest worden bij deze ‘rooie smid’. Vanaf zijn tijd als smidsknecht waren mijn ouders namelijk socialistisch; ze lazen Het Vrije Volk en waren groot fan van Drees. Rond 1950 kwam er waterleiding in het dorp. De boeren wilden allemaal drinkbakjes in de stal voor hun koeien. Mijn vader was ondertussen behalve smid ook loodgieter en elektricien en kreeg het steeds drukker. In 1960 stopten mijn ouders met het bedrijf. Ze gingen in Assen wonen, waar mijn vader een baan kreeg. Mijn moeder heeft zich daar nooit thuis gevoeld. Rond 1970 gingen ze terug naar hun geboortegrond, waar zij opbloeide en ze nog een goede tijd hadden, tot mijn vader in 1980 overleed. Mijn moeder overleed 18 jaar later, 91 jaar oud.”</p>
<img src='https://images.nrc.nl/PVHUpQTlw-nLzWSxp_QLUMevkjI=/1280x/filters:no_upscale()/s3/static.nrc.nl/images/gn4/stripped/data129259040-79cf5d.jpg'/>]]></description>
      <guid>https://nrc.nl/nieuws/2025/04/05/word-geen-klant-bij-de-rooie-smid-klonk-het-van-de-kansel-a4888569</guid>
      <pubDate>Sat, 5 Apr 2025 05:59:09 +0000</pubDate>
    </item>
    <item>
      <title><![CDATA[‘Mijn moeder zocht avontuur, zo kwam ze bij mijn vader uit’]]></title>
      <description><![CDATA[<p>‘Mijn Ierse moeder vertrok rond haar 19de in haar eentje van het platteland van Ierland naar Dublin. Het was 1953, ze was de op één na jongste uit een gezin van tien kinderen. En ze had geen zin om te trouwen met een man uit een van de omringende dorpen: ze zocht avontuur. In Dublin sprokkelde ze met een paar baantjes geld bij elkaar om naar Engeland te gaan, waar ze in Liverpool ging werken bij de firma Pilkington. Toen ze op een dag over straat liep, zag ze in een raam een affiche van een prachtige vrouw in uniform. Ze vond de foto zo glamourous dat ze naar binnen liep. Toen ze naar buiten kwam, was ze in dienst bij de Royal Air Force. Al gauw werd ze uitgezonden naar Duitsland. Mijn vader, afkomstig uit Hellevoetsluis, sloot zich op negentienjarige leeftijd aan bij de luchtmacht. Ook hij werd uitgezonden naar Duitsland. Daar, in Gütersloh, ontmoetten ze elkaar. Ze werden verliefd. Het waren roerige tijden. In 1956 viel Rusland Hongarije binnen. Militairen wisten niet waar zij gestationeerd zouden worden. Mijn ouders zijn in 1957 getrouwd, zodat ze in elk geval niet gescheiden zouden worden. Deze foto is twee jaar later genomen in Hardegarijp. Mijn vader was toen als beroepsmilitair werkzaam op de luchtmachtbasis in Leeuwarden. De familie in Ierland was er niet blij mee dat mijn moeder naar Engeland vertrok, voor de RAF ging werken en ver van huis ging wonen, waar ze ook nog eens trouwde met een buitenlander die niet katholiek was. De familie in Hellevoetsluis was evenmin blij met de vreemdelinge met wie mijn vader thuiskwam en die voor hen niet te verstaan was. Maar ze hebben volgehouden en met de familiebanden kwam het later helemaal goed. Zij hebben 67 jaar een goed huwelijk gehad in Nederland, gezegend met drie kinderen.”</p>
<img src='https://images.nrc.nl/IW-Es2-OGItbH32iWRF3JYhCsmw=/1280x/filters:no_upscale()/s3/static.nrc.nl/images/gn4/stripped/data129869349-db110c.jpg'/>]]></description>
      <guid>https://nrc.nl/nieuws/2025/03/28/mijn-moeder-zocht-avontuur-zo-kwam-ze-bij-mijn-vader-uit-a4887728</guid>
      <pubDate>Fri, 28 Mar 2025 05:59:09 +0000</pubDate>
    </item>
    <item>
      <title><![CDATA[Zorgen voor de kinderen en het huishouden  was niet mijn moeders ambitie]]></title>
      <description><![CDATA[<p>‘Ze woonden in Amsterdam en ergens aan het begin van de Tweede Wereldoorlog werden ze een stel. Ze zijn dat, ondanks hun tegenstellingen, hun hele leven gebleven. Mijn vader zat op de Hogere Zeevaartschool. Mijn moeder werd opgeleid tot secretaresse. In 1943 werden hun beider vaders vastgezet door de Duitsers. Geld en eten waren ineens een probleem. Omdat mijn moeder helemaal niets van tulpenbollen moest hebben, nam mijn vader een baantje in een van de Amsterdamse gaarkeukens. Zo kon hij voor haar elke dag een kommetje eten meenemen. De Hongerwinter heeft mijn moeder dan ook geheel tulpenbollen-loos overleefd. Die oorlog heeft hen wel gevormd en heeft volgens mij ook bijgedragen aan hun relatief vroege dood. Tieners, onzekerheid, dood en honger zijn een slechte combinatie. Ze trouwden in 1948 en pa ging naar zee. Begin jaren 50 kwam hij aan wal, en werden mijn zussen geboren. Ikzelf kom uit de jaren 60 en was, zoals dat heet, onbedoeld. Ik heb er nooit iets van gemerkt. Ons gezin was intussen van Amsterdam naar Brabant verhuisd, waar pa een drukke baan kreeg als bedrijfsleider van een fabriek. Mijn moeder werd geacht voor de drie kinderen en het huishouden te zorgen. Dat was niet haar ambitie en leidde tot grote spanningen en ruzies. Mijn zussen hebben daar onder geleden. In 1967 kreeg pa, midden in die huwelijkse turbulentie, een flink hartinfarct. In die tijd was het dan klaar: baan kwijt en leven als een kasplantje. Bijzonder genoeg heeft dit hen weer bij elkaar gebracht. Mijn vader begon zijn eigen bedrijf en mijn moeder kwam bij hem werken. De kracht die hen aan het begin zo verbond, was terug. Toen mijn vader overleed, heeft mijn moeder het leven opnieuw proberen vorm te geven. Ze liet een huis naar eigen ontwerp bouwen en verhuisde. Toen ze daar eenmaal woonde, was ze op. Ze overleed amper twee jaar na mijn vader.”</p>
<img src='https://images.nrc.nl/eY88GGVeN4JJlGge7ZTbcRGzT2Y=/1280x/filters:no_upscale()/s3/static.nrc.nl/images/gn4/stripped/data129614083-deec24.jpg'/>]]></description>
      <guid>https://nrc.nl/nieuws/2025/03/21/zorgen-voor-de-kinderen-en-het-huishouden-was-niet-mijn-moeders-ambitie-a4886931</guid>
      <pubDate>Fri, 21 Mar 2025 05:59:10 +0000</pubDate>
    </item>
    <item>
      <title><![CDATA[‘Ze zien er zo gelukkig uit, wisten nog niet hoe relatief kort hun leven zou zijn’]]></title>
      <description><![CDATA[<p>‘Mijn ouders zijn gehuwd in 1956. Mijn moeder was de jongste van vier kinderen. Haar vader had een boerderij in de Betuwe met een grote pruimenboomgaard, wat koeien en varkens. Mijn oma had een slechte gezondheid en mijn moeder verzorgde haar. Na hun huwelijk gingen mijn ouders bij oma en opa inwonen. Mijn vader werkte in Vianen; doordeweeks had hij daar een kosthuis, in de weekenden kwam hij naar de boerderij. Mijn ouders kregen drie kinderen, een zoon in 1957, een dochter in 1959, en in 1962 ben ik geboren, nog op de boerderij. Later dat jaar verhuisden we naar Vianen. Opa bleef op de boerderij, oma verhuisde mee en is dat jaar bij ons thuis overleden. Mijn ouders zien er zo gelukkig uit op hun trouwfoto. Zij wisten toen nog niet hoe relatief kort hun leven zou zijn. Mijn vader werd ziek in het voorjaar van 1978. Hij had uitgezaaide longkanker en een hersentumor, en is in december thuis gestorven. Net zoals ze dat bij mijn oma deed, heeft mijn moeder hem tot het laatste moment verzorgd. Mijn moeder was de liefste vrouw van de wereld. Na het overlijden van mijn vader viel het leven haar zwaar. Zij werd depressief. In november 1979 kwam ik op een dag laat in de middag uit school – 6-vwo, ik moest dat schooljaar eindexamen doen. Er stond een politieauto voor de deur. Toen wist ik het al: mijn moeder is er niet meer. Ze was 44 jaar en had ervoor gekozen om een einde aan haar leven te maken. Er was in die tijd niet veel professionele hulp bij depressie. Althans, mijn moeder heeft die hulp niet gekregen. Wij, de kinderen, zijn ondanks alles goed terechtgekomen. Het eindexamen in 1980 heb ik gehaald, zelfs met goede cijfers. Onze opvoeding tot aan hun overlijden is kennelijk goed genoeg geweest om ons een stevige basis te geven om verder te gaan. Daar zal ik hen altijd dankbaar voor zijn.” Foto’s van ouders zijn welkom via mijnouders@nrc.nl. Praten over zelfdoding kan bij de landelijke hulplijn 113 Zelfmoordpreventie. Telefoon: 113, 0800-0113 of www.113.nl.</p>
<img src='https://images.nrc.nl/ZrFNmCKbrJvkuCVr6j63QXqYZOA=/1280x/filters:no_upscale()/s3/static.nrc.nl/wp-content/uploads/2025/03/12104426/data129295032-73655c.jpg'/>]]></description>
      <guid>https://nrc.nl/nieuws/2025/03/14/ze-zien-er-zo-gelukkig-uit-wisten-nog-niet-hoe-relatief-kort-hun-leven-zou-zijn-a4886045</guid>
      <pubDate>Fri, 14 Mar 2025 05:59:10 +0000</pubDate>
    </item>
    <item>
      <title><![CDATA[‘Mijn moeder raakte onbedoeld zwanger en beëindigde de relatie met mijn vader’]]></title>
      <description><![CDATA[<p>‘Dit is de enige foto die ik bezit van mijn ouders samen. Het moet ergens aan de Zuid-Hollandse kust zijn, Scheveningen of Hoek van Holland. De foto hangt in mijn werkkamer. Het verhaal van mijn ouders: na een korte relatie raakte mijn moeder ongehuwd zwanger. Haar vader vond het een schande en stuurde haar ver weg om te bevallen. Mijn moeder beëindigde de relatie met mijn vader. Ik groeide op zonder mijn vader te kennen. Ik zat in een kindertehuis en op kostscholen, alleen in vakanties en in de weekenden ging ik naar huis. Tijdens mijn adolescentie werd ik nieuwsgierig naar mijn vader en vroeg mijn moeder naar hem. Ze gaf zijn naam en ik wist hem te vinden. Hij was getrouwd en had nog een dochter, mijn halfzus dus. Mijn moeder is nooit getrouwd, wel had ze enkele langdurige relaties. Een ervan duurde zo’n tien jaar en was met een getrouwde man. Die affaire wist ze voor haar familie goed verborgen te houden. Zelf ben ik er goed uitgekomen vind ik, wel heb ik altijd gezegd dat ik dit mijn eigen kinderen nooit aan zou doen. Met mijn vader heb ik geen band meer kunnen opbouwen, daar was het te laat voor. Van mijn moeder begrijp ik dat ze moest werken en niet fulltime voor me kon zorgen. Ik heb er gemengde gevoelens over, maar het was ook de tijdgeest denk ik. En ze was altijd goed voor me. Mijn ouders hebben elkaar nooit meer gezien. Hij overleed in 2006. Zij in 2014.”</p>
<img src='https://images.nrc.nl/f92vcaiIezEoi5A1bxJZE9kF8q4=/1280x/filters:no_upscale()/s3/static.nrc.nl/images/gn4/stripped/data128985182-0d2f66.jpg'/>]]></description>
      <guid>https://nrc.nl/nieuws/2025/03/07/mijn-moeder-raakte-onbedoeld-zwanger-en-beeindigde-de-relatie-met-mijn-vader-a4885338</guid>
      <pubDate>Fri, 7 Mar 2025 05:59:10 +0000</pubDate>
    </item>
    <item>
      <title><![CDATA[‘Mijn vader stond voor de klas, mijn moeder was zijn leerling’]]></title>
      <description><![CDATA[<p>‘Deze foto is genomen in de vierde klas van de Groen van Prinstererschool in Amsterdam in 1925. Mijn beide ouders staan erop. Mijn moeder is het meisje vooraan, tweede van rechts (met bril), IJsje (later Ans) Kooistra, 10 jaar oud. Mijn vader is de onderwijzer rechts, Arie de Wilde, 22 jaar oud. Hoewel mijn broers, zus en ik vaak het verhaal van hun onwaarschijnlijke relatie hadden gehoord, zagen we pas in november 2024 deze foto voor het eerst. Het verhaal werd altijd verteld door mijn moeder. Hoe „aardig” ze deze meester meteen al vond, illustreerde ze met het feit dat hij een onterecht gestrafte leerling de volgende dag zijn excuses had aangeboden. Ze vroeg haar moeder of die hem niet eens op de thee wilde vragen. Dat gebeurde – en er was een klik tussen hem en de ouders, die leidde tot correspondentie. Mijn moeder werd na ulo en kweekschool onderwijzeres in de Banstraat en woonde op kamers bij een huisvriend van haar ouders, ds. J.J. Buskes. Die correspondeerde met Arie, die zelf sinds 1934 dominee was in Beusichem. Schuchter en sporadisch ontstond nu volwassen contact. Enfin, ze trouwden in 1941 en kregen tussen 1942 en 1950 vijf kinderen. Ze verhuisden naar Wognum, Leek, Nieuwe Niedorp en Zaandijk. Pal tegenover de pastorie aan de Zaan werd in de jaren 60 de Zaanse Schans opgebouwd: een fantastisch schouwspel. Vader was actief in de Vrijzinnigheid en de V.P.R.O. en promoveerde in 1951 in de filosofie, of ‘weet-niet-kunde’ zoals hij aan ons uitlegde. Moeder zocht na 1958 steeds parttimewerk als lerares Engels, waar ze van genoot. In de vakanties ruilden we huis, vaak in Engeland. Als emeritus werd vader voorganger van de Nederlandse Protestanten Bond in Lunteren. In 1990 overleed vader, in 2000 moeder.”</p>
<img src='https://images.nrc.nl/OH728R6lT21hfT8oZDddF2NA1uI=/1280x/filters:no_upscale()/s3/static.nrc.nl/images/gn4/stripped/data128578543-20a875.jpg'/>]]></description>
      <guid>https://nrc.nl/nieuws/2025/02/26/mijn-vader-stond-voor-de-klas-mijn-moeder-was-zijn-leerling-a4884542</guid>
      <pubDate>Wed, 26 Feb 2025 05:59:11 +0000</pubDate>
    </item>
    <item>
      <title><![CDATA[‘Hij vroeg haar mee voor een fietstochtje en toen was het aan’]]></title>
      <description><![CDATA[<p>‘Deze vrolijke foto van mijn ouders en broer werd in 1957 op het strand genomen. Mijn ouders leerden elkaar kennen op de HBS in Den Haag. Mijn vader zat een klas hoger dan mijn moeder. In 1948 vroeg hij haar mee voor een fietstochtje en toen was het aan. Ze trouwden zeven jaar later. Mijn vader had zijn opleiding aan de Tropische Land- en Tuinbouwschool in Deventer afgerond en wilde naar Indonesië om te werken. Ondanks zijn aanstelling ging de reis op het laatste moment niet door vanwege de politieke situatie daar. Na haar eindexamen was mijn moeder in het bedrijf van haar vader gaan werken. Mijn opa had vanaf zijn twaalfde jaar gewerkt en een succesvolle brandstoffenhandel in Den Haag opgebouwd. Nu het avontuur in Indonesië niet doorging, bood hij uitkomst: mijn ouders gingen werken in één van de brandstoffenwinkels van het bedrijf en wonen in het flatje erboven, waar mijn broer Rob en ik werden geboren. In 1960 openden mijn ouders zelf een winkel in huishoudelijke artikelen en gereedschappen in de nieuwe naoorlogse wijk Vrederust. Ook hier woonden we boven de zaak, mijn jongere broer werd er geboren. Mijn ouders werkten hard, maar het winkeliersbestaan beviel mijn vader niet. Na tien jaar verkochten ze de zaak en ging mijn vader werken als assistent-bedrijfsleider bij een groothandel. Uiteindelijk werd hij directeur in Delft en vond voldoening als gewaardeerde ‘mensen-manager’. Het overlijden van mijn lieve, aardige broer heeft hij gelukkig niet meegemaakt. Agressieve kanker maakte te vroeg een einde aan zijn leven. Rob had geen kinderen en misschien daarom had hij de innigste band met mijn ouders. Mijn dementerende moeder moet met het verlies van haar man en zoon omgaan in de schemerwereld waarin haar geest nu verkeert. Hopelijk komen de beelden van gelukkige vroeger tijden er af en toe ook langs.”</p>
<img src='https://images.nrc.nl/1PXvIprGGURVy_9CGatUdXf0_4M=/1280x/filters:no_upscale()/s3/static.nrc.nl/images/gn4/stripped/data128214341-ad2289.jpg'/>]]></description>
      <guid>https://nrc.nl/nieuws/2025/02/19/hij-vroeg-haar-mee-voor-een-fietstochtje-en-toen-was-het-aan-a4883656</guid>
      <pubDate>Wed, 19 Feb 2025 05:59:11 +0000</pubDate>
    </item>
    <item>
      <title><![CDATA[‘In het Jongenshuis leerden ze elkaar kennen, na zijn vioolrecital’]]></title>
      <description><![CDATA[<p>‘De foto dateert waarschijnlijk uit van 1941. Mijn ouders hebben elkaar in december 1940 in Arnhem leren kennen. Beiden waren Joodse vluchtelingen; mijn moeder kwam uit Keulen, mijn vader uit Wenen. Na wat omzwervingen kwamen ze terecht in het Jongenshuis in Arnhem, waar veel jonge Duitse en Oostenrijkse Joden verbleven. De instelling heette weliswaar Jongenshuis, maar bood ook onderdak aan meisjes. Mijn vader was violist in opleiding. Samen met zijn broer Heini, een verdienstelijk pianist, gaf hij op een avond een recital in het Jongenshuis, en na afloop raakte hij met mijn moeder in gesprek. Het was liefde op het eerste gezicht. Om aan deportatie te ontkomen doken ze in 1942 net als veel lotgenoten onder. Mijn moeder in Velp, bij een van haar leraren en zijn echtgenote, mijn vader met zijn tante in Den Haag. Ze brachten de rest van de oorlog in onderduik door; loodzware jaren, maar ze overleefden het. Mijn vaders broer en hun moeder, die samen elders in Den Haag ondergedoken waren, hadden dat geluk niet. Ze werden al in 1942 verraden en kwamen om in Auschwitz. Kort na de bevrijding vonden mijn ouders elkaar terug. Ze trouwden en kregen drie zoons: Ronny, Eric en ik. Mijn vader had het conservatorium niet kunnen afronden en drie jaar niet kunnen spelen. Meteen na de oorlog pakte hij zijn viool weer op en werd aangenomen bij het Residentie Orkest in Den Haag. Na enkele jaren in Nederlands-Indië, waar hij bij het Radio Philharmonisch Orkest van Jakarta speelde, keerden hij, mijn moeder en mijn oudste broer in 1950 terug. Hij was inmiddels violist bij het Concertgebouworkest; dat bleef hij tot het eind van zijn loopbaan. Mijn ouders waren dol op elkaar en kenden geen grote zorgen. Ze vertelden niet veel en niet graag over de oorlog. Maar de sporen van die periode, die hun levenslot zo ingrijpend had bepaald, werden nooit meer uitgewist.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/qHVx8IEpXGaepW_qohqEJMw5d0o=/1280x/filters:no_upscale()/s3/static.nrc.nl/wp-content/uploads/2025/02/14100324/data127951851-533485.jpg'/>]]></description>
      <guid>https://nrc.nl/nieuws/2025/02/13/in-het-jongenshuis-leerden-ze-elkaar-kennen-na-zijn-vioolrecital-a4882876</guid>
      <pubDate>Thu, 13 Feb 2025 05:59:11 +0000</pubDate>
    </item>
    <item>
      <title><![CDATA[‘Ze hadden al snel een eigen woonwagen en reisden  door het land’]]></title>
      <description><![CDATA[<p>‘Mijn ouders hebben elkaar leren kennen op de kermis in Delft. Het was 1941, kermissen waren nog toegestaan door de bezetter. De vader van mijn vader had een variététent en alle tien de kinderen werkten mee. Mijn vader was clown en ‘bonisseur’, hij lokte bezoekers. En hij stond net voor de tent parade te maken, toen mijn moeder aankwam. Het was liefde op het eerste gezicht. Bij het naar binnen gaan fluisterde hij ‘hoe heet je?’ in haar oor. Ter plekke verzon ze ‘Kitty’ – Catharina vond ze niet passen bij zo’n vlotte jongen. Na afloop van de voorstelling vroeg hij haar adres. De vader van mijn moeder had een mandenmakerij, hij leverde manden aan fabrieken. Ook zij hadden tien kinderen. Meteen de volgende dag al wist mijn vader het huis te vinden. Opa deed open: ‘Dag meneer, is Kitty thuis?’ ‘Nee jongen, ik heb vijf meiden, maar daar is geen Kitty bij.’ Toen mijn moeder dat ’s avonds hoorde, haastte ze zich naar de markt waar de kermis was om het uit te leggen. Na een korte verlovingstijd trouwden ze. Ze hadden al snel een eigen woonwagen en reisden samen door het land. Tot er niet meer gereisd mocht worden. Veel woonwagens gingen in Den Haag op het Malieveld staan. Daar ben ik in 1944 geboren: Kitty. Mijn ouders kwamen goed de oorlog door. Mijn moeder verongelukte in 1947. Mijn vader buffelde alleen verder. En ik werd gelukkig in het gezin van m’n tante.”</p>
<img src='https://images.nrc.nl/L-zRZY5JBeGzUXxSn2AHWhGD4UI=/1280x/filters:no_upscale()/s3/static.nrc.nl/images/gn4/stripped/data127662800-27bf86.jpg'/>]]></description>
      <guid>https://nrc.nl/nieuws/2025/02/07/ze-hadden-al-snel-een-eigen-woonwagen-en-reisden-door-het-land-a4882127</guid>
      <pubDate>Fri, 7 Feb 2025 05:59:11 +0000</pubDate>
    </item>
    <item>
      <title><![CDATA[‘Een veel groter geheim: het meisje op de foto’]]></title>
      <description><![CDATA[<p>‘Gedurende de Tweede Wereldoorlog werkte mijn vader als dwangarbeider bij Wintershall in Merseburg, Duitsland. Daar ontmoette hij mijn moeder. Mijn moeder raakte zwanger van mijn oudste broer. Die werd geboren in juli 1944. Het was moeilijk toestemming te verkrijgen om te trouwen, mijn ouders traden pas na zijn geboorte in het huwelijk. Dat was een feit dat zij jaren angstvallig geheim hielden. Een veel groter geheim betreft het meisje, Hildegard, op de foto. Tot na mijn moeders dood dachten mijn broers en ik dat Hildegard haar (jong overleden) zus was. Pas recentelijk kwamen we erachter dat ze onze halfzus was, kind van een verkrachting. Mijn ouders keerden na de oorlog terug naar Nederland, Hildegard bleef achter in Duitsland. Hoewel het de eerste jaren voor haar erg moeilijk moet zijn geweest, klaagde mijn moeder nooit. En als Nederland tegen Duitsland voetbalde, was ze altijd fanatiek voor het Nederlandse elftal. In Nederland werden nog vier kinderen geboren. Op het eind van haar lange leven sprak mijn moeder dankbaar dat ze, uiteindelijk, een prachtig leven had gehad. Ik schrijf nu haar biografie.”</p>
<img src='https://images.nrc.nl/j3HpvMYyG6xCbp5s27zek7T1OBc=/1280x/filters:no_upscale()/s3/static.nrc.nl/images/gn4/stripped/data126714622-d7d1fb.jpg'/>]]></description>
      <guid>https://nrc.nl/nieuws/2025/01/30/een-veel-groter-geheim-het-meisje-op-de-foto-a4881310</guid>
      <pubDate>Thu, 30 Jan 2025 05:59:12 +0000</pubDate>
    </item>
    <item>
      <title><![CDATA[‘Zij was een uitgesproken familiemens,  voor hem kwamen eerst zaak en kerk’]]></title>
      <description><![CDATA[<p>‘Onze ouders waren elk jaar van 28 juni tot 8 augustus even oud. In 1974 lieten zij zich fotograferen omdat ze gedurende die veertig dagen samen 100 waren. Vorig jaar zouden ze in die periode samen 200 jaar zijn geweest. Pa en ma leerden elkaar tijdens de oorlog kennen via de verkennerij en trouwden in 1950. Het was een dubbele bruiloft: ook een zus van mijn vader trouwde die dag. Mijn ouders werkten aanvankelijk samen in de landbouwmechanisatie, vader in de werkplaats en handel, moeder deed in die begintijd de boekhouding. Ik was de eerste van negen kinderen en met mijn geboorte kwam aan het werk van mijn moeder in de zaak een eind. Tot eind 1954 lag mijn vader meerdere keren maandenlang met tbc in een sanatorium in Bilthoven. En in 1967 opnieuw voor een jaar, samen met mijn twee jongste broertjes. De grote jaren van hun zaak waren toen op hun hoogtepunt. De foto toont hoe wij door Didam naar de kerk vervoerd werden, tijdens het 25-jarig huwelijksfeest in 1975. Ma was een uitgesproken familiemens. Onverschrokken, zonder enige ervaring, zonder kennis van een andere taal behalve het Nederlands trok ze in 1971 in haar eentje naar twee broers in Nieuw Zeeland en naar een zus van vader in Australië. Elke verjaardag van haar kinderen was een feestdag, ook die van ooms, tantes, neefjes en nichtjes, van Didam tot Den Bosch. Zelf kleren maken was een van haar hobby’s, naast de camping en lezen. Voor vader was er eerst de zaak, vervolgens de kerk en dan het gezin. Moeder volgde hem daarin klakkeloos. Van 1950 tot 1988 zijn pa en ma om de tien jaar binnen Didam verhuisd, tot ze rust vonden in de woning waarvandaan uiteindelijk hun uitvaart startte.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/x0yjIdQdKtwDuU4dzw7hA1xNMFQ=/1280x/filters:no_upscale()/s3/static.nrc.nl/wp-content/uploads/2025/01/23124958/data126353270-9bc116.jpg'/>]]></description>
      <guid>https://nrc.nl/nieuws/2025/01/23/zij-was-een-uitgesproken-familiemens-voor-hem-kwamen-eerst-zaak-en-kerk-a4880548</guid>
      <pubDate>Thu, 23 Jan 2025 05:59:12 +0000</pubDate>
    </item>
    <item>
      <title><![CDATA[‘Hij nam haar mee naar zijn bakkerij op Borneo’]]></title>
      <description><![CDATA[<p>‘Mijn ouders waren afkomstig uit het dorp Wagenberg, vanwaar mijn vader, van beroep bakker, als KNIL-soldaat in 1938 vertrok naar Nederlands-Indië. Mijn moeder was toen pas elf jaar. Haar ouders hadden een eigen zaak in elektrische apparaten en fietsen, en deden ook loodgieterswerk. Op 4 november 1944 werd het ouderlijk huis van mijn moeder door een geallieerd bombardement getroffen. Haar ouders kwamen daarbij om. Mijn moeder, zeventien inmiddels, werd opgevangen door familie en werkte in verschillende huizen als kindermeisje; een tijd waarin zij het heel moeilijk heeft gehad. Mijn vader werd in maart 1942 krijgsgevangen gemaakt in Bandoeng. Hij kwam terecht in Fukuoka in Japan, waar hij onder slechte omstandigheden in de kolenmijn moest werken. Op 15 augustus 1945 werd hij bevrijd door de Amerikanen en via Okinawa en Manilla naar Balikpapan gebracht, op Borneo. Hij kon daar een Australische bakkerij overnemen om brood te bakken voor de vele bevrijde krijgsgevangenen en de BPM-oliemaatschappij. Pas eind 1948 ging hij op verlof naar Nederland. Daar ontmoette hij mijn moeder weer, die hij kende als jong meisje. Hij vroeg haar ten huwelijk, ze trouwden en begin 1949 nam hij haar mee naar zijn bakkerij op Borneo. De foto laat mijn ouders zien als dolgelukkig paar, in hun huisje op Balikpapan. Daar werd ik geboren. Al snel waren we genoodzaakt terug te keren naar Nederland. Eind 1950 kwamen wij op het schip de Indrapoera aan in Amsterdam. In 1951 werd daar mijn zusje Wil geboren (helaas overleden in 2010), broertje Hans in 1956. Mijn ouders genoten van het leven en vierden nog hun vijftigjarig huwelijk, altijd met de Indische ervaringen in hun achterhoofd. De as van onze ouders, die allebei 94 zijn geworden, hebben we op dezelfde plek uitgestrooid, vlak bij hun geboorteplek in Wagenberg.”</p>
<img src='https://images.nrc.nl/0FNGf3iqAJ7uAoyQdwM7LyqIHLY=/1280x/filters:no_upscale()/s3/static.nrc.nl/images/gn4/stripped/data126353348-86a209.jpg'/>]]></description>
      <guid>https://nrc.nl/nieuws/2025/01/17/hij-nam-haar-mee-naar-zijn-bakkerij-op-borneo-a4879658</guid>
      <pubDate>Fri, 17 Jan 2025 05:59:12 +0000</pubDate>
    </item>
    <item>
      <title><![CDATA[‘Haar vader verbood haar met hem te trouwen, maar Gaja hield voet bij stuk’]]></title>
      <description><![CDATA[<p>‘Na de oorlog ontmoetten mijn ouders, Gaja Emmering en Bob Reuling, elkaar in Amsterdam-Zuid. Het was liefde op het eerste gezicht. Hun achtergrond was erg verschillend. Zij kwam uit een gegoed, maar door de oorlog getraumatiseerd milieu. Hij had een eenvoudiger achtergrond, met veel musici. Bob was conservatoriumstudent, alpinopet op het hoofd, cello op de rug. Zoiets moois en liefs als dit 17-jarige meisje had mijn vader nog nooit gezien. En mijn moeder heeft altijd gezegd dat haar leven pas begon toen ze oog in oog stond met deze slungelige, serieuze en exotisch uitziende jongen. Na haar moeder te hebben verloren in de oorlogsjaren, en zelf met haar zusje ondergedoken te hebben gezeten, genoot ze van de warmte van Bobs familie. Haar vader verbood haar te trouwen met deze ‘arme sloeber’, maar Gaja hield voet bij stuk. Ze ging, ongehoord voor die tijd, met Bob samenwonen in Den Bosch. Daar had hij zijn eerste baan bij het Brabants Orkest, ook was hij actief voor de Nederlandse Toonkunstenaarsbond. Zij werkte als doktersassistente. Gaja dreigde haar vader dat als hij geen toestemming zou geven, zij direct na haar 21ste met Bob zou trouwen. Uiteindelijk ging haar vader om en trouwden ze in 1954, vlak voor Gaja’s 21ste verjaardag. Er kwamen drie kinderen en het gezin verhuisde terug naar het westen van het land. Naast zijn orkestbanen had mijn vader een kamermuziekensemble, dat de hele wereld over reisde om concerten te geven. De drijvende kracht hierachter was mijn moeder. Toen het ensemble na tien jaar ophield te bestaan, ging zij werken bij een impresariaat in Amsterdam. Daarna richtte zij haar eigen bureau voor artist management op. Mijn ouders, die door de omstandigheden hun middelbare school niet konden afmaken, ontwikkelden zich samen, en hebben elkaar en hun kinderen altijd gestimuleerd het beste uit zichzelf te halen. Na hun pensioen bleven ze actief en sociaal bewogen. Muziek bleef een belangrijke rol spelen in hun leven. Bob overleed in 2012 op 81-jarige leeftijd, na lang ziek te zijn geweest. Vlak voor zijn dood zei hij dat Gaja in zijn leven zijn grote geluk was – en dat hij alles zo weer over zou doen. En Gaja werd 90. Hoewel ze na de dood van haar grote liefde in staat bleek het leven weer op te pakken, waren de paar jaar dat ze niet meer thuis kon wonen voor haar niet makkelijk. Zij vond dat ze een boeiend leven had gehad.”</p>
<img src='https://images.nrc.nl/UMA7OV-VRl0Tngcd2KCY660oiDU=/1280x/filters:no_upscale()/s3/static.nrc.nl/images/gn4/stripped/data126356249-af7731.jpg'/>]]></description>
      <guid>https://nrc.nl/nieuws/2025/01/09/haar-vader-verbood-haar-met-hem-te-trouwen-maar-gaja-hield-voet-bij-stuk-a4878881</guid>
      <pubDate>Thu, 9 Jan 2025 05:59:13 +0000</pubDate>
    </item>
    <item>
      <title><![CDATA[‘Een communistisch gezin, op 1 mei hadden we een rode strik in het haar’]]></title>
      <description><![CDATA[<p>‘Op deze foto zie je mijn ouders Hendrik Westerhof, Anneke Jansma, m’n vriendinnetje Trienke Popkema en mij. De foto is genomen achter de boerderij. Mijn vader was boer en had een melkveebedrijf. Wij kinderen, drie zusjes en een broer, zijn opgegroeid in de polder aan een kleine vaart, de Vossewyk. De ouders van mijn vader hadden joodse onderduikers. In de oorlogstijd overleed zijn vader aan hartfalen, waarna mijn vader op zijn zestiende het bedrijf moest overnemen. Mijn vader was communist en stemde CPN. Later stemde hij net als mijn moeder op een socialistische partij. Als kinderen uit een communistisch gezin herinneren wij ons nog levendig de politieke discussies in de familie. Ieder jaar op 1 mei gingen mijn zus Hielkje en ik met een rode strik in het haar naar school. Mijn vaders bedrijf was middelgroot, de koeien waren stamboekvee van het Fries-Hollands ras. ’s Zomers werd er buiten machinaal gemolken aan een melkwagen, dat is te zien op de foto. ’s Winters stond het vee op stal. Als jong meisje hielp ik vaak mee en molk ik de koeien na met de hand. De oudere koeien bleven, ook al waren ze minder productief, in het bedrijf. Alle koeien hadden een naam, ik heb nog een dierbare herinnering aan de oude koe Hanke, met haar kolossale hoorns. Het melkvervoer naar de fabriek ging met melkbussen, die dagelijks door de melkrijder werden opgehaald. In de zomer gebeurde dat in verband met de houdbaarheid tweemaal daags. Op zaterdag vond de uitbetaling plaats, tussen melkbus en deksel was dan een bruin envelopje geklemd met de afrekening en het geld. Een strook papier met een transparant watje gaf de klasse van de melk aan. Op het watje was de mate van verontreiniging zichtbaar. Mijn vader was een boer met visie, hij behaalde met het bedrijf goede resultaten. Hij had vaak eersteklas melk, die 1 cent per liter aan extra uitbetaling opleverde. Op zijn 68ste is hij gestopt, mijn ouders verhuisden naar het andere eind van het dorp. Mijn broer nam het bedrijf over, vijf jaar nadien was m’n vader nog iedere dag op de boerderij om te assisteren. Hierna zijn ze echt met pensioen gegaan. In 2010 zijn ze kort na elkaar overleden.”</p>
<img src='https://images.nrc.nl/pIZ-h229V8iccI1GbfkitNF5RH4=/1280x/filters:no_upscale()/s3/static.nrc.nl/images/gn4/stripped/data125489281-a0d4ff.jpg'/>]]></description>
      <guid>https://nrc.nl/nieuws/2024/12/12/een-communistisch-gezin-op-1-mei-hadden-we-een-rode-strik-in-het-haar-a4876360</guid>
      <pubDate>Thu, 12 Dec 2024 05:59:13 +0000</pubDate>
    </item>
    <item>
      <title><![CDATA[‘Zwanger van een Italiaan? Dat kon natuurlijk niet’]]></title>
      <description><![CDATA[<p>‘Mijn vader kwam in de jaren vijftig naar Nederland om te werken in de kolenmijnen in Limburg. Een Italiaan uit het zuiden (Abruzzen) die daar geen toekomst had en hoopte deze wel te vinden in Nederland. Mijn moeder, oudste dochter in een gezin van zeven kinderen, werd als kind ingezet als hulp voor oma, die met opa een café runde. Op dertienjarige leeftijd werd ze uit werken gestuurd in een hotel als kamermeisje en kwam alleen maar naar huis om haar verdiende loon in te leveren. Verkering met een Italiaan was niet wat mijn grootouders zich voor mijn moeder hadden voorgesteld. Laat staan trouwen, of zwanger raken. Toen dat laatste gebeurde was de schande te groot. Mijn moeder kon niet meer thuis blijven wonen en ging met mijn vader naar mijn opa en oma in Italië om daar te bevallen en een toekomst op te bouwen. In de Abruzzen, in een huisje zonder verwarming of warm water maar met liefhebbende schoonouders. Daar zijn ze getrouwd, een maand voordat mijn broer werd geboren. De economische situatie in Italië was nog erbarmelijk en drie maanden later keerden ze terug naar Nederland. Bij haar ouders vonden ze alsnog een warm nest. Na mijn geboorte verhuisde het kleine gezin naar een ‘kolonie’ in Geleen, zo werden mijnwerkersbuurten genoemd. Er woonden allerlei nationaliteiten door elkaar, Polen, Spanjaarden, Italianen, Hongaren. Maar het was er gezellig. In de jaren zeventig konden mijn ouders een eigen huis kopen. Helaas heeft mijn vader maar acht jaar van deze ‘luxe’ mogen genieten. Hij overleed op vijftigjarige leeftijd aan mesothelioom, een asbestgerelateerde kankersoort waarschijnlijk opgelopen bij een van de fabrieken waar hij gewerkt heeft. Mijn vader was wat ze nu een gelukszoeker noemen. Die term doet mij pijn. Niemand kent het verdriet dat achter de verhalen van de immigranten zit.”</p>
<img src='https://images.nrc.nl/rXmWZb0M4TZGF6goug9MVQLywLM=/1280x/filters:no_upscale()/s3/static.nrc.nl/images/gn4/stripped/data124901528-8678d4.jpg'/>]]></description>
      <guid>https://nrc.nl/nieuws/2024/11/28/zwanger-van-een-italiaan-dat-kon-natuurlijk-niet-a4874656</guid>
      <pubDate>Thu, 28 Nov 2024 05:59:13 +0000</pubDate>
    </item>
    <item>
      <title><![CDATA[‘Met z’n vijven bij  mijn vader ‘op’ de fiets’]]></title>
      <description><![CDATA[<p>‘Deze foto is genomen in de zomer van 1955 op de Zeilmarkt in Vlissingen. Het jongste kind, en enige meisje, is ongeveer 1 jaar, ik ben de oudste met ruim 8 jaar. Twintig jaar na mijn geboorte zou er nog een zusje komen. Een handige oom had van enkele oude fietsen een frame gelast voor een kar die wij strandwagen noemden, waarin vijf kinderen konden. De jongste in een kistje, dat als een soort wieg fungeerde. De twee oudste kinderen op een met planken gemaakt bankje, en de twee andere kinderen in een oud kinderzitje van een fiets, dat op het frame was gemonteerd. Zo gingen we vanuit Vlissingen in de weekends naar het strand van Westduin, een rit van ongeveer zes kilometer. Het was een degelijke ouderwetse herenfiets, zonder elektrische trapondersteuning. Wat moet mijn vader ontzettend hard getrapt hebben om ons allemaal achter zijn fiets vooruit te trekken. Ik kan me de eerste proefrit nog goed herinneren. Als oudste kind mocht ik alleen in die kar mee. In de eerste bocht sloeg de wagen om en lag ik eronder. Zoals kinderen nu weleens ruziemaken op de achtbank van een auto deden wij dat op die bank in onze strandwagen. Ik zie mijn vader nog van de fiets stappen en tegen mijn moeder zeggen: ‘Rie, hou die fiets eens even vast’. Dan liep hij naar ons toe en kregen mijn broer en ik, als oudsten, een draai om onze oren. We hebben die strandkar misschien maar twee jaar gebruikt, want toen waren we eruit gegroeid. Later heeft-ie nog dienst gedaan als bagagewagen voor de buurtvereniging, waarvoor mijn beide ouders actief waren. Mijn moeder is jong overleden. Mijn vader is hertrouwd, en we bezoeken onze bonusmoeder nog steeds.”</p>
<img src='https://images.nrc.nl/YcloK_nfVVGZ6ZDCDKjxbK33xeg=/1280x/filters:no_upscale()/s3/static.nrc.nl/images/gn4/stripped/data124410568-03c124.jpg'/>]]></description>
      <guid>https://nrc.nl/nieuws/2024/11/21/met-zn-vijven-bij-mijn-vader-op-de-fiets-a4873851</guid>
      <pubDate>Thu, 21 Nov 2024 05:59:14 +0000</pubDate>
    </item>
    <item>
      <title><![CDATA[‘Ze  deden het toch maar, een veilig en gezellig thuis bieden’]]></title>
      <description><![CDATA[<p>‘Van najaar 1945 tot een week voor hun trouwen in april 1950 schreven mijn moeder Ans en mijn vader Henk elkaar elke dag. Hij had haar in 1943 gezien op een feestje in Amsterdam. Henk, die zich stierlijk verveelde, vroeg haar om te gaan corresponderen. Vanuit Malakka, waar hij met de Mariniersbrigade (een paar duizend man en heel veel materieel) wachtte op toegang tot Nederlands Oost-Indië. En zij schreef ‘ja’ terug. Na zijn terugkomst in 1948 zijn ze verloofd. Zij was de dochter van een politie-inspecteur, hij de zoon van een drukkerij-eigenaar. Ze gingen in 1950 wonen in Zutphen, waar hij werkte in het bedrijf van zijn vader en zij het huishouden deed. Ze vond het geweldig in Zutphen, ook al was ze geboren en opgegroeid in Amsterdam. Ze kregen een zoon (1953) en een dochter (1956) en leidden het leven van een ‘redelijk welvarend ondernemersgezin zonder kapsones’ (dixit mijn moeder). Op de foto zie je ons gezin in 1964 op weg naar wintersport in Oostenrijk. Geen idee wie die foto toen heeft genomen. Terugkijkend hadden mijn zus en ik een zorgeloze jeugd: familiefeestjes, vakanties in eigen land en daarbuiten. Begin jaren zeventig overleefde mijn moeder kanker, het was indrukwekkend hoe mijn vader haar daarbij tot steun was. Later overleed hun kleinzoon (in 1985) en hun dochter, mijn zus (in 1990). Dat heeft hun grote levensvreugde in de laatste jaren danig doen afnemen. Maar ze deden het toch maar, een veilig en gezellig thuis bieden. Ik mis ze nog elke dag.” Foto’s van ouders zijn welkom via mijnouders@nrc.nl.</p>
<img src='https://images.nrc.nl/0r1uLTIsE5qHU0UH1Bk4BhsqNoM=/1280x/filters:no_upscale()/s3/static.nrc.nl/wp-content/uploads/2024/11/13140101/data124304660-f3a83e.jpg'/>]]></description>
      <guid>https://nrc.nl/nieuws/2024/11/15/ze-deden-het-toch-maar-een-veilig-en-gezellig-thuis-bieden-a4872938</guid>
      <pubDate>Fri, 15 Nov 2024 05:59:15 +0000</pubDate>
    </item>
    <item>
      <title><![CDATA[‘Toen mijn vader zwaargewond terugkeerde  werden ze verliefd’]]></title>
      <description><![CDATA[<p>‘Deze foto is genomen op het strand van Schiermonnikoog, waar mijn ouders woonden en werkten. Mijn vader, timmerman, zat in de Tweede Wereldoorlog ondergedoken en was daarna soldaat in Indië. Mijn moeder werd op haar elfde wees, toen haar ouders met hun A-Ford onder de trein kwamen. Ze groeide verder op bij haar grootvader. Mijn moeders zus was getrouwd met een neef van mijn vader, zo werden mijn ouders penfriends tijdens de politionele acties van 1947. Toen mijn vader zwaargewond terugkeerde, werden ze verliefd en trouwden. Mijn vader bouwde een noodwoning in Zwaagwesteinde, waar mijn zusje en ik geboren zijn. Uiteindelijk verhuisden we in 1956 naar Schiermonnikoog, waar mijn vader timmerman-aannemer werd. Mijn moeder was onderwijzeres, maar moest van staatswege stoppen toen ze trouwde. Ze lazen Hervormd Nederland, stemden CHU, luisterden naar Hiltermann op zondagmiddag en tegelijkertijd lagen Vrij Nederland, Donald Duck en de VPRO-gids op tafel. Mijn moeder runde het Groene Kruis, mijn vader ging in de gemeenteraad voor de christelijke groepering. Onze ouders hebben ons beiden laten studeren op de universiteit. Dat was toen bijzonder op het eiland, ze hebben daar veel voor aan de kant gezet. Zo schafte mijn vader zijn eerste auto aan toen hij al in de veertig was, net als de tv. We werden groot in een klein, wit huisje van veertig vierkante meter, in het eilanders bekend als het ‘lytj hús’. ’s Zomers bivakkeerden we in de schuur en verhuurden het huis aan hoofdzakelijk Duitse badgasten. Daar ontstonden vriendschappen die mijn ouders al in 1963 naar Berlijn brachten en ons uiteindelijk jaarlijks naar Altenau, wandelend langs het IJzeren Gordijn. Na verloop van tijd bouwde mijn vader een eigen bescheiden huis, waar hij op 54-jarige leeftijd te vroeg is overleden. Mijn moeder is daar 90 jaar geworden, met al het verdriet om haar geliefde en het trauma van het verongelukken van haar ouders.”</p>
<img src='https://images.nrc.nl/rtSq852v8ndeE0F9waw9HUppjsk=/1280x/filters:no_upscale()/s3/static.nrc.nl/images/gn4/stripped/data123350424-d1e2a0.jpg'/>]]></description>
      <guid>https://nrc.nl/nieuws/2024/11/07/toen-mijn-vader-zwaargewond-terugkeerde-werden-ze-verliefd-a4872093</guid>
      <pubDate>Thu, 7 Nov 2024 05:59:15 +0000</pubDate>
    </item>
    <item>
      <title><![CDATA[‘Hij won een zwemwedstrijd en mocht haar mee uit nemen’]]></title>
      <description><![CDATA[<p>‘Een foto van mijn ouders tijdens hun verkeringstijd in 1954. Mijn vader, uit Zutphen, zat voor zijn dienstplicht bij de marine op een mijnenveger. Mijn moeder kwam uit Duisburg. Beide families waren al generaties lang schippers. Op -rivieren en kanalen in Nederland, Duitsland, België en Frankrijk. Jongeren ontmoetten elkaar in havenplaatsen, zoals Amsterdam, Rotterdam en Maasbracht. Vaak via de kerk of een schippersjeugdvereniging, waar allerlei activiteiten zoals dansavonden werden georganiseerd. Mijn moeder was een knappe vrouw en er waren kapers op de kust. Het verhaal gaat dat mijn vader een zwemwedstrijd met andere jongens in de haven van ’s Gravenmoer won en toen mijn moeder mee uit mocht nemen. Sinds die tijd waren ze onafscheidelijk. Na hun huwelijk kochten ze een schip en ze kregen vier kinderen (ik was de oudste en de enige zoon). Omdat mijn moeder meer papieren had, was zij op bepaalde trajecten in Duitsland de kapitein van het schip. Als kind kwamen we op een schippersschool en -internaat. We zagen onze ouders alleen in de vakanties en soms in een weekend, als ze in de buurt waren. Voor kinderen én ouders niet altijd leuk. Omdat het schip soms in de problemen kwam – bijna verging het tijdens een storm op het IJsselmeer, er was een brand in het vooronder, een aanvaring op de Rijn en op een zandbank op de Westerschelde liep het vast – was de maat voor met name mijn moeder vol. Zij had in tegenstelling tot mijn vader niet het schippersbloed. Ook ik had geen interesse om als schipper mijn vader op te volgen. We gingen in Spijkenisse aan de wal. Mijn vader werkte tot aan zijn pensioen als kapitein bij de havendienst in Rotterdam. Mijn jongere zussen konden naar een gewone school en daarna gewoon naar huis. Foto’s van ouders zijn welkom via mijnouders@nrc.nl.</p>
<img src='https://images.nrc.nl/LAOxn-aSQLpnp58pKDuQrXXpnvs=/1280x/filters:no_upscale()/s3/static.nrc.nl/wp-content/uploads/2024/10/30112017/data123538100-8038d8.jpg'/>]]></description>
      <guid>https://nrc.nl/nieuws/2024/11/01/hij-won-een-zwemwedstrijd-en-mocht-haar-mee-uit-nemen-a4871164</guid>
      <pubDate>Fri, 1 Nov 2024 05:59:15 +0000</pubDate>
    </item>
    <item>
      <title><![CDATA[‘Tussen de kassen – eerst de schoorstenen, daarna een idyllisch plekje’]]></title>
      <description><![CDATA[<p>‘Deze foto is in de jaren vijftig genomen achter het huis van mijn grootouders in Kwintsheul, een dorp in het Westland. De schoorstenen op de achtergrond wijzen op de oliestook waarmee de vele kassen van de Glazen Stad toentertijd werden verwarmd. Mijn vader was een goede leerling en kon naar de hbs. Mijn grootouders wilden echter dat hun enige zoon tuinder zou worden en hij volgde daarom met tegenzin de Tuinbouwschool. Hij besloot geen tuinder te worden en ging ‘op kantoor’ werken. Mijn ouders trouwden in 1956. Zij betrokken een piepklein huisje tussen de kassen. Mijn twee zussen en ik werden er geboren. Mijn vader deed avondstudie en werd zelfstandig boekhouder, mijn moeder was huisvrouw en verdiende wat bij met druiven krenten. Door omstandigheden genoodzaakt werd het huisje verplaatst naar de tuin van mijn opa. Een paar jaar later ging opa met pensioen en voelde mijn vader zich gedwongen de tuin over te nemen. Tóch tuinder geworden. Vijf lange jaren van hard werken en chagrijn volgden. Uiteindelijk viel het onvermijdelijk besluit; de tuin werd verkocht en mijn vader werd weer fulltime boekhouder. Mijn ouders kochten het huis dat achter de rug van mijn vader te zien is. Vanuit zijn accountantskantoortje keek hij weer uit op het terrein van zijn jeugd. Het Westland veranderde. De schoorstenen verdwenen één voor één. Tuinderijen maakten plaats voor woningen. Voor het huis van mijn ouders kwam een geitenweitje en speeltuintje. Het werd een idyllisch plekje, waar mijn ouders tot hun dood heel fijn gewoond hebben. Met soms wat nostalgie naar het Westland van de foto.”</p>
<img src='https://images.nrc.nl/yUwWqRncd-A1-FnC1Nkag6F5I7E=/1280x/filters:no_upscale()/s3/static.nrc.nl/images/gn4/stripped/data123352574-e91fbd.jpg'/>]]></description>
      <guid>https://nrc.nl/nieuws/2024/10/26/tussen-de-kassen-eerst-de-schoorstenen-daarna-een-idyllisch-plekje-a4870384</guid>
      <pubDate>Sat, 26 Oct 2024 05:59:15 +0000</pubDate>
    </item>
    <item>
      <title><![CDATA[‘Een knus zitje’ schreef mijn vader op de foto]]></title>
      <description><![CDATA[<p>‘Mijn moeder is geboren en getogen in Houten (bij Utrecht), als oudste dochter uit een gezin van negen kinderen. Haar vader was een gezien man in het dorp, hij was timmerman/aannemer en organist/dirigent van het kerkkoor van de katholieke kerk. Annie ging naar de huishoudschool en werd opgeleid tot costumière. Mijn vader kwam uit Cothen, bij Wijk bij Duurstede. Hij was de jongste uit het gezin van ‘schilder Schalkwijk’ van het Ambachtspad en volgde dezelfde opleiding als zijn vader. Alsof er niets aan de hand was in het land gingen ze allebei in 1942 op dansles bij Cor Zegers in Utrecht. Zij met enkele vriendinnen op de fiets en hij met een aantal vrienden ook op de fiets, helemaal vanuit Cothen. Daar ontmoetten ze elkaar. Of het liefde op het eerste gezicht was, heb ik niet kunnen achterhalen. In juni 1942 kwam Marinus voor het eerst op bezoek bij Annie. Daar is deze foto gemaakt, op het hek voor het huis. Achterop de foto is in het handschrift van Marinus geschreven: ‘een knus zitje’. Regelmatig fietste hij naar zijn meisje. Op een gegeven moment werd het iets gevaarlijker om ’s avonds in het donker van Houten naar Cothen te fietsen. Daar had schoonvader wel een oplossing voor. Hij timmerde in zijn werkplaats op zolder een apart kamertje, waar Marinus kon overnachten. ‘Onder hetzelfde dak’ als zijn meisje slapen, dat was niet aan de orde. Aan de Arbeitseinsatz is Marinus ontsnapt. Hij had een persoonsbewijs waarop als beroep ‘huisschilder’ was vermeld. Dat woord is met de letters ‘x’ overgetypt en vervangen door ‘landarbeider’, voorzien van een handtekening van het bevoegd gezag. In 1946 trouwden Annie en Marinus en begon Marinus een eigen schildersbedrijf in Houten. Ze kregen tien kinderen. Annie bleef haar hele leven naaien en Marinus bleef schilderen.”</p>
<img src='https://images.nrc.nl/PVMfzoAUzwMIr1q4vpppwiq5YzA=/1280x/filters:no_upscale()/s3/static.nrc.nl/images/gn4/stripped/data122790954-d86c0e.jpg'/>]]></description>
      <guid>https://nrc.nl/nieuws/2024/10/12/een-knus-zitje-schreef-mijn-vader-op-de-foto-a4868739</guid>
      <pubDate>Sat, 12 Oct 2024 05:59:16 +0000</pubDate>
    </item>
    <item>
      <title><![CDATA[‘Het vertrek naar Nederland was een knip in hun leven’]]></title>
      <description><![CDATA[<p>‘Dit zijn in 1956 naar Nederland gevluchte Hongaren. Mijn ouders staan midden op de foto, ze zijn op bezoek bij vrienden. Het is een oudejaarsfeestje, waarschijnlijk begin jaren zeventig. De gastvrouw staat rechtsboven, de vrouw links komt uit dezelfde plaats als de Hongaarse schrijver György Konrád. Gevluchte Hongaren waren van alle gezindten: katholiek, protestant, niets. Of eerst joods en daarna katholiek, zoals mijn ouders. Ik zie Hongaren als één van de best geïntegreerde groepen in Nederland. Ze spraken perfect Nederlands. En ze hielden van de Nederlandse cultuur: Wim Sonneveld, Willem Duys, Wim Kan, G.B.J. Hiltermann. Mijn ouders kwamen uit Boedapest. Mijn moeder overleefde in de oorlog drie concentratiekampen, mijn vader zat in vier dwangarbeiderskampen. Duitsland bezette Hongarije in maart 1944, waarna in enkele maanden tijd het overgrote deel van de Joden werd gedeporteerd. En na het nazisme kwam het communisme. Toen in 1956 de Hongaarse Opstand werd neergeslagen, zijn mijn ouders gevlucht. Ze werkten in de textiel, mijn vader had connecties in Nederland. Zo belandden ze bij De Wit’s Textiel Nijverheid in Helmond. Later verhuisden ze naar Vlaardingen. En ten slotte naar Rotterdam. Zelf sprak ik tot mijn vierde alleen Hongaars. Maar de regels heb ik nooit geleerd: ik kan het spreken, maar niet goed lezen. Vanaf de jaren zeventig gingen we geregeld terug naar Hongarije, dan vierden we vakantie in Boedapest en aan het Balatonmeer. In Nederland had mijn moeder tranen in haar ogen als ze het Hongaarse volkslied hoorde. Allebei hadden ze familieleden achtergelaten, het vertrek was een knip in hun leven. In Rotterdam is een Hongaarse winkel, de Magyar Bolt. Daar ging mijn moeder al naar toe, zij miste vooral de dunne, langwerpige gele paprika’s. Nu doe ik er boodschappen.”</p>
<img src='https://images.nrc.nl/fv41cW5dfb06dlCQZrJkyicFlJA=/1280x/filters:no_upscale()/s3/static.nrc.nl/images/gn4/stripped/data122536470-b14f53.jpg'/>]]></description>
      <guid>https://nrc.nl/nieuws/2024/10/05/het-vertrek-naar-nederland-was-een-knip-in-hun-leven-a4867961</guid>
      <pubDate>Sat, 5 Oct 2024 05:59:17 +0000</pubDate>
    </item>
    <item>
      <title><![CDATA[‘Als zeemansvrouw  stond ze er maandenlang alleen voor’]]></title>
      <description><![CDATA[<p>‘Mijn vader leerde mijn moeder kennen toen hij op de zeevaartschool zat in Vlissingen, waar mijn moeder woonde. Hij werd werktuigkundige op de vrachtschepen van HAL en later op de bananenschepen van Van Nievelt Goudriaan. Als zeemansvrouw stond mijn moeder er zes tot negen maanden alleen voor, wanneer mijn vader op zee zat. Een zeer zelfstandig bestaan waarin ze alles moest beslissen, inclusief de financiële zaken en de opvoeding van mijn broer en mij. Je zou kunnen zeggen dat ze een prefeministisch bestaan leidde, waarin zij de touwtjes in handen had. Communicatie tussen hen ging per brief. Die brieven waren soms weken onderweg, zeker als het schip een overtocht op de oceaan moest maken. Bij uitzondering kon er ook gebeld worden via Scheveningen Radio, waarbij je steeds ‘over’ moest zeggen. Verder werden er bij speciale gelegenheden telegrammen gestuurd. Dat was een kostbare aangelegenheid omdat je per letter, spatie en leesteken moest betalen. Net als andere vrouwen van koopvaardijofficieren voer ze regelmatig mee met mijn vader, op reizen door Europa en (Zuid-)Amerika. Daartoe reisde ze met trein, boot of vliegtuig naar de haven waar het schip lag. Dat was bijzonder in de tijd dat er van massatoerisme nog geen sprake was, laat staan dat vrouwen zelfstandig op reis gingen. Mijn broer en ik verbleven die maanden dan bij mijn oma of bij een vriendin van mijn moeder. Mijn vader overleed in 1981 aan een hartaanval, mijn moeder overleefde hem veertig jaar. Omdat ze te zeer gehecht was aan haar vrije bestaan, heeft ze nooit meer een andere man gehad. Over het voor velen onbekende bestaan van zeemansvrouwen ben ik bezig met een documentaire, Zeemansvrouwen. Die verschijnt in 2025.”</p>
<img src='https://images.nrc.nl/ME9uIH4EN8Xfx0sg0rra0eKIWoU=/1280x/filters:no_upscale()/s3/static.nrc.nl/bvhw/files/2024/09/data122195766-98a4bd.jpg'/>]]></description>
      <guid>https://nrc.nl/nieuws/2024/09/27/als-zeemansvrouw-stond-ze-er-maandenlang-alleen-voor-a4867122</guid>
      <pubDate>Fri, 27 Sep 2024 05:59:17 +0000</pubDate>
    </item>
  </channel>
</rss>
