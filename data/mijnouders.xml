<?xml version="1.0" encoding="utf-16"?>
<rss version="2.0">
  <channel>
    <title><![CDATA[Mijn ouders]]></title>
    <link>https://www.nrc.nl/rubriek/mijn-ouders/</link>
    <description><![CDATA[Mijn ouders]]></description>
    <item>
      <title><![CDATA[‘Mijn vader kwam als eerste Mozambikaan naar Nederland’]]></title>
      <description><![CDATA[<p>Mellany Maigerere (1970): „Mijn moeder kwam op haar twintigste in 1963 met de boot van Suriname naar Nederland. De reis duurde drie maanden en al die tijd is ze zeeziek geweest. Ze was zo slank dat ze, als het in Nederland hard waaide, stenen in de zakken van haar jurk deed zodat ze niet omver geblazen werd. „Mijn ouders ontmoetten elkaar in 1965 in de Pijp in Amsterdam, bij een wederzijdse vriendin thuis, voor wie mijn vader de vloerbedekking had gelegd. Er was nog tapijt over. Mijn moeder was net verhuisd en wilde het overgebleven stuk wel hebben, maar dan moest hij het wel komen leggen. Uiteindelijk zijn ze 51 jaar getrouwd geweest. „Mijn vader was op 16 augustus 1963 als eerste Mozambikaan naar Nederland gekomen. Daar is documentatie van en zodoende waren mijn ouders in 2008 te gast op Paleis Noordeinde voor het staatsbezoek van de toenmalige president van Mozambique. Ze vonden het een enorme eer om erbij te zijn toen Armando Emílio Guebuza en zijn vrouw Maria da Luz Dai Guebuza werden ontvangen door koningin Beatrix. Mijn moeder was nerveus en gestrest. Mijn zusje bracht hen, in de Ford Ka van mijn moeder, en ze waren bijna te laat omdat ze onderweg verdwaalden – Google Maps was er nog niet. Ze kregen ook nog een steentje tegen de voorruit waardoor ze op Noordeinde aankwamen met een flinke barst in de ruit.  „Drie jaar geleden is mijn moeder overleden aan longkanker. Mijn vader mist haar ontzettend, in zijn huis hangen overal foto’s van haar.”</p>]]></description>
      <guid>https://nrc.nl/nieuws/2023/06/26/mijn-vader-kwam-als-eerste-mozambikaan-naar-nederland-a4168216</guid>
      <pubDate>Mon, 26 Jun 2023 05:58:59 +00:00</pubDate>
    </item>
    <item>
      <title><![CDATA[‘Waarom word ik van deze foto toch ook droevig?’]]></title>
      <description><![CDATA[<p>Tecla Boonstra (1960): „Op deze foto uit september 1979 zijn mijn ouders 25 jaar getrouwd. Dat vierden ze met een vakantie op Gran Canaria. De foto maakt me in eerste instantie blij, maar naarmate ik er langer naar kijk ook droevig. „Mijn ouders hebben een fijn leven gehad. Ze zijn opgegroeid op het Friese platteland, waar ze weinig last hebben ervaren van de oorlog. Later hadden ze allebei een leuke baan: mijn vader was machinist bij de Nederlandse Spoorwegen, mijn moeder verpleegkundige. Ze konden op vakantie, een auto kopen en uiteindelijk ook een huis. Ze kregen twee gezonde kinderen. Eerst een zoon en drie jaar later een dochter (ik dus). Dat werd een ‘rijkeluiswens’ genoemd. Wij hebben onze ouders ook nog vier kleinkinderen gegeven: twee meisjes en twee jongens. Waarom word ik van deze foto toch ook droevig? Mijn vader is op zijn 70ste, op 10 juni 2000, de dag dat het EK begon, op het eerste perron van CS in Amsterdam dood neergevallen. Hartinfarct.  Toen mijn moeder enigszins hersteld was van het onverwachte verlies van mijn vader, heeft ze nog een aantal hele fijne jaren gehad. Maar haar laatste levensjaar was akelig. Ze kreeg de ziekte van Alzheimer. Uiteindelijk heb ik haar min of meer gedwongen op laten nemen op een gesloten afdeling van een verpleeghuis. Ze dacht dat ze er aan het werk was en hielp haar medebewoners met eten. Op de dagopvang was ze een gezellige tafelgenoot, ze knoopte met iedereen een gesprek aan en was ook altijd in voor een spelletje. Ze had wel veel commentaar op de stagiaires. Die praktijkopleiding moest echt beter van zuster Boonstra, daar moest ik dan weer erg om lachen. Na een paar maanden kreeg ze een herseninfarct.  Toen ze ook nog een longontsteking kreeg, is ze overleden, op 7 juli 2016. Mijn moeder heeft haar aftakeling bewust meegemaakt.  Domweg gelukkig dood neervallen, dat had ik haar ook wel gegund.</p>]]></description>
      <guid>https://nrc.nl/nieuws/2023/06/19/waarom-word-ik-van-deze-foto-toch-ook-droevig-a4167528</guid>
      <pubDate>Mon, 19 Jun 2023 05:59:00 +00:00</pubDate>
    </item>
    <item>
      <title><![CDATA[‘Ondanks dubbel inkomen bleef soberheid het devies’]]></title>
      <description><![CDATA[<p>„Op deze foto uit 1927 zijn mijn ouders voor het eerst samen op pad. Mathilde en Laurens, dan 23 jaar, fietsen helemaal vanuit Amsterdam naar Veere, in Zeeland. Ze woonden beiden nog thuis en werkten in het onderwijs. Een jaar eerder hadden ze elkaar leren kennen bij de NBAS, de Nederlandse Bond van Abstinent Studerenden. „Abstinentie betekende niet alleen geen alcohol, maar ook vegetarisch eten, niet roken, ‘rein leven’, pacifisme en beslist ‘nee zeggen tegen sleur, conventie, slechte gewoonte, vulgariteit en decadentie’.  „Tussen ‘Tilly en Lau’ was het meteen aan. In 1930 trouwden ze. Tilly moest toen stoppen in het onderwijs, want getrouwde vrouwen mochten niet voor de klas. Ze was jaloers op haar man, die fluitend naar zijn school liep, tegenover hun huis aan een hofje in het Amsterdamse Betondorp. „Ze kregen er achter elkaar kinderen, maar bij de vierde (dat was ik) werd er verhuisd naar buiten het ‘roode dorp’. Niet veel later werd Nederland bezet, waarbij ze hun aller-allerbeste vriend kwijtraakten in een van de kampen in het Oosten. Een gemis waar ze beiden niet goed overheen zijn gekomen. „Zodra die malle regel over vrouwen in het onderwijs in 1948 was opgeheven, ging Tilly weer aan de slag. Op een lagere Montessorischool, waar ze later zelfs adjunct werd. Lau had ondertussen het lager onderwijs ingeruild voor een landbouwhuishoudschool en werd ook adjunct. Er kwam dus – heel ongebruikelijk in die tijd – een dubbel inkomen binnen, maar soberheid bleef het devies. Wij, de vijf kinderen, hebben daar soms wel onder geleden, vooral in onze puberteit; leuke kleren kopen mocht niet, en lipstick en make-up waren decadent. „Mijn ouders waren ruim vijftig jaar samen, toen Tilly, in haar 75ste jaar, plotseling overleed. Lau heeft de honderd bijna gehaald. In de woonkamer hing al die jaren een grote foto, door Til zelf geschoten, van de sombere kerktoren van Veere, maar over hun prille, ongetrouwde Zeeuwse romance heeft ze nooit iets losgelaten. Het negatief van deze foto vond ik pas jaren na Lau’s dood.”</p>]]></description>
      <guid>https://nrc.nl/nieuws/2023/06/12/ondanks-dubbel-inkomen-bleef-soberheid-het-devies-a4166940</guid>
      <pubDate>Mon, 12 Jun 2023 05:59:00 +00:00</pubDate>
    </item>
    <item>
      <title><![CDATA[‘Ze overleden op dezelfde dag, drie uur na elkaar’]]></title>
      <description><![CDATA[<p>Martine van Grieken (1962): „Deze foto van mijn ouders zal eind jaren vijftig gemaakt zijn. Mijn moeder was een ware zonaanbidder. „In 1960 zijn mijn ouders getrouwd. Ze kochten een huis in Hoofddorp, waar ze een boekwinkel begonnen. Mijn moeder runde de winkel. Mijn vader voorzag bedrijven op Schiphol van kantoorinrichting en -spullen. „Altijd waren zij aan het werk. Wij woonden boven de winkel. Toen mijn zus Petra en ik klein waren, werden we door kindermeisjes beziggehouden. Al jong moesten wij veel dingen zelf uitvinden of oplossen. Ook vergat mijn moeder nogal eens ons van de kleuterschool op te halen. Dan werden we, achterop de fiets, door de nonnen thuisgebracht. „Boekhandel Van Grieken werd een begrip in Hoofddorp en omstreken. Toen mijn ouders midden-vijftigers waren, deed de Bruna-keten een lucratief bod. Mijn ouders verkochten de zaak. Mijn moeder werd bedrijfsleider van een boekhandel in Aalsmeer. Mijn vader ging startende ondernemers helpen. Wel bleven zij boven de winkel wonen. Dat was een vergissing. Met lede ogen zagen ze aan hoe  hun kwaliteitsboekhandel vooral bestsellers en tijdschriften ging verkopen. „Ze vertrokken uit Hoofddorp, eerst naar Hillegom en vervolgens naar Den Haag. Ze reisden veel. Ieder jaar overwinterden ze in de VS. Zowel mijn vader als mijn moeder had drie zussen die daar naartoe waren geëmigreerd. „Bij toeval werden mijn ouders tegelijk ernstig ziek. In Den Haag belandden zij in twee verschillende ziekenhuizen. En nóg toevalliger, ze overleden drie uur na elkaar, op 6 augustus 2001. Dat was voor ons, kinderen, natuurlijk een enorme klap: op één dag je beide ouders verliezen. Er was één uitvaart voor hen beiden. Op de rouwkaart zetten we: ‘Samen uit, samen thuis.’ Ik troost mij met de gedachte dat ze geen dag zonder elkaar hoefden te leven, zoals ook het verdriet om het overlijden van mijn zus, enkele jaren later, hun bespaard is gebleven.”</p>]]></description>
      <guid>https://nrc.nl/nieuws/2023/06/05/ze-overleden-op-dezelfde-dag-drie-uur-na-elkaar-a4166373</guid>
      <pubDate>Mon, 5 Jun 2023 05:59:00 +00:00</pubDate>
    </item>
    <item>
      <title><![CDATA[‘Ze kwamen uit Nederlands-Indië, mijn moeder dacht dat ze   zouden teruggaan’]]></title>
      <description><![CDATA[<p>Ria Quapp: „Na een moordaanslag, waarbij op hun huis werd geschoten en de buurjongen omkwam, moesten mijn ouders overhaast hun geboorteland verlaten. Op de foto staan zij, met hun zoontje van bijna drie maanden, later mijn grote broer, op het schip waarmee zij in december 1949 vanuit Nederlands-Indië naar Nederland gingen. „Mijn moeder dacht dat ze ooit wel weer zouden teruggaan. Mijn vader besefte dat hun toekomst in Nederland lag en dat ze daar opnieuw moesten beginnen. „Ze vonden woonruimte in Den Haag. Mijn vader was van beroep leraar, naast reserve-officier in het KNIL. Op scholen kon hij  als invalkracht aan de slag. In de avonduren studeerde hij voor een wiskunde-akte; overdag gaf hij les in het voortgezet onderwijs. Later werd hij directeur van een mavo-school. „Mijn moeder had er wel moeite mee dat mijn vader zoveel tijd besteedde aan zijn studie en zijn werk. Zij hield van gezelligheid, was creatief en sociaal. Gelukkig had zij veel Indische vriendinnen, die  vaak bij ons op bezoek kwamen. „Voor mijn vader stond het vast dat mijn broer en ik naar de universiteit zouden gaan. We waagden het niet met lage cijfers thuis te komen. Dan kregen we bijles en was het wat minder leuk dat je vader zelf leraar was. Maar we hebben beiden veel plezier van onze studies gehad. Mijn broer heeft een tandartspraktijk. Na een loopbaan bij de overheid werk ik nog steeds als bestuursadviseur.  „Mijn ouders zijn nog enkele keren terug geweest naar Indonesië. Ik ben een keer met hen meegegaan. Overal wisten ze nog de weg. Ze hadden geen gids nodig. Ze waren weer thuis.”</p>]]></description>
      <guid>https://nrc.nl/nieuws/2023/05/26/ze-kwamen-uit-nederlands-indie-mijn-moeder-dacht-dat-ze-zouden-teruggaan-a4165721</guid>
      <pubDate>Fri, 26 May 2023 05:59:01 +00:00</pubDate>
    </item>
    <item>
      <title><![CDATA[‘Zij voelden zich aangetrokken tot werken met kinderen’ ]]></title>
      <description><![CDATA[<p>Henkjan van Vliet (1947): „Mijn ouders trouwden in december 1946 in Hilversum. ‘Jeugdige boefjes’, zoals dat toen heette, uit een kinderhuis in Loosdrecht, zongen hen toe bij het verlaten van de kerk, samen met hun leraar, meester Frits. „Een standaardsetje waren mijn ouders niet. Jan was de zoon van een Amsterdamse onderofficier; Fien was de dochter van een Haagse bankier, met het Koninklijk Huis als klant. Hij had alleen lagere school, hij moest op zijn twaalfde gaan werken en had in de avonduren een akte als pedagoog gehaald. Zij kon, na het ’s-Gravenhaags Christelijk Gymnasium, rechten studeren in Leiden, waar ze een zogenoemde ‘elle’ werd, als lid van de chique Vereeniging van Vrouwelijke Studenten. Hij was dertien jaar ouder dan zij; hij had er al een  mislukt huwelijk op zitten.  „Het geloof hadden zij met elkaar gemeen: ze waren stijf Nederlands hervormd. Kennelijk voelden zij zich beiden ook aangetrokken tot werken met kinderen. Ze ontmoetten elkaar midden jaren dertig in het Amsterdamse Diaconieweeshuis. Hij, toen nog getrouwd, was de leider van de groep oudere jongens. Zij kwam er werken als leidster van de groep oudere meisjes. Ze kregen een kuise verhouding, wat tot een scheidingsprocedure van bijna tien jaar leidde. „In 1943 werd Jan in Loosdrecht benoemd tot directeur van een nieuw tehuis. Fien kon zich bij hem voegen toen zij eenmaal getrouwd waren. Samen zouden zij zorgen voor belangrijke vernieuwingen in de jeugdzorg. Hun werk trok de aandacht van collega’s en wetenschappers uit de hele wereld. „In 1967 ging Jan gedwongen met pensioen. Fien vond een nieuwe baan in een tehuis voor jongeren in Zetten. Er ontstonden spanningen in hun huwelijk – niet verwonderlijk, ze waren hun gezamenlijke werk en doel in het leven kwijt. Maar ze zijn bij elkaar gebleven, tot de dood van Jan in 1982.”</p>]]></description>
      <guid>https://nrc.nl/nieuws/2023/05/22/zij-voelden-zich-aangetrokken-tot-werken-met-kinderen-a4165239</guid>
      <pubDate>Mon, 22 May 2023 05:59:02 +00:00</pubDate>
    </item>
    <item>
      <title><![CDATA[‘Op een zolderkamertje zaten zij twee jaar ondergedoken’]]></title>
      <description><![CDATA[<p>Arno Vyth: „Deze foto van mijn ouders is gemaakt in 1953, acht jaar na de Tweede Wereldoorlog. Dit was hun allereerste vakantie.  „Vanaf 1954 mochten mijn zus en ik ook mee, met een tent erbij, en later met de caravan. Ik heb mooie herinneringen aan deze vakanties, omdat onze ouders – die samen altijd druk waren in de winkel – dan alle aandacht voor ons hadden. „In de jaren direct na de oorlog hebben mijn ouders hun handen vol gehad aan het opbouwen van hun bestaan, zoals vrijwel iedereen van hun generatie. Zij begonnen een textielzaak in Nijmegen. Ze hadden een  Ford Taunus. In de vakantie werd die als camper gebruikt. Lakenzakken en gordijntjes voor in de auto had mijn moeder zelf genaaid. Zij was opgeleid als coupeuse. Zij maakte  ook de jurkjes voor mijn zus. Als mijn moeder achter haar naaimachine zat, waren dat  intieme momenten: dan zat ik dicht bij haar.  „Mijn joodse ouders waren eind jaren dertig uit Duitsland naar Nijmegen gevlucht. In de oorlog zaten zij daar twee jaar ondergedoken op een zolderkamertje, bij een gezin met drie opgroeiende kinderen. Mijn vader moest zich verborgen houden voor de kinderen. Alleen ’s avonds kon hij even naar buiten. Mijn moeder werkte als dienstmeisje in dit gezin. „De ouders en twee zusjes van mijn vader hebben de oorlog niet overleefd; zij zijn vermoord in Duitse kampen. Mijn moeders moeder was orthodox joods, haar vader was katholiek. Zij was een voorechtelijk kind, dat is opgegroeid bij een tante. De familiegeschiedenis van mijn moeder is te ingewikkeld om hier samen te vatten.”</p>]]></description>
      <guid>https://nrc.nl/nieuws/2023/05/15/op-een-zolderkamertje-zaten-zij-twee-jaar-ondergedoken-a4164729</guid>
      <pubDate>Mon, 15 May 2023 05:59:03 +00:00</pubDate>
    </item>
    <item>
      <title><![CDATA[‘Mijn bange moeder werd verliefd op de veldwachter’]]></title>
      <description><![CDATA[<p>Guus Rood: „Ik ga graag naar Bergen, een prachtig dorp in Noord-Holland. De beroemde Eeuwigelaan, met z’n schuine bomen, is er de route naar zee. Je komt dan ook langs Museum Kranenburgh, waar veel werk hangt van Bergense kunstenaars. „In 1901 werd mijn moeder in de buurt van Bergen geboren. Toen ze twaalf was, overleed haar moeder. Ze had zes jongere broertjes en zusjes. Haar vader hertrouwde snel. Mijn moeder werd toen bij een boerenfamilie ‘uit dienen gestuurd’. Zij maakte lange werkdagen, tegen alleen kost en inwoning. Als jongemeid moest ze elke avond, in het pikkedonker, de luiken vóór de ramen sluiten. Ze was dan doodsbang, elke keer weer. Werd ze daarom verliefd op de veldwachter?  „Ze kusten elkaar voor de eerste keer op het ronde bankje bij de ruïnekerk. Het staat er nog altijd. Ze trouwden in 1922. Ze kregen acht kinderen. Zes staan er  op deze foto, die ergens eind jaren dertig is gemaakt. Ik ben een nakomertje, van na de oorlog.  „Ik heb ooit aan mijn vader gevraagd of hij de vele schilders en dichters die Bergen beroemd hebben gemaakt, ook had gekend. Onder wie Adriaan Roland Holst, Jan Toorop en diens dochter Charley. Hij antwoordde: ‘Dat schildersvolk hokte en zoop vooral in een huis in de duinen, ver van de nette burgers. De politie kwam daar nooit.’   „Na enkele jaren vroeg mijn vader overplaatsing naar Callantsoog. Daar zou zijn jaarsalaris met 100 gulden stijgen. Per jaar! Dat kwam door het Zwanenwater, een natuurgebied, waar veel stropers actief waren. Daarom moest de veldwachter er veel nachtdiensten doen.  „Altijd als ik Bergen bezoek, ga ik ook wandelen bij het Zwanenwater. Zijn daar nog stropers actief? Geen idee.”</p>]]></description>
      <guid>https://nrc.nl/nieuws/2023/05/08/mijn-bange-moeder-werd-verliefd-op-de-veldwachter-a4164115</guid>
      <pubDate>Mon, 8 May 2023 05:59:03 +00:00</pubDate>
    </item>
    <item>
      <title><![CDATA[‘Op vakantie gingen zij altijd naar hetzelfde hotel in de Eifel’]]></title>
      <description><![CDATA[<p>Joost Sijtsma: „Klaar voor vertrek op onze degelijke Heinkel-scooter. Zo werden mijn ouders en ik omstreeks 1962 gefotografeerd. Eerst reed ik mee tussen hen in. Toen ik daarvoor te groot werd, maakte mijn vader een speciaal zitje, vlak achter het stuur. En toen ik dat ontgroeide, kon ik niet meer mee. „De foto is gemaakt voor mijn ouderlijk huis aan de Huizumerlaan in Leeuwarden. Het was het geboortehuis van mijn moeder; ze is er altijd blijven wonen. Ergens eind jaren dertig kwam de moeder van mijn vader, als weduwe met drie kinderen, vanuit Hylaard bij Leeuwarden, tegenover het huis van mijn moeder te wonen. Zo hebben mijn ouders elkaar ontmoet. „Op de scooter maakten mijn ouders dagtochtjes in Friesland. Ook gingen ze ermee op vakantie, naar Duitsland. Ik vond dat opvallend. Mijn vader werd, als onderduiker in de oorlog, bij een razzia opgepakt. Vanuit een kamp bij Hannover moest hij in een fabriek  werken. Hij heeft bombardementen van geallieerde vliegtuigen meegemaakt. Na de oorlog kon mijn vader enorm schrikken van een deur die met een harde klap dichtsloeg. „Ondanks zijn oorlogservaringen ging mijn vader met plezier naar Duitsland op vakantie. Eerst met mijn moeder en na haar dood alleen. Toen het scooter rijden lastiger werd, ging hij met busreisjes mee. Altijd naar Blankenheim in de Eifel, waar hij zeker 35  jaar lang in hetzelfde hotel kwam, hotel Schlossblick. Door zijn trouwe  bezoek aan dit stadje kreeg hij een onderscheiding van de burgemeester.” Opgetekend door Gijsbert van Es</p>]]></description>
      <guid>https://nrc.nl/nieuws/2023/05/01/op-vakantie-gingen-zij-altijd-naar-hetzelfde-hotel-in-de-eifel-a4163447</guid>
      <pubDate>Mon, 1 May 2023 05:59:04 +00:00</pubDate>
    </item>
    <item>
      <title><![CDATA[‘Zij kenden elkaar nog maar zes uur toen ze trouwden’]]></title>
      <description><![CDATA[<p>‘Mijn vader Gert was in 1946 weduwnaar geworden. Zeven jaar later zette hij – met goedvinden van de pastoor van het dorp Wervershoof, bij Medemblik – een contactadvertentie in de Volkskrant. Dat was toen nog een katholiek dagblad. ‘Weduwnaar zkt. lieve moeder voor zijn drie kinderen.’ „Mijn moeder Trees was huishoudster van een pastoor in Rossum, Overijssel. Zij las de advertentie. De beide pastoors pleegden telefonisch overleg, om na te gaan ‘wat voor vlees zij in de kuip hadden’. Een ontmoeting kon hun goedkeuring wegdragen.  „Er volgde een afspraak tussen Trees en Gert, in lunchroom Harkema, in de Amsterdamse Kalverstraat. Dat lag zo’n beetje tussen hun beider woonplaatsen in. Tot driemaal toe was dit de plek voor een twee uur durende kennismaking. Toen zei mijn vader: ‘Trees, nu moet je zeggen of je met me wilt trouwen, want mijn geld voor een treinkaartje is op.’ „Trees waagde de sprong. De volgende keer dat ze elkaar zagen, was meteen hun trouwdag, 7 juli 1953, in Rossum. Op dat moment kenden mijn ouders elkaar dus nog maar zes uur. Zes! Geloof het of niet – het werd een heel gelukkig huwelijk. „Negen maanden na de trouwdag werd ik geboren. Na mij volgden nog zes zonen. In tien jaar tijd had mijn moeder vier miskramen en baarde zij zeven kinderen. Toen alle kinderen bijna het huis uit waren, overleed zij plotseling. Je halve leven geven aan het grootbrengen van een groot gezin – en dan dit… Ik vond dit zó verdrietig dat ik besloot zelf geen kinderen op de wereld te zetten.”</p>]]></description>
      <guid>https://nrc.nl/nieuws/2023/04/24/zij-kenden-elkaar-nog-maar-zes-uur-toen-ze-trouwden-a4162935</guid>
      <pubDate>Mon, 24 Apr 2023 05:59:04 +00:00</pubDate>
    </item>
    <item>
      <title><![CDATA[‘Als kind viel ik in slaap met pianomuziek – heel geborgen’ ]]></title>
      <description><![CDATA[<p>‘Mijn vader was een wereldvader. Eindeloos geduld had hij met mij. Hij strafte nooit. Hij vond dat kinderen zichzelf moesten opvoeden.  „Verhaaltjes vertellen kon hij als de beste. Hij stoeide met me: wie het eerst op de grond lag, en dan verloor hij zogenaamd altijd. Hij kon prachtig tekenen en schilderen. Elke avond speelde hij piano. Als kind ben ik met pianomuziek in slaap gevallen. Het voelde heel geborgen allemaal. „Mijn moeder was anders. Ze was geen makkelijke vrouw. Zij had zo haar eigen ideeën over haar taken in het huishouden en over kinderen opvoeden. Daarin botste ze nogal eens met mijn vader en mij. „Zeilen vond zij beiden wel heerlijk. Als gezin hebben wij heel wat vrije tijd op het water doorgebracht. „Muziek bond mijn ouders ook. Mijn moeder had een mooie zangstem. Ze had zangles. Ze mocht solo zingen bij kerkkoren. Thuis begeleidde mijn vader haar op de piano, bij liederen van Schubert en Bach. „Begin jaren zeventig heeft mijn vader zijn boot verkocht. Dat was omstreeks zijn zestigste jaar, toen het leven moeilijker werd voor hem. Depressie stak de kop op.  „In die tijd begon hij met schrijven en rijmpjes maken. In de Havenloods, de gratis krant van Rotterdam, had hij een vaste rubriek, ‘Steentjes keilen’. Naast tekenen en schilderen ging hij beelden maken. Bij de Bijenkorf in Rotterdam, op de meubelafdeling, mocht hij zijn beelden plaatsen. Dit alles bood hem afleiding en bracht ook wel mooie momenten. Hij stierf onverwachts in 1983, twee weken voor zijn 72ste verjaardag.”</p>]]></description>
      <guid>https://nrc.nl/nieuws/2023/04/17/als-kind-viel-ik-in-slaap-met-pianomuziek-heel-geborgen-a4162284</guid>
      <pubDate>Mon, 17 Apr 2023 05:59:04 +00:00</pubDate>
    </item>
    <item>
      <title><![CDATA[‘Opeens hadden wij, elf kinderen, geen ouders meer’]]></title>
      <description><![CDATA[<p>‘Op 1 maart 1965 kwam papa thuis met vreselijke hoofdpijn. De volgende ochtend is hij door een hersenbloeding overleden. Hij was 48 jaar. „Mama stierf vier maanden later. Zij was 46 jaar. Ons gezin telde toen elf kinderen, tussen de twee en zeventien jaar oud. Ik was vijftien. Opeens hadden we geen ouders meer. „Een tijdlang is mama ziek geweest. Als kinderen wisten wij niet wat er met haar aan de hand was. Daarover werd niet gepraat. Pas later hoorden we dat ze door borstkanker is gestorven. „In de laatste drie maanden van haar leven lag zij in het ziekenhuis. De moeder van mijn moeder was uit Friesland overgekomen om ons gezin in Rotterdam-Overschie draaiende te houden.  „Ooms en tantes namen het ene na het andere kind mee. Ze verdwenen eenvoudigweg. Wij zouden niet meer  met elkaar opgroeien. Ik werd opgevangen bij een klasgenootje. Haar ouders sliepen op een opklapbed in de woonkamer; ze waren heel klein behuisd. Toch namen ze mij erbij. „Ik herinner mij die tijd als een eenzame, gitzwarte periode. Gelukkig is er wel een hechte band gegroeid tussen ons, als broers en zussen.  Onze jeugd heeft ons zowel gevormd als misvormd. Elk van ons heeft een eigen manier gevonden om met het verleden om te gaan. „Ik kijk  graag naar deze foto. Mijn ouders waren zulke mooie mensen! Ze hebben mij gelukkige en veilige eerste jaren gegeven. Vanuit die basis heb ik geleerd van het leven te genieten, óók omdat het zomaar ineens voorbij kan zijn.”</p>]]></description>
      <guid>https://nrc.nl/nieuws/2023/04/10/opeens-hadden-wij-elf-kinderen-geen-ouders-meer-a4161679</guid>
      <pubDate>Mon, 10 Apr 2023 05:59:05 +00:00</pubDate>
    </item>
    <item>
      <title><![CDATA[‘Mijn moeder ontplooide zich, mijn vader trok dat niet’ ]]></title>
      <description><![CDATA[<p>‘Mijn moeder is geboren in Batavia. Ze was negen jaar toen ze in Midden-Java in een kamp terechtkwam. Op haar zeventiende trok zij met haar moeder en broertje in bij haar oma in Breda. Ze had het er altijd koud. Van haar moeder leerde ze dat ze vooral niet mocht opvallen. Mary wilde naar de middelbare school, maar ze moest gaan werken, als secretaresse. „Op haar werk ontmoette ze Han Boesveld, een boerenzoon die – als enige uit zijn familie –  ging studeren, in Delft. Mijn ouders trouwden in 1954. Zij kregen drie kinderen. „Mijn vader werd in 1961 door Unilever uitgezonden naar Trinidad. Op de foto, staan mijn dansende ouders. Mijn moeder was terug in de tropen en had personeel. Het voelde voor haar als een zegen. De volgende posten waren Kinshasa, in Congo, en het Duitse Hamburg. „Ik had een lieve moeder, die sterk hechtte aan haar ontwikkeling. ln Kinshasa ging ze naar de universiteit, voor colleges antropologie. In Hamburg vervolgde ze haar studie. „ln 1970 betrokken wij een groot huis in Delft. Mijn moeder werd lid van de feministische groep Man Vrouw Maatschappij. Zij voltooide haar studie in Leiden, waarna zij fulltime aan het werk ging. Eerst aan de universiteit, daarna voor projecten in Afrika en Azië.  „Het huwelijk van mijn ouders overleefde al deze ontplooiing niet. Mijn ouders hadden op zich een fijn huwelijk. Mijn vader wilde ook graag een ontwikkelde vrouw. Dat zij zó modern werd, met een eigen inkomen – dat trok hij niet. „Wettelijk bleven zij wel getrouwd, maar Mary betrok in 1982 een eigen huis. Vanaf haar pensioen was mijn moeder zo vaak mogelijk buiten Nederland. Haar laatste jaren woonde zij afwisselend in ItaIië en op Bali. Een dag na haar overlijden is zij in Ubud op Balinese wijze gecremeerd.”</p>]]></description>
      <guid>https://nrc.nl/nieuws/2023/04/03/mijn-moeder-ontplooide-zich-mijn-vader-trok-dat-niet-a4161150</guid>
      <pubDate>Mon, 3 Apr 2023 05:59:05 +00:00</pubDate>
    </item>
    <item>
      <title><![CDATA[‘Wij verkochten foto’s van onszelf in klederdracht’]]></title>
      <description><![CDATA[<p>‘Mijn ouders waren, in de jaren kort na de Tweede Wereldoorlog, nog maar weinig in het buitenland geweest. Zij wilden méér van de wereld zien. „Mijn vader was drukker. In zijn vrije tijd was hij een verwoed amateur-fotograaf. Hij bedacht een reis door Europa, die hij wilde betalen met de opbrengst van een fotoboek over het continent dat zich van de oorlog herstelde. Maar helaas, geen enkele uitgever wilde er een cent insteken. „Intussen was hun reislust wel gewekt. Er kwam een nieuw plan op tafel. Veel mensen in Europa dachten toen nog dat alle Nederlanders in klederdracht, op klompen tussen de molens, rondliepen. Wij lieten een foto van onszelf in Volendams kostuum maken. Ansichtkaarten met die foto zouden we onderweg gaan verkopen, in cafés en restaurants, waar wij dan ook die kostuums droegen. „In mei 1956 vertrokken we in een oude Ford Mercury, met een grote caravan erachter, voor een reis die een jaar duurde. Het werd een onvergetelijke tijd. „Regelmatig haalden we plaatselijke kranten in onze kostuums. We hebben toen zelfs het Polygoon Journaal in de bioscopen gehaald! We zijn gefilmd in Monaco, waar net een prinsesje Caroline was geboren. Bij de poort van het paleis stond een menigte te wachten op nieuws over de geboorte. Mijn vader zei: d’r staan daar ook een hoop fotografen, laten we erheen gaan in onze pakkies. Er gebeurde verder niks bij die poort, dus wij waren welkome afwisseling voor de camera’s daar. „Ik zal mijn ouders altijd dankbaar blijven dat ze mij, als jochie van een jaar of zes, de bijzondere ervaring van zo’n rondreis hebben gegeven.”</p>]]></description>
      <guid>https://nrc.nl/nieuws/2023/03/27/wij-verkochten-fotos-van-onszelf-in-klederdracht-a4160561</guid>
      <pubDate>Mon, 27 Mar 2023 05:59:05 +00:00</pubDate>
    </item>
    <item>
      <title><![CDATA[‘Ik heb altijd het gevoel gehad dat ze wel hun best deden, maar me niet begrepen’]]></title>
      <description><![CDATA[<p>‘Mijn moeder was 20 weken zwanger van mij toen haar vliezen braken. Mijn ouders kozen ervoor de zwangerschap te rekken in het ziekenhuis. Dat is gelukt, met 27 weken ben ik geboren, maar artsen schatten de kans dat ik zou overleven op 10 procent. „Als kind liep ik altijd achter qua groei en ontwikkeling. Ik zette laat mijn eerste stapjes en het duurde lang voordat ik mijn eerste woordjes zei. Later kwam ik niet goed mee op school, speelde veel alleen, ik was druk in mijn hoofd en vaak boos. Mijn ouders vergeleken mij met mijn twee oudere zussen. Ik heb altijd het gevoel gehad dat ze wel hun best deden, maar me niet begrepen. „In mijn tiener- en twintigerjaren heb ik met mijn klachten allerlei diagnoses gekregen: adhd, depressie, burn-out. Op een gegeven moment zat ik er zo doorheen dat ik werd behandeld door de crisisdienst van de GGD. Pas toen ik bijna dertig was, werd duidelijk dat ik hersenletsel heb opgelopen door de vroeggeboorte. Uit neuropsychologische onderzoeken bleek dat mijn verwerkingssnelheid heel traag is. Ik heb voor alles meer tijd nodig. Had ik dat maar eerder geweten, dan had ik niet zo hoeven vechten. „In die periode is er tijdelijk wat afstand ontstaan, het voelde alsof alle trauma’s uit het verleden naar boven kwamen en we elkaar even niet goed begrepen. „Toen we verder in het verwerkingsproces waren, heb ik samen met mijn ouders mijn dossier bekeken, wat een soort samenvatting is van mijn geboorte en de weken daarna. Als cadeau voor mijn verjaardag vroeg ik een tatoeage, ‘27 weeks’ in het lettertype zoals het in mijn dossier staat. Zij zijn vanaf dag één bij mijn strijd geweest en we hebben een turbulente tijd gehad, zo hebben we die nu samen afgerond.” Bijzondere foto’s van ouders zijn welkom:  mijnouders@nrc.nl</p>]]></description>
      <guid>https://nrc.nl/nieuws/2023/03/20/ik-nam-het-ze-kwalijk-dat-ze-me-altijd-pushten-a4159955</guid>
      <pubDate>Mon, 20 Mar 2023 05:59:06 +00:00</pubDate>
    </item>
    <item>
      <title><![CDATA[‘Mijn vader studeerde op zolder, zijn hele leven lang’]]></title>
      <description><![CDATA[<p>‘Na de lagere school begon mijn vader als hulpje bij een schoenmaker. Zijn hele leven lang hield hij een passie voor leren en studeren. „Hij kwam uit een arm gezin, met acht kinderen, in Den Haag. Zijn vader was timmerman, en lang werkloos in de jaren 30. De kinderen moesten een vak leren en ook geld verdienen voor het gezin. „In de schoenmakerij haalde mijn vader verschillende vakdiploma’s. Daarna stapte hij over naar kantoorwerk, bij een leergroothandel, waarvoor we van Den Haag naar Brabant verhuisden. Mijn vader volgde avondopleidingen voor boekhouden. „Mijn moeder heeft nooit betaald werk gedaan. Zij zorgde voor het gezin. Ze deed cursussen Engels, ze las literatuur. Maar het kwam niet in haar op zelf ook een baan te zoeken, hoewel je toen al wel werkende moeders zag. „Mijn vader begon op zijn 41ste aan een universitaire studie economie in Tilburg. Vijf jaar later haalde hij de titel doctorandus. Hij werd leraar economie aan verschillende middelbare scholen. „Op de zolder van ons huis richtte hij een studeerkamer in: koud in de winter, heet in de zomer. Bij het ontruimen van het ouderlijk huis, een paar jaar geleden, viel ons ook op hoe tochtig het daar was. Ongezond is het niet geweest. Mijn vader is 95 jaar geworden. „Een carrière zoals die van hem, wordt vaak gezien als klimwerk op de sociale ladder. Ik denk dat het bij hem vooral een enorme honger naar kennis en inzicht is geweest. Ook na het behalen van zijn bul bleef hij studeren. Hij las alles: van de krant tot wetenschappelijk werk tot literatuur. Tot op het allerlaatst.”</p>]]></description>
      <guid>https://nrc.nl/nieuws/2023/03/13/mijn-vader-studeerde-op-zolder-zijn-hele-leven-lang-a4159282</guid>
      <pubDate>Mon, 13 Mar 2023 05:59:06 +00:00</pubDate>
    </item>
    <item>
      <title><![CDATA[‘In het dorp in Italië werd mijn moeder met argwaan bekeken’]]></title>
      <description><![CDATA[<p>‘Mijn ouders hebben elkaar in 1943 als dwangarbeiders leren kennen, in een Duitse textielfabriek. Mijn vader was Italiaan, hij kwam uit een dorp in de bergen bij het Lago Maggiore. Mijn moeder kwam uit Delft. „Na een zwerftocht door bevrijd Duitsland en Oostenrijk zijn ze eind mei 1945 bij mijn Italiaanse opa en oma terechtgekomen. Ik was toen al onderweg.  „Het leven bij mijn grootouders was zwaar. Mijn vader had acht zussen en vier broers. Sommigen waren het huis uit, maar vooral vrouwen en kinderen waren teruggekeerd om de oorlogssituatie in de steden te ontlopen.  „Vaak denk ik aan wat mijn moeder heeft doorgemaakt. Hoe zal zij zich gevoeld hebben? Negentien jaar was ze, vreemde taal, allemaal onbekenden, andere gewoonten. Ze werd met argwaan bekeken. De stemming was sterk anti-Duits, en Nederlanders werden er toen als Duitsers gezien. „Op 25 december 1945 kwam ik ter wereld. Het verhaal gaat dat een broer van mijn vader op het allerlaatste moment door de sneeuw is geploegd om de vroedvrouw in een ander dorp te waarschuwen. „De naoorlogse situatie werd langzaamaan beter. Mijn vader kreeg werk in een textielfabriek. In 1950 kochten  mijn ouders een huis, met een stuk grond buiten het dorp erbij. „De ouders van mijn moeder wilden dat wij naar Nederland zouden verhuizen. Zij zorgden ervoor dat mijn vader een baan kreeg aan de Technische Hogeschool, wat nu de TU Delft heet. In 1959 zijn we naar Delft verhuisd.  „Het was de droom van mijn ouders een huis te bouwen op de grond die ze in Italië hadden gekocht. Na het vervroegde pensioen van mijn vader bij TNO, waar hij toen werkte, zijn zij in 1982 permanent naar Italië gegaan.”</p>]]></description>
      <guid>https://nrc.nl/nieuws/2023/03/06/in-het-dorp-in-italie-werd-mijn-moeder-met-argwaan-bekeken-a4158745</guid>
      <pubDate>Mon, 6 Mar 2023 05:59:06 +00:00</pubDate>
    </item>
    <item>
      <title><![CDATA[‘Áls hij er was, deed hij zijn best  een goede vader te zijn’ ]]></title>
      <description><![CDATA[<p>‘Mijn ouders hadden veel ruzie. Toen ze uit elkaar gingen was ik twaalf jaar. Ik bleef met mijn broer bij mijn vader wonen, mijn zus ging net uit huis. Ik heb heel weinig foto’s van mijn vader, er is een keer ingebroken en toen is er veel gestolen. Hij is overleden toen ik twintig was, dit jaar zou hij zestig jaar zijn geworden. „Mijn vader had een eigen klusbedrijf en werkte als timmerman veel in de bouw. Zes dagen per week, pas rond zeven uur  kwam hij thuis en dan moest er nog worden gekookt. Áls hij er was, deed hij zijn best om een goede vader te zijn. Ik werd gepest op school en was soms behoorlijk eenzaam – hij wist dat ik niet veel vrienden had en speelde urenlang spelletjes met me. Op de foto een bordspel van Lego, later ook Spyro op de PlayStation. „We woonden in een rijtjeshuis, mijn vader bouwde zelf een schuur en knapte alles op. Hij kon zijn auto nooit in de straat parkeren en dat maakte hem razend. Hij maakte er ruzie over met de buurt. Dan zette hij zijn auto midden op de weg zodat niemand erlangs kon, in de hoop dat degene die zijn auto voor ons huis had gezet hem weg zou halen, zodat mijn vader voor zijn eigen deur kon parkeren. „Door zijn werk heeft hij asbestkanker opgelopen. Hij hoestte veel, maar ging pas naar de dokter toen het echt niet meer ging. Toen de huisarts zei dat hij nog maar een half jaar te leven had, ben ik elke dag bij hem langsgegaan. We hebben veel gepraat over vroeger en nog een aantal dingen uitgesproken. De zilveren ketting met het hamertje had hij altijd om, die moest van hem mee de kist in.”</p>]]></description>
      <guid>https://nrc.nl/nieuws/2023/02/27/als-hij-er-was-deed-hij-zijn-best-een-goede-vader-te-zijn-a4158185</guid>
      <pubDate>Mon, 27 Feb 2023 05:59:07 +00:00</pubDate>
    </item>
    <item>
      <title><![CDATA[‘Hun verstand en de kerk hielden hen bij elkaar’]]></title>
      <description><![CDATA[<p>‘Mijn ouders trouwden in mei 1958, in Biak, in toenmalig Nederlands-Nieuw-Guinea. Mijn moeder was lerares op een lagere school voor Papoea-kinderen. Mijn vader werkte bij de marine. Ze waren er nog niet zo lang. „Mijn moeder kwam uit een Fries onderwijzersgezin. Ze had hbs-B gedaan. Ze wilde eigenlijk medicijnen studeren, maar daar hadden haar ouders bezwaar tegen. Het werd de kweekschool. „Zij was dertig toen ze een avontuurlijke stap zette door naar Nieuw-Guinea te gaan, ondanks haar vliegangst. Ze had zichzelf, als ‘lelijk eendje’, een ongetrouwde toekomst toebedacht. „Mijn vader kwam uit een gezin dat hij typeerde als ‘vechtkrengen’: overlevers uit een moerasdorp aan de Vecht. Zijn droom was uitvinder of schrijver worden. Het werd de ambachtsschool. Op zijn achttiende ging hij bij de marine, waar uitzending naar ‘Indië’ volgde. „In Biak was mijn vader eigenlijk verliefd geworden op een andere vrouw, maar de dominee koppelde hem aan Dieuke Bouma. Toen haar ouders het nieuws van het huwelijksplan ontvingen, reed haar vader met zijn autootje naar het Vechtdorp om de familie te ontmoeten. Met wat bedenkingen gaf hij zijn dochter goedkeuring om met Jan Portengen te trouwen. „De ouders van mijn vader maakten zich om zulke zaken niet druk. Zodra de kinderen konden staan en lopen, moesten ze het zelf maar uitzoeken. „Op de trouwdag zongen de Papoea-leerlingen van mijn moeder een lied. Een jaar later werd ik geboren. Door de politieke spanningen moesten wij niet lang daarna het eiland verlaten, om er nooit meer terug te keren.  „Mijn ouders zijn inmiddels overleden. Hun verschillen in karakter en achtergrond hebben vaak pijn gedaan. Desondanks zijn ze altijd bij elkaar gebleven.”</p>]]></description>
      <guid>https://nrc.nl/nieuws/2023/02/20/hun-verstand-en-de-kerk-hielden-hen-bij-elkaar-a4157611</guid>
      <pubDate>Mon, 20 Feb 2023 05:59:07 +00:00</pubDate>
    </item>
    <item>
      <title><![CDATA[‘Als kind ben ik meer dan  twintig keer verhuisd’]]></title>
      <description><![CDATA[<p>‘Mijn vader was de vierde zoon uit een boerengezin. Mijn moeder was het vierde kind, en ook van boerenkomaf. „Wie in de jaren vijftig volwassen werd, bleef op de boerderij wonen, of daar vlakbij. Óf je ging emigreren. Honderdduizend Nederlanders zijn vertrokken, naar Canada, de VS, Australië, Nieuw-Zeeland.  „Mijn ouders wilden graag wat van de wereld zien. Als enige in de familie had mijn vader gestudeerd. Hij was ingenieur in de weg- en waterbouw. Mijn moeder was onderwijzeres. Via de Britse regering vond mijn vader een baan in Nieuw-Zeeland. Met de boot, via het Panamakanaal, gingen ze erheen. Onderweg hadden zij wekenlang de tijd om hun Engels te oefenen. „In Nieuw-Zeeland werd hun eerste kind geboren, in 1953. Deze foto is  gemaakt bij zijn doop. Twee kinderen volgden, ik was er een van.  „Na zo’n negen jaar in Nieuw-Zeeland heeft ons gezin nog bijna drie jaar in Nigeria gewoond. Ook daar heeft mijn vader heel wat bruggen en wegen aangelegd. Begin jaren zestig waren we terug in Nederland, waar nog twee kinderen werden geboren.  „Avontuurlijk en reislustig zijn mijn ouders altijd gebleven. Ook in Nederland verhuisden ze voortdurend – bij elkaar zo’n twintig keer. Ik weet niet beter dan dat ik steeds opnieuw moest beginnen met vriendinnetjes en met ooms en tantes. Die laatsten waren dan hun nieuwe vrienden –  wij wisten dondersgoed dat onze echte ooms en tantes in Overijssel en Gelderland woonden, en in Canada en Indonesië.”</p>]]></description>
      <guid>https://nrc.nl/nieuws/2023/02/13/als-kind-ben-ik-meer-dan-twintig-keer-verhuisd-a4156981</guid>
      <pubDate>Mon, 13 Feb 2023 05:59:07 +00:00</pubDate>
    </item>
    <item>
      <title><![CDATA[‘De tandem ging op het dak van de lelijke eend, zegt m’n vader’]]></title>
      <description><![CDATA[<p>‘Deze tandem staat nog steeds bij mijn ouders in de schuur. Hij is al flink oud. Mijn ouders hadden ’m ooit, zwaar verwaarloosd, gevonden in de schuur van hun buren in Delft. Toen al moest-ie flink worden opgelapt. „Deze foto is gemaakt in 1979. Ik zit achterop, als kind van zeven jaar. Mijn broertje van vijf zit voorop, mijn broertje van één zit op de rug van mijn vader. We waren in een dorpje aan de Loire. De familie van de beste vriendin van mijn moeder had hier een tweede huis. Mijn moeder is in de buurt van Parijs opgegroeid. Mijn opa werkte op de Nederlandse ambassade.  „Als gezin zijn wij verschillende keren in dat huis met vakantie geweest. Op de tandem maakten we tochten langs de Loire-kastelen. Mijn vader zegt dat wij die tandem op het dak van onze lelijke eend meenamen naar Frankrijk. Ik geloof hem niet; we hadden toen vast al een wat grotere auto. „De vriendin van mijn moeder kwam uit een familie van wijnboeren. Mijn oudste broertje en ik hielpen met druiven plukken. Ook mochten we met blote voeten in grote kuipen met druiven stampen, om de druiven te pletten. Geweldig vonden we dat – meewerken met de grote mensen. „In het dorp ging ik altijd met een klein beetje zakgeld naar het plaatselijke kruideniertje. Daar kocht ik Franse snoepjes, zoals carambar, een soort  caramel, en Bazooka-kauwgom. Nog steeds nemen mijn ouders, als ze uit Frankrijk komen, wel eens een zak carambar voor mij mee. Zij gaan nu altijd naar de Franse Alpen.”</p>]]></description>
      <guid>https://nrc.nl/nieuws/2023/02/06/tandem-ging-op-het-dak-van-de-lelijke-eend-zegt-mn-vader-2-a4156307</guid>
      <pubDate>Mon, 6 Feb 2023 05:59:08 +00:00</pubDate>
    </item>
    <item>
      <title><![CDATA[‘Ze gingen op de scooter van Eindhoven naar de Rivièra’]]></title>
      <description><![CDATA[<p>‘In de zomer van 1955 gingen mijn ouders samen op de scooter naar Zuid-Frankrijk, voor een vakantie aan de Rivièra. Ze vertrokken vanuit Eindhoven, waar ze de scooter van mijn moeders zus konden lenen. „Mijn vader was een serieuze fotograaf. Tientallen fotoalbums, waaronder een over deze vakantie, heeft hij nagelaten. Mijn broertje, zusje en ik moesten altijd tot vervelens toe poseren. Eindeloos kon hij bezig zijn met de compositie, scherpstellen en de belichting van zijn opnamen. Maar het resultaat was doorgaans prachtig. „Als twintiger en dertiger heeft hij zijn best gedaan professioneel filmer en fotograaf te worden. Hij heeft enkele  jaren gewerkt voor de foto- en filmdienst van het Rode Kruis. Onder andere heeft hij opnamen gemaakt bij de Watersnoodramp in 1953.  „Omdat zijn carrière in Nederland niet wilde vlotten, is hij in 1952 naar Canada gegaan. Daar hoopte hij werk te vinden in de filmindustrie. Ons gezin zou hem volgen wanneer dit gelukt was. Maar het bleef bij een baantje als ober. Na een halfjaar was hij terug.  „Zijn werkende leven heeft zich verder afgespeeld bij de rijksoverheid. Ook daar fotografeerde hij. Voor het ministerie van Sociale Zaken schreef hij functieprofielen voor ambtelijke banen. Hij maakte  albums vol foto’s van werkende ambtenaren, zoals veilingmeesters op de Visafslag in Scheveningen. Bijzondere tijdsbeelden.  „Mijn moeder is altijd huisvrouw geweest en deed vrijwilligerswerk. In de jaren zestig en zeventig werd zij overtuigd feministe. Die acties heeft mijn vader nooit gefotografeerd.”</p>]]></description>
      <guid>https://nrc.nl/nieuws/2023/01/30/ze-gingen-op-de-scooter-van-eindhoven-naar-de-riviera-a4155699</guid>
      <pubDate>Mon, 30 Jan 2023 05:59:08 +00:00</pubDate>
    </item>
    <item>
      <title><![CDATA[‘Mijn broer en ik hebben onze vader niet gekend’]]></title>
      <description><![CDATA[<p>‘Meer dan een stuk of vijf foto’s waarop mijn ouders samen staan, zijn er niet. Zij zijn maar kort bij elkaar geweest. Mijn broer en ik hebben onze vader niet gekend. „Zij hebben elkaar in 1936 leren kennen. Mijn moeder vertelde later over feesten in Den Haag, vóór de oorlog. Waarschijnlijk hebben zij elkaar daar ontmoet. Met name de zalen van de Haagse Dierentuin waren toen populair. De trompettisten Boy Edgar en Nat Gonella behoorden tot hun favorieten. „Samen met vrienden gingen ze ook kamperen. Zij verloofden zich in april 1939. Eind augustus volgde de mobilisatie. Wachtmeester Jan werd eerst gelegerd in het Land van Maas en Waal, later bij de Grenadiers in Den Haag. „Annie en Jan zijn in november 1942 getrouwd. Jan werkte bij het ministerie van Binnenlandse Zaken, dat in maart 1943 naar Apeldoorn verhuisde. Daar kregen ze een etage op de Apeldoornse Parkweg. „Jan raakte betrokken bij het verzet. Wat hij precies deed, wist ook mijn moeder niet. Tegen haar zei hij: ‘Dat vertel ik na de oorlog wel. Nu is het beter dat je niks weet.’  „In april 1945, drie dagen vóór de bevrijding van Apeldoorn, is Jan gearresteerd. Met vijftien anderen is hij daar gefusilleerd in het Kruisjesdal. „Ik was toen een kind van ruim een jaar. Mijn broertje zou vijf maanden later geboren worden. Onze moeder heeft ons alleen opgevoed. Over onze vader weten we weinig. Thuis kwam hij zelden ter sprake en wij vroegen er niet naar toen we jong waren.  „Later wilden we wel meer weten, maar toen kampte onze moeder met geheugenproblemen. Jammer, maar ja – daar is niets meer aan te doen.” Foto’s van en verhalen over ouders zijn welkom via mijnouders@nrc.nl</p>]]></description>
      <guid>https://nrc.nl/nieuws/2023/01/23/mijn-broer-en-ik-hebben-onze-vader-niet-gekend-a4155075</guid>
      <pubDate>Mon, 23 Jan 2023 05:59:08 +00:00</pubDate>
    </item>
    <item>
      <title><![CDATA[‘Ik krijste van angst toen ik mijn moeder op deze foto zag’ ]]></title>
      <description><![CDATA[<p>‘Komende zomer is deze foto zeventig jaar oud. Toen ik een kind van zes was, heeft dit plaatje mij nachtmerries bezorgd. „Vanuit onze woonplaats Enschede, dicht bij de Duitse grens, waren mijn ouders een week naar een hotel in de Harz gegaan, met de trein; een auto hadden we niet. „Ons gezin telde vijf kinderen. Mijn oudste broer was toen al 20 jaar, mijn oudste zus 18. De zorg voor de jongere kinderen was aan hen toevertrouwd. „Na enkele dagen bezorgde de post ons deze foto. Die was natuurlijk bedoeld als een leuke groet, maar bij mij pakte dit totaal anders uit.  „En hoe! Ik weet dat nog precies, tot op de dag van vandaag. Ik krijste van angst bij het zien van mijn moeder in gezelschap van een enorme ijsbeer! Hoe kon zij, zo vrolijk lachend, naast zo’n gevaarlijk beest staan? „Volgens de verhalen van mijn broer en zus was ik amper te kalmeren. Daarna bleef ik nog dagenlang erover tobben, vragen stellen, doorpraten. Ik droomde dat ik mijn moeder nooit meer zou terugzien.  „Na de behouden thuiskomst van mijn ouders is de foto met de beer nog vaak aangehaald als ‘de foto die Ivo deed schreeuwen van angst’. „Vooral mijn moeder had later spijt van het sturen van de foto. Het volgende jaar stuurde zij een ansicht met een vrolijk gekleurd bloemenperk erop. „Als kind ben ik nooit met mijn ouders op vakantie geweest. Zij gingen altijd met z’n tweeën weg. Als kinderen gingen we in de zomer altijd logeren bij familie in de Haarlemmermeer, of in Amersfoort. Nu zou je zeggen: wat vreemd. Toen was dat de realiteit. De vraag ‘Mag ik met jullie mee op vakantie?’ is nooit in me opgekomen.”</p>]]></description>
      <guid>https://nrc.nl/nieuws/2023/01/16/ik-krijste-van-angst-toen-ik-mijn-moeder-op-deze-foto-zag-a4154342</guid>
      <pubDate>Mon, 16 Jan 2023 05:59:09 +00:00</pubDate>
    </item>
    <item>
      <title><![CDATA[‘In Nederland was er toen geen huis voor hen’]]></title>
      <description><![CDATA[<p>‘Deze foto’s van mijn ouders zijn gemaakt op Curaçao, op hun laatste vakantie samen. Mijn man en ik hebben hen in januari 2020 meegenomen naar het eiland waarop zij bijna achttien jaar hebben gewoond, tussen 1961 en 1978. Ik ben er opgegroeid. „Mijn ouders zijn afkomstig uit het diepe zuiden van Limburg. Mijn vader werkte er als onderwijzer, met vijftig kinderen in een klas. Eind jaren 50 wilden zij trouwen, maar een huis was er toen niet voor hen. Ze moesten inwonen bij mijn grootouders, zoals dat heette. Een broer van mijn vader werkte als politieman op Curaçao. Hij schreef: ‘Joh, kom hierheen, er is werk genoeg en hier kunnen jullie direct een huis krijgen’. Toen zijn ze gegaan.  „Scholen waren er in handen van de Fraters van Tilburg. De Antillen waren missiegebied voor de katholieke kerk. „Eind jaren 70 waren mijn zus en ik bijna klaar met de middelbare school toen mijn ouders besloten terug te keren naar Limburg. Zij wilden ons niet alleen naar Holland laten gaan om te studeren. Na een jaar solliciteren vond mijn vader een baan, als conrector op een moedermavo in Maastricht. „Het was moeilijk weer te wennen aan het leven in Nederland. Voor mijn zus en mij was het sowieso onbekend terrein. Op Curaçao leefde iedereen buiten. Mensen gingen er spontaan bij elkaar op bezoek. Het Nederlandse leven, binnenshuis, is stijver. Je moet een afspraak maken als je elkaar wilt zien. Dat soort dingen. „Nog één keer wilden mijn ouders terug naar Curaçao. Mijn man en ik hebben hen begeleid. Zij waren inmiddels wat moeilijk ter been. „Nu, drie jaar later, komen zij hun huis niet meer uit. Zij hebben er vrede mee. Gelukkig zijn ze nog samen. Een iPad is hun venster op de wereld. Wij noemen hen nu: ‘de iPad-generatie’.”</p>]]></description>
      <guid>https://nrc.nl/nieuws/2023/01/09/in-nederland-was-er-toen-geen-huis-voor-hen-a4153680</guid>
      <pubDate>Mon, 9 Jan 2023 05:59:09 +00:00</pubDate>
    </item>
    <item>
      <title><![CDATA[Ultiem gevoel van vrijheid  na gevangenschap ]]></title>
      <description><![CDATA[<p>‘Mijn ouders stonden zelden samen op een foto. Bijna altijd was mijn vader de fotograaf. Deze drie foto’s zijn gemaakt in 1952. „Elk jaar in de zomer gingen mijn ouders twee weken samen op vakantie. Onze grootouders  zorgden dan voor mij en mijn twee zusjes. „Met hun kano zakten mijn ouders een rivier af. Ergens langs de oever kampeerden zij dan in het wild. Deze foto's zijn genomen aan de Moezel.  „Zij hadden toen nog geen auto. Ze regelden een vrachtwagenchauffeur die hen, hun kano en bagage meenam. „Ik vind het heel stoer dat ze dit deden. Mij is het nooit gelukt me elk jaar twee weken aan mijn gezin te onttrekken. „Hun vakanties samen hebben ook iets met de Tweede Wereldoorlog te maken, denken wij achteraf. Het gaf hun een ultiem gevoel van vrijheid. Mijn moeder heeft twee jaar in Duitse kampen gevangen gezeten. Zij is opgepakt, omdat zij Joodse kinderen naar onderduikadressen bracht. Mijn vader was actief in het studentenverzet in Delft. Hij heeft vier jaar in concentratiekampen doorgebracht. „Ondanks hun ervaringen in de oorlog zijn ze nooit haatdragend tegenover de Duitse bevolking geweest. Na de oorlog gingen ze al snel weer in Duitsland op vakantie.  „Als gezin gingen wij in de zomervakanties ook altijd kamperen. Trektochten, kanotochten. En dan ook wildkamperen. Campings waren er nog amper in die tijd, luxe kampeerplekken al helemaal niet.”</p>]]></description>
      <guid>https://nrc.nl/nieuws/2023/01/02/ultiem-gevoel-van-vrijheid-na-gevangenschap-a4153098</guid>
      <pubDate>Mon, 2 Jan 2023 05:59:09 +00:00</pubDate>
    </item>
  </channel>
</rss>
