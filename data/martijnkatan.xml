<?xml version="1.0" encoding="utf-8"?>
<rss version="2.0">
  <channel>
    <title><![CDATA[Martijn Katan]]></title>
    <link>https://www.nrc.nl/rubriek/martijn-katan/</link>
    <description><![CDATA[Martijn Katan]]></description>
    <item>
      <title><![CDATA[Vaarwel!]]></title>
      <description><![CDATA[<p>Sinds 2009 schrijf ik elke vijf weken een column in de wetenschapssectie van de NRC. Recent nodigde de redactie mij uit om vaker columns te gaan schrijven. Dat vond ik een heel eervol verzoek; ik heb echter besloten er niet op in te gaan, want ik breng dat niet op. Als gevolg daarvan is dit mijn laatste column. Ik neem met spijt afscheid van deze krant. Bij mijn ouders – en wellicht ook mijn grootouders – viel elke avond de Nieuwe Rotterdamsche Courant in de bus. Dat was een autoriteit waar ze op vertrouwden. Jammer dat mijn vader en moeder niet hebben meegemaakt hoe hun zoon er de stem van de wetenschap in mocht vertegenwoordigen. Het gaf mij de kans om de wereld te vertellen hoe het zit met voeding en gezondheid en met energie en klimaat. Het is een mooie intellectuele uitdaging om een wetenschappelijke vraag tot de bodem toe uit te zoeken en in achthonderd woorden een begrijpelijk antwoord te formuleren. Zonder die deadlines iedere vijf weken was ik daar nooit toe gekomen. Mijn columns leidden weer tot interviews met andere media. Mijn boek Voedingsmythes is ook gebaseerd op columns. Twee columns werden gebruikt in de opgaven van het vwo-eindexamen Nederlands. Ik vond het ook prachtig toen ik een app van een kleinkind kreeg dat ik in haar vwo-leerboek Nederlands sta. Waarom moest ik zo nodig de mensen vertellen hoe het volgens mij zit? Status, ijdelheid, ja, dat speelt vast mee. Maar ik heb dankzij de belastingbetalers de kans gekregen om mijn leven te wijden aan wetenschap; dat schept de verplichting om uit te leggen wat die wetenschap ontdekt heeft. Mijn uitleg moet onderbouwd zijn, vandaar dat ik altijd mijn bronnen vermeld. Hebben mijn schrijfsels geholpen? Niet veel. We blijven bossen opstoken in kolencentrales om zogenaamd de CO2-uitstoot te verminderen. Ook groene waterstof en CO2-opslag marcheren vrolijk voort op weg naar hun definitieve mislukking. Verder hebben we nog altijd geen taks op suikerhoudende dranken, terwijl dat zo’n simpele, effectieve maatregel tegen obesitas is. Bij alcohol is er wel iets aan het schuiven. Het wordt steeds meer geaccepteerd dat iemand niet drinkt, en steeds meer mensen zijn zich bewust van de ziektes die door alcohol worden veroorzaakt. Misschien heb ik daar iets aan bijgedragen met columns in deze krant, colleges aan studenten, nascholingen voor artsen en media-optredens. Een verschil met zo’n college of nascholing is dat je bij een column nooit weet hoe deze overkomt. Bij een voordracht hoor ik de lach, de verbazing of de verstilling in de zaal die mij vertellen dat mijn verhaal binnenkomt, maar een column verdwijnt in een zwart gat. Bij toevallige ontmoetingen krijg ik wel regelmatig lof van onbekenden. Dat is bemoedigend, maar het zegt niets over hoeveel mensen in totaal mijn stukje hebben gelezen en wat ze ervan vonden. De professionals die deze krant maken vroegen mij om meer columns, dus ik doe kennelijk iets goed. Alleen zouden meer columns voor mij een te zware belasting worden; dan liever stoppen, beter te vroeg dan te laat. Ideeën zat, daar ontbreekt het niet aan, maar om zo’n idee uit te bouwen tot een eerste versie is een zware klus. Elke column moet een samenhangend en goed leesbaar verhaal vormen met een duidelijke boodschap, en het moet kloppen met de stand van de wetenschap. Dat betekent dus veel wetenschappelijke artikelen kritisch bestuderen. Ik moet zelf ook enthousiast voor een onderwerp blijven, want zonder de gretigheid van ‘Ja, dit wil ik vertellen’ loopt het schrijfproces halverwege dood. Lang douchen helpt; menige column begon als een email aan mijzelf die ik op mijn telefoon intikte, gewikkeld in een badlaken en nog druipend van het water. Als de eerste versie klaar is leg ik die voor aan mijn vrouw. Dat levert een tweede versie op en die gaat naar mijn meelezers, een groep van familieleden en vrienden plus soms een expert op het betreffende onderwerp. Dan volgt de definitieve versie die naar de krant gaat. Tot slot bedenken de eindredacteur en ik samen een kop. Hij kan dat veel beter dan ik, maar ik hou wel de regie. Een paar weken later begint het hele proces opnieuw. Ik probeer qua onderwerp af te wisselen tussen voeding en klimaat, met een enkele keer een uitstapje naar de joodse bijbel, het Oude Testament. Ik hoop dat ik sommige lezers heb kunnen introduceren tot de schoonheid en wijsheid van die oude teksten. Dat is nu allemaal voorbij. Ik dank Louise Fresco die mij introduceerde bij de Volkskrant en daarmee mijn carrière als krantenschrijver startte, mijn vrouw en mijn meelezers die met hun commentaar de kwaliteit van mijn stukjes opkrikten en de wetenschapsredactie van NRC die zo consciëntieus met mijn bijdragen omging. Zestien jaar geleden stapte ik over van Volkskrant naar NRC omdat ik niet wilde dat mijn teksten werden veranderd zonder mijn toestemming, Daar heeft de NRC zich strikt aan gehouden. Ook dank aan u, onbekende lezer, want zonder u geen krant en geen wetenschapscolumns. Vaarwel! Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/06/05/vaarwel-a4895758</guid>
      <pubDate>Thu, 5 Jun 2025 06:06:49 +0000</pubDate>
    </item>
    <item>
      <title><![CDATA[Na het eten komen de eetlustremmers]]></title>
      <description><![CDATA[<p>Het enige grote voedingsprobleem in ons deel van de wereld is obesitas. Het vergroot het risico op hartinfarcten, beroertes en kanker en op minder ernstig klinkende maar nare aandoeningen zoals kapotte knieën, brandend maagzuur, slecht slapen, eenzaamheid, depressies, onvruchtbaarheid en slechte seks. Hoe stoppen we deze pandemie? Daar zijn twee benaderingen voor: de dikmakende omgeving aanpakken, of mensen die te dik zijn behandelen met medicijnen. Wetenschappers beginnen langzamerhand grip te krijgen op welke omgeving en welke eetwaren ertoe leiden dat mensen te veel calorieën naar binnen werken. Het effect van de nieuwe eetlustremmende medicijnen is echter veel spectaculairder. De ontdekker ervan, Daniel Drucker, krijgt ongetwijfeld binnenkort een Nobelprijs. Er komen eetlustremmers aan die je kunt slikken, zodat je ze niet hoeft te injecteren, wat nu nog moet. De middelen worden ook steeds effectiever; 25 kilo in een jaar afvallen wordt heel gewoon. Langetermijnbijwerkingen zijn vermoedelijk zeldzaam. Eetlustremmers zijn nu nog duur, maar in China en India lopen de eerste patenten volgend jaar af en de lokale farmaceutische industrie staat te trappelen om goedkope kopieën op de markt te brengen. Bij ons gebeurt over vijf tot tien jaar hetzelfde. Als de prijzen zakken zullen heel veel mensen deze middelen gaan slikken of inspuiten. Voor sommige bedrijven is dat gunstig, voor andere juist niet. Voedselproducenten en supermarkten zullen hun omzet zien dalen en schrijvers van dieetboeken en fabrikanten van kunstknieën kunnen beter een andere broodwinning zoeken. Daarentegen zullen luchtvaartmaatschappijen honderd miljoen liter kerosine per jaar besparen dankzij lichtere passagiers. Het geruzie met plus-sized passagiers die anderhalve stoel nodig hebben zal ook afnemen. De nieuwe middelen veroorzaken niet alleen minder trek in eten, maar remmen ook het verlangen naar alcohol, sigaretten en drugs. Dat is een uitkomst voor rokers die niet durven te stoppen uit angst om aan te komen; een eetlustremmer vermindert tegelijk de trek in eten én de zucht naar nicotine. Ook tegen alcohol helpt het: probleemdrinkers dronken de helft minder als ze wekelijks een klein beetje eetlustremmer inspoten. Eenzelfde lage dosis eetlustremmers leidde bij diabetespatiënten binnen een paar jaar zelfs tot halvering van het aantal nieuwe gevallen van dementie. Het klinkt haast te mooi om waar te zijn, maar de cijfers lijken te kloppen. De grootste winst is natuurlijk dat obesitas fors gaat afnemen; dat geeft veel mensen een kans op meer levensgeluk. Het zal ook de farmaceutische industrie en zijn aandeelhouders rijk maken. Daar heb ik niet zo’n probleem mee zolang het dit soort geneesmiddelen oplevert. Maar is dit wat we willen, mensen eerst dik laten worden en ze vervolgens levenslang behandelen met medicijnen? Obesitas is een omgevingsziekte die wordt veroorzaakt door onweerstaanbaar lekker, goedkoop gemaksvoedsel dat ons van alle kanten wordt opgedrongen. Ingrijpen daarin is moeilijk. De meeste mensen onderkennen niet wat een bedreiging obesitas vormt voor hun gezondheid en die van hun kinderen; ze eisen daarom geen maatregelen van de politiek tegen de obesogene omgeving. Zelfs als bestuurders er toch tegen willen optreden, zoals nu tegen sigaretten, zullen ze voor de rechter per voedingsmiddel moeten bewijzen dat het dik maakt. Voor suikerhoudende dranken staat dat vast, maar veel verder is de wetenschap nog niet. Zijn croissants dikmakers die een extra accijns verdienen en witte boterhammen niet? Is margarine verslavender dan roomboter? Wat we nodig hebben is een manier om het dikmaakpotentieel te meten, zodat we het op de verpakking kunnen zetten, net als het gehalte aan vitamines of zout. Gelukkig gaat het onderzoek wel de goede kant op. De leidende onderzoeker op dit gebied is Kevin Hall van de National Institutes of Health in Washington. Hij toonde met wetenschappelijke zekerheid aan dat een menu van populaire ultrabewerkte voedingsmiddelen ertoe leidde dat mensen meer calorieën naar binnen werkten, en dat dit los stond van het gehalte aan vet, koolhydraten, suiker, zout of vezel. Hij was goed op weg om de vinger te leggen op wat ‘dikmakend’ is, zodat je het per voedingsmiddel kunt meten. ‘Was’, want een maand geleden nam hij ontslag. Onder druk van de nieuwe Amerikaanse regering begonnen zijn bazen te dicteren wat hij mocht zeggen en schrijven over dikmakende voeding en wat voor onderzoek hij mocht doen. Dat pikte hij niet. Zou ik ook niet doen, maar het onderzoek stagneert nu. Is het een idee als een Nederlandse universiteit hem aanbiedt om zijn onderzoek hier voort te zetten? Daarmee staan we in één klap aan het front van de voedingsresearch; niet onbelangrijk voor een land met een grote, hoogontwikkelde voedsel- en landbouwsector. Zo zou Nederlands onderzoek het verschil kunnen maken bij het voorkómen van obesitas. Dan is het niet meer nodig dat de halve mensheid levenslang eetlustremmers slikt of inspuit. Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/05/01/na-het-eten-komen-de-eetlustremmers-a4891634</guid>
      <pubDate>Thu, 1 May 2025 06:06:49 +0000</pubDate>
    </item>
    <item>
      <title><![CDATA[Vitamines met nieuwe verhalen]]></title>
      <description><![CDATA[<p>In 1956 werd de laatste vitamine ontdekt, vitamine B12. Daarna leek het gedaan met het vitamineonderzoek, dat bij elkaar tien Nobelprijzen had opgeleverd. Maar begin jaren tachtig van de vorige eeuw ontstond er hoop op een revival van wat vitamines konden doen. In de eerste helft van die eeuw was ontdekt dat minuscule beetjes vitamines gebreksziekten voorkomen, zoals blindheid door tekort aan vitamine A of scheurbuik door gemis van vitamine C. Nu rees echter de gedachte dat grotere hoeveelheden van die vitamines, zogenaamde megadoses, allerlei andere ziekten zouden kunnen verijdelen of genezen, van verkoudheid tot kanker. Dat werd uitgebreid onderzocht, maar helaas deden die megadoses op een paar uitzonderingen na niets. Grote hoeveelheden vitamine E of caroteen - een stof uit groenten waar het lichaam vitamine A uit maakt - bleken zelfs méér in plaats van minder kanker te veroorzaken. Er waren echter twee uitzonderingen en daar komt nu misschien een derde bij; over die derde straks meer. Van de twee die wel bleken te werken is foliumzuur oftewel vitamine B11 het bekendst. We wisten al dat ons eten een ietsiepietsie foliumzuur moet bevatten, anders krijg je bloedarmoede. In 1991 toonden Engelse artsen aan dat dagelijks een megadosis foliumzuur slikken een heel andere ziekte kan voorkomen, namelijk dat een baby geboren wordt met een open ruggetje. Daarvoor moet de moeder al voordat ze zwanger wordt foliumzuur gaan slikken. De tweede uitzondering betrof degeneratie van de macula. Dat is de gele vlek in het oog, een plekje midden in het netvlies dat onmisbaar is om scherp te kunnen zien. Deze column lees je met de gele vlekjes in je linker- en rechteroog. Bij ouderen gaat de kwaliteit van die gele vlek vaak achteruit. Bij één op de tien mensen boven de tachtig is hij zo aangetast dat ze niet meer kunnen lezen en geen gezichten meer kunnen herkennen. Amerikaanse onderzoekers bewezen in 2001 dat een mix van o.a. hoge doses vitamine C, E en zink de afbraak van die gele vlek kan remmen. Bespreek dat dus met je oogarts als je maculadegeneratie hebt. Er lijkt nu een derde vitamine bij te komen die in grote hoeveelheden echt iets doet, en dat is vitamine D. We weten al honderd jaar dat kindertjes een beetje vitamine D nodig hebben voor de groei van hun botten. Meer recent werd gehoopt dat hoge doses vitamine D allerlei ziekten zouden voorkomen, waaronder hartinfarcten, kanker, griep, Covid, obesitas en depressie. Helaas draaide dat op niets uit. Bij ouderen lijkt vitamine D zelfs tegen botbreuken niet veel te doen. Een andere ziekte waarbij werd gehoopt dat hoge doses vitamine D het risico erop zouden verkleinen is multiple sclerose. Dat is een aandoening van de hersenen. Hij wordt veroorzaakt door het eigen afweersysteem, dat de zenuwen aanvalt en kapot maakt. Multiple sclerose begint vaak al vroeg, rond de dertig, en wordt dan langzamerhand erger. Het is een nare ziekte die nog niet te genezen is; veel patiënten belanden uiteindelijk in een rolstoel. Tot voor kort waren de bewijzen dat vitamine D hiertegen hielp niet heel stevig, maar nu is er een nieuwe studie die hoop geeft. Franse wetenschappers onderzochten driehonderd patiënten die de eerste voortekenen van multiple sclerose vertoonden. Ze verdeelden die in twee groepen. De ene groep kreeg twee jaar lang 180 microgram vitamine D per dag. Dat is bijna twintig keer zoveel als de aanbevolen dagelijkse inname. De andere groep kreeg een placebo, een fopsupplement met niets erin. In de vitamine D-groep was het aantal mensen dat tijdens de twee jaar van het onderzoek een aanval van multiple sclerose kreeg een derde kleiner dan in de placebogroep. Hersenscans met MRI wezen ook op minder aantasting van het zenuwstelsel. Bij mensen die aan het begin van de studie een vitamine D-tekort hadden was het effect nog een stuk groter. Wat moeten we hiermee? Als je een ouder, broer of zus hebt met multiple sclerose lijkt het me in elk geval verstandig om van jongs af aan een flinke dosis vitamine D te slikken. Is dat veilig? In de Franse studie veroorzaakte de extreme dosis vitamine D geen bijwerkingen, maar dat ging om maar honderdvijftig mensen gedurende twee jaar. In Europa geldt officieel een veilige bovengrens voor vitamine D van honderd microgram per dag en voor kinderen van vijftig microgram. Blijf daar dus onder. Maar multiple sclerose zit meestal niet in de familie. Moet iedereen dan levenslang vitamine D slikken? De kans dat je ooit deze ziekte krijgt is minder dan een op de tweehonderd, dus verreweg de meeste mensen zouden voor niets levenslang een megadosis slikken. Een moeilijke keuze! Is het verstandig het dna van je kinderen te laten doormeten om te weten of ze een extra hoog risico hebben? Daarvoor is het nog te vroeg, maar wie weet wat het onderzoek de komende tien jaar nog gaat opleveren. In elk geval vind ik het bemoedigend dat er nog zoveel te ontdekken valt over vitamines. Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/03/26/vitamines-met-nieuwe-verhalen-a4887690</guid>
      <pubDate>Wed, 26 Mar 2025 06:06:51 +0000</pubDate>
    </item>
    <item>
      <title><![CDATA[Ongezond wantrouwen tegen oliën]]></title>
      <description><![CDATA[<p>Robert Kennedy jr. is benoemd tot Trumps minister van Volksgezondheid. Wat betekent dat voor de gezondheid van Amerikanen? Kennedy wil iets doen tegen dikmakende industriële eetwaren en dat is goed, al is het de vraag of zijn aanpak werkt. Kennedy wil ook actievoeren tegen zaadoliën. Wat zijn dat en zijn ze zo slecht als hij beweert? ‘Zaadoliën’ is geen wetenschappelijk begrip. Het is een scheldwoord van voedingsgoeroes voor plantaardige oliën zoals zonnebloem-, mais-, soja- en koolzaadolie. Die zouden volgens hen hartinfarcten, beroertes, obesitas, alzheimer, reuma en kanker veroorzaken. En parkinson, jeugdpuistjes, onvruchtbaarheid, astma en hersenmist. In werkelijkheid zijn er geen voedingsmiddelen zo grondig onderzocht als dit soort oliën, en daaruit bleek dat ze het risico op hart- en vaatziekten verkleinen zonder schadelijke bijwerkingen. Kennedy en zijn volgelingen hebben geen boodschap aan deze wetenschappelijke consensus. Ze zien overal samenzweringen. Bij zaadoliën gaat hun wantrouwen richting de voedselindustrie, de overheid en de universitaire wetenschap. Toch gebruiken voedingsgoeroes in hun strijd tegen zaadoliën graag wetenschappelijk klinkende argumenten. Ze beroepen zich op het gevaar van geoxideerde stoffen in het lichaam die door zaadoliën zouden worden gevormd, op het ontbreken van heilzaam geachte omega-3-vetzuren in sommige oliën en op ‘chronische ontstekingen’ die door zaadoliën zouden worden gestimuleerd. De hypothese dat geoxideerde stoffen in het lichaam hart- en vaatziekten en kanker veroorzaken leek veertig jaar geleden heel aantrekkelijk; ik heb er zelf onderzoek naar gedaan. Maar uiteindelijk bleek na jarenlange experimenten bij tienduizenden mensen dat het verminderen van geoxideerde stoffen door middel van antioxidanten de gezondheid geen goed doet. Een tweede argument van voedingsgoeroes is dat bij frituren in zaadoliën schadelijke stoffen kunnen worden gevormd. Dat zijn echter minieme hoeveelheden die de gezondheid niet beïnvloeden. Het argument dat zaadoliën te weinig omega-3-vetzuren bevatten snijdt ook geen hout; het effect van omega-3-vetzuren op hart- en vaatziekten bleek uiteindelijk een illusie. Een laatste argument tegen het eten van zaadoliën is dat ze leiden tot ‘chronische ontstekingen’. Daarbij wijzen gezondheidspredikers vooral naar het omega-6-vetzuur linolzuur, het voornaamste bestanddeel van veel oliën. In grote gecontroleerde experimenten blijken linolzuurrijke oliën echter bij mensen geen effect te hebben op het optreden van ontstekingen. Het is trouwens de vraag of die ontstekingen ertoe doen, want het onderdrukken van ontstekingen leidt niet of nauwelijks tot minder ziekten. Voedingsgoeroes beroepen zich in hun strijd tegen zaadoliën dus op achterhaalde ideeën. Kennedy en zijn volgelingen kunnen zich kennelijk niet voorstellen dat hypotheses die jarenlang werden bepleit door wetenschappers van naam en faam uiteindelijk fout bleken te zijn. Maar zo gaat dat in de wetenschap; de meeste theorieën houden uiteindelijk geen stand. Zaadoliën zoals maisolie en koolzaadolie zijn op zich prima voor de gezondheid. Maar omdat ze zo goedkoop zijn verwerken fabrikanten ze graag in goedkope, ultrabewerkte voedingsmiddelen zoals chips en koekjes, en dat zijn dikmakers. Evenzo gebruiken fastfoodrestaurants zaadoliën om in te frituren. Kennedy wil dat McDonald’s gaat frituren in rundvet, daar word je volgens hem minder dik van. Dat is onzin, Amerikanen zullen daar geen patatje minder door eten en er dus niet van afvallen. Het zal wel hun cholesterol verhogen en daardoor hartinfarcten en beroertes veroorzaken. Maar we hebben nu toch geneesmiddelen, statines, die het cholesterol geweldig verlagen? Die tabletjes kosten maar een euro per maand; ruim een derde van de 65-plussers slikt ze. Zij hoeven zich het hoofd niet meer te breken over het cholesterolverhogend effect van rundvet. Maar bij hun risico op een hartinfarct tellen die vijfenzestig levensjaren met een bloedsomloop vol cholesterol ook mee. Het is vergelijkbaar met roken; longkanker wordt niet veroorzaakt door je laatste pakje sigaretten maar door hoeveel je in totaal in je leven hebt gerookt. Bij cholesterol is dat net zo. Als je slagaderen tot aan je vijfenzestigste waren blootgesteld aan hoge concentraties cholesterol als gevolg van ongezonde voeding dan spoel je dat met statines niet zo maar weg. Een gevolg van Kennedy’s opvattingen kan zijn dat de sociale verschillen in gezondheid in de VS groter worden. Arme, laagopgeleide mensen hebben veel minder vertrouwen in de wetenschap dan hoog opgeleiden en zij zijn daarom misschien ontvankelijker voor Kennedy’s betoog. Dat zie je ook aan vaccinatiecijfers; mensen die zich niet lieten vaccineren tegen covid hadden gemiddeld een lagere opleiding en een lager inkomen dan gevaccineerden. We moeten afwachten hoeveel Amerikanen de adviezen van Robert Kennedy jr. gaan opvolgen, maar hoe dan ook zal hij aan het eind van zijn ministerschap een aantal hartinfarcten op zijn geweten hebben. Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/02/20/ongezond-wantrouwen-tegen-olien-a4883596</guid>
      <pubDate>Thu, 20 Feb 2025 06:06:52 +0000</pubDate>
    </item>
    <item>
      <title><![CDATA[Kennedy, Musk en de strijd om de slanke lijn]]></title>
      <description><![CDATA[<p>Robert Kennedy Jr. is Trumps kandidaat-minister van volksgezondheid. Als hij het wordt, wil hij de strijd aangaan met ‘Big Food’, de levensmiddelenindustrie, die met ultrabewerkt voedsel Amerikanen massaal dik maakt. Volgens Elon Musk daarentegen is de enige remedie tegen de obesitasepidemie om eetlustremmers supergoedkoop te maken. Wie van de twee heeft er gelijk? Kennedy’s meningen op het gebied van gezondheid zijn grotendeels onjuist en zelfs gevaarlijk; hij wil bijvoorbeeld de poliovaccinatie afschaffen. Maar ultrabewerkt voedsel kan inderdaad schadelijk zijn. Koekjes, zoete zuiveldrankjes, worstenbroodjes en chips zijn goedkoop, voor veel mensen onweerstaanbaar lekker en je hoeft ze nauwelijks te kauwen; de calorieën glijden vanzelf naar binnen. Dergelijk voedsel is een belangrijke oorzaak van de obesitasepidemie. Als je de consumptie ervan wilt terugdringen moet je echter wel kunnen definiëren welke voedingsmiddelen precies dikmakend zijn. Bij gebrek aan beter gebruikt de halve wereld daarvoor een in Brazilië bedachte omschrijving van ‘ultrabewerkt’. Die komt erop neer dat er ingrediënten in zitten die je zelf in de keuken nooit zou gebruiken, zoals soja-isolaat, gemodificeerd zetmeel, emulgatoren en zoetstoffen. Kennedy gelooft dat dergelijke voedseladditieven – dus E-nummers – je stofwisseling en je cellen beschadigen. Daar is echter geen enkel bewijs voor. Onderzoek uit Frankrijk spreekt ook tegen dat additieven dik maken: vegetariërs en veganisten zijn slanker dan vleeseters terwijl ze meer ‘ultrabewerkt’ voedsel eten, zoals plantaardige hamburgers, havermelk en vega smeerworst. Dat zijn kunststukjes van de levensmiddelentechnologie met veel additieven. Maar ultrabewerkt voedsel is pas dikmakend als het onweerstaanbaar is, en vega kaas en plantaardige kipstuckjes zijn best lekker, maar onweerstaanbaar? Nee. Dat ergens ‘enge ingrediënten’ in zitten betekent nog niet dat je er dik van wordt. Neem brood. Brood van de supermarkt telt als ‘ultrabewerkt’, want er zit een lange lijst aan ingrediënten in. Maar hoe vaak ziet u iemand stiekem de broodtrommel leegsnoepen? Ook van kunstmatige zoetstoffen word je niet dik; vervangen van suiker door zoetstof leidt juist tot afvallen. Het is een misvatting dat superlekker eten dik maakt vanwege eng klinkende ingrediënten. Word je van ijs gemaakt van room, suiker, eigeel en vanille minder dik dan van ijs met emulgatoren en smaakstoffen? En koekjes gebakken van witte bloem, roomboter en suiker, eet je daar minder van dan als er lecithine inzit, of wei-eiwit? Ik denk het niet. Het op de juiste wijze aanpakken van gemaksvoedsel zou de sleutel kunnen vormen tot de preventie van obesitas, maar het elimineren van ‘chemisch’ klinkende ingrediënten lost weinig op. We hebben gecontroleerde experimenten nodig die onthullen welke eigenschappen van voedingsmiddelen daadwerkelijk veroorzaken dat je er te veel van eet. Uit dat soort studies is al het belang gebleken van ‘onweerstaanbaar lekker’ en van veel calorieën per gram. Die leiden beide tot te veel eten. Ook de structuur van voedsel speelt mee; als je ergens lang en hard op moet kauwen werk je er minder calorieën van naar binnen. Daarmee zijn we er nog niet, maar helaas is er voor dit soort dure research geen geld; niet bij de overheid en al helemaal niet bij de industrie, want die heeft er geen belang bij dat mensen minder gaan eten. Consumenten vragen ook niet massaal om maatregelen tegen dikmakend eten. Ooit een demonstratie gezien voor een suikertaks op frisdrank? De strijd tegen dikmakend ultrabewerkt voedsel is helaas zwaar en ondankbaar. Musk daarentegen heeft met zijn pleidooi voor eetlustremmers de wind mee. Ze zijn in de VS niet aan te slepen, zelfs al zijn ze daar vijf keer zo duur als bij ons. Die prijs zal dalen als over vijf tot tien jaar de patenten verlopen. Bovendien worden ze steeds vaker vergoed door de verzekering; eetlustremmers zijn meer dan een cosmetische behandeling, ze leiden tot minder diabetes, hartinfarcten, beroertes en nierziekten. Slaap-apneu hangt ook sterk samen met obesitas en eetlustremmers helpen er goed tegen. Daarom krijgen in de VS mensen met slaap-apneu nu eetlustremmers vergoed. Ze blijken ook de lust naar alcohol, sigaretten en drugs te remmen; dat gaat een extra argument worden voor vergoeding. Als de halve mensheid ze eenmaal spuit of slikt komen er ongetwijfeld zeldzame bijwerkingen boven water, maar die zullen niet opwegen tegen de vele nare ziekten die mensen nu krijgen van obesitas. Het RIVM voorspelt dat in 2050 64 procent van de Nederlanders overgewicht heeft. Die voorspelling houdt echter geen rekening met de nieuwe eetlustremmers. In de VS is de trend al gekeerd, daar begint obesitas te dalen en bij ons zal hetzelfde gebeuren. Tegen de opmars van deze medicijnen is niets opgewassen. Het is treurig dat we het dikmakende gemaksvoedsel niet kunnen terugdringen, maar Musk gaat dit pleidooi winnen en Kennedy trekt aan het kortste eind. Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2025/01/16/kennedy-musk-en-de-strijd-om-de-slanke-lijn-a4879580</guid>
      <pubDate>Thu, 16 Jan 2025 06:06:53 +0000</pubDate>
    </item>
    <item>
      <title><![CDATA[Meer weerstand? Liever niet!]]></title>
      <description><![CDATA[<p>Toen ik naar de huisarts fietste voor mijn griepprik vielen mij onderweg de reclamebiljetten op voor vitamine C-capsules. Die capsules zouden zorgen voor meer weerstand en zouden het immuunsysteem ondersteunen. Wat is dat eigenlijk, weerstand? Als je weerstand toeneemt, word je dan minder gauw ziek? En krijg je echt meer weerstand als je vitamines slikt? ‘Weerstand’ of ‘afweer’ zijn de populaire termen voor het immuunsysteem. Dat is een verzameling van tienduizenden verschillende soorten cellen, eiwitten en hormonen in ons lichaam die in onderlinge samenwerking ons beschermen tegen bacteriën en virussen en de daardoor veroorzaakte infectieziekten. Die afweercellen en afweereiwitten herkennen binnengedrongen ziektekiemen als lichaamsvreemd, ze vallen ze aan en maken ze kapot. Als je je weerstand verhoogt en daarmee die afweerreacties oppept, wat gebeurt er dan? Word je dan gezonder? Dat weten we sinds kort dankzij een doorbraak in het kankeronderzoek; kankeronderzoekers zijn erin geslaagd om de afweer van mensen daadwerkelijk te verhogen. De effecten daarvan op de behandeling van kanker zijn spectaculair. Voor mensen zonder kanker blijkt dat verhogen van de weerstand echter een riskante zaak te zijn. Waarom wilden kankeronderzoekers de weerstand verhogen, en wat betekenen hun bevindingen voor mensen zonder kanker? De aanleiding voor het onderzoek was de hoop dat het immuunsysteem kankercellen zou kunnen opruimen zoals het bacteriën opruimt. Van huis uit is onze afweer daar niet goed in; kankercellen verschillen zo weinig van gewone lichaamscellen dat het immuunsysteem ze meestal niet als vreemde indringers herkent. Kankerwetenschappers hebben echter ontdekt dat er een rem zit op een bepaald deel van de afweer. Die rem zit op een type witte bloedcellen die lymfocyten heten. Lymfocyten bestrijden infecties, maar als je met behulp van ingenieuze geneesmiddelen die rem eraf gooit gaan ze ook los op kankercellen. Aan deze vorm van weerstandsverhoging hebben we de immuuntherapie voor kanker te danken. Die heeft aan vele duizenden kankerpatiënten nieuw leven geschonken. Ons eigen Antoni van Leeuwenhoek/Nederlands Kanker Instituut speelt daarin een voortrekkersrol. Maar het verhogen van de weerstand blijkt ook nadelen te hebben. Als de rem eraf wordt gegooid vallen de lymfocyten niet alleen kankercellen aan maar ook het eigen lichaam van de patiënt. Dat veroorzaakt diabetes, ontstekingen van het hart, van de lever en van de darmen – met bijbehorende diarree – en een slecht werkende schildklier. Meer dan de helft van de met immuuntherapie behandelde kankerpatiënten krijgt met dit soort bijwerkingen te maken. Zij nemen die op de koop toe. We leren er echter wel uit dat je van het verhogen van je weerstand ziek kunt worden; die rem op de afweer zit er kennelijk niet voor niets. We wisten al lang dat weerstand kan ontsporen; het immuunsysteem slaat ook zonder ontremmende kankergeneesmiddelen al vaak door. De afweer valt dan spontaan het eigen lichaam aan en beschadigt het, net als een waakhond die zijn baasje niet herkent en hem in zijn kuiten bijt als hij ’s avonds laat de tuin inloopt. Kennelijk is het afweersysteem in de evolutie steeds scherper afgesteld geraakt; infectieziektes moesten koste wat het kost worden verhinderd, anders gingen mensen daar massaal aan dood en stierf de soort uit. Dat dat andere ziektes veroorzaakte, tikte in de evolutie minder aan. De ziektes veroorzaakt door die verkeerd gerichte afweer heten auto-immuunziektes. Eén op de tien mensen heeft zo’n auto-immuunziekte. Voorbeelden zijn type 1-diabetes, multiple sclerose (MS), reumatoïde artritis, de darmziekte van Crohn en nog tientallen andere aandoeningen. Allemaal veroorzaakt door uit de hand gelopen afweer. Moet u nu vrezen dat u van uw vitaminepilletjes multiple sclerose krijgt? Nou nee; ook al zouden vitamines de weerstand verhogen dan hoeven ze nog geen auto-immuunziekten te veroorzaken, het tegendeel is zelfs mogelijk. Maar het hele probleem is hypothetisch, want onze afweer gaat niet omhoog van extra vitamines en mineralen. Het effect van vitamine C, vitamine D, zink en andere supplementen op het risico voor luchtweginfecties, griep, longontsteking, verkoudheid en andere infecties is redelijk goed onderzocht en ze blijken weinig of niets te doen. De enige uitzondering vormen kindertjes met vitamine A-tekort in arme, tropische landen. Als hun tekort wordt aangevuld met vitamine A-pilletjes of -injecties wordt hun risico op mazelen en op ingewandsinfecties duidelijk minder. Voor ons is dat echter niet relevant; dergelijke vitamine A-tekorten komen hier niet of nauwelijks voor. Reclame waar het woord ‘weerstand’ in voorkomt kunt u dus het beste negeren. Als die pilletjes echt zouden ingrijpen in het immuunsysteem kon u er misschien nare ziektes van krijgen, maar ze hebben niet of nauwelijks invloed op de afweer. Als u bescherming zoekt tegen griep moet u niet bij de potjeswinkel zijn maar bij de huisarts, voor een griepprik. Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2024/12/05/meer-weerstand-liever-niet-a4875221</guid>
      <pubDate>Thu, 5 Dec 2024 06:06:53 +0000</pubDate>
    </item>
    <item>
      <title><![CDATA[Gezond leven, duur sterven]]></title>
      <description><![CDATA[<p>Onze regering gaat bezuinigen op ziektepreventie. Geld dat bestemd was voor voedingsvoorlichting zal in plaats daarvan besteed worden aan geneesmiddelen. Dat klinkt onverstandig. Immers, de zorgkosten stijgen maar door terwijl preventie een hoop ziekten kan voorkomen. Als we mensen helpen om minder te roken, gezonder te eten en meer te bewegen, dan maakt dat de zorg toch goedkoper? Helaas is het antwoord daarop: nee. Gezond gedrag levert extra levensjaren in gezondheid op, maar uiteindelijk gaat het mis. Het doet denken aan de oude mythe over de Griekse godin van de dageraad, Eos, en haar sterfelijke minnaar Tithonos. Eos wou deze beeldschone jongeman voor eeuwig in haar bed houden en maakte hem daarom onsterfelijk. Helaas vergat ze om hem de eeuwige jeugd erbij te geven. Na een leven vol erotische hoogstandjes eindigde Tithonos verschrompeld, verlamd en eenzaam in een kamertje, jaar in jaar uit jammerend om de dood, die niet kwam. Door gezond te leven kunnen wij hart- en vaatziekten, diabetes, sommige soorten kanker en nog meer ziektes voorkomen. Dan blijven we langer gezond, we worden ouder en daardoor bereiken meer mensen de leeftijd waarop je alzheimer krijgt. Dat is een dure ziekte; een demente oudere in een verpleeghuis kost ieder jaar 100.000 euro. Een roker die op zijn zeventigste overlijdt aan longkanker komt nooit toe aan dat verpleeghuis en bespaart de zorg daarmee een hoop kosten. Een gemiddelde roker verbruikt tijdens zijn leven 220.000 euro aan zorgkosten, iemand met obesitas 250.000 euro en een slanke niet-roker 281.000 euro. Gezonde mensen zijn alles bij elkaar dus het duurst. Ook sporten maakt de zorg duurder, want ook dat vergroot de kans op het halen van de alzheimerleeftijd. Voor de baten en lasten van preventie moeten echter verder kijken dan alleen de zorgkosten. Gezonde mensen werken meer en betalen meer belasting. Gezonde pensionado’s doen gratis vrijwilligerswerk en mantelzorg. En de levensvreugde die die extra jaren opleveren, telt die niet? De gezonde jaren die ik sinds mijn zeventigste geniet zijn de mooiste van mijn leven. Dat mag toch wat kosten? De minister van Volksgezondheid stelde twee jaar geleden een commissie in die dit soort vragen moest beantwoorden. Dat was de commissie-Polder; zo heette de voorzitter. Die commissie concludeerde dat zorggelden moeten worden besteed louter op basis van hoeveel gezondheidswinst iets oplevert. Daarbij mag het niet uitmaken of het geld gaat naar de behandeling van patiënten of naar de preventie van ziektes bij gezonde mensen. Je rekent uit wat per euro de meeste gezondheid oplevert en daar moet het geld naartoe gaan. In de zorg was zo’n afweging van kosten tegen gezondheidswinst al gebruikelijk. Om te bepalen of een geneesmiddel of operatie vergoed mocht worden berekent men de behandelkosten per gewonnen levensjaar, gecorrigeerd voor de kwaliteit van leven. Een jaar extra leven na een succesvolle borstamputatie telt bijvoorbeeld als elf gewonnen gezonde maanden. Geen twaalf, want leven met één borst wordt gezien als een verlies aan levenskwaliteit ter waarde van een maand per jaar. In Nederland mag een geneesmiddel of behandeling maximaal 80.000 euro kosten voor elk gezonde jaar dat de patiënt ermee wint. Vandaar misschien dat een ziekenhuis gemiddeld 73.600 euro nodig heeft om een patiënt een gezond extra jaar te bezorgen. Vergeleken daarmee is preventie spotgoedkoop: hulpverlening bij stoppen met roken levert per geïnvesteerde euro honderd keer zoveel gezonde levensjaren op als behandeling van longkankerpatiënten. Programma’s tegen alcoholgebruik leveren een extra levensjaar voor minder dan duizend euro. Je kunt mensen zelfs betalen om te stoppen met roken of gezonder te eten; de kosten daarvan zijn bescheiden en het verkleint meteen gezondheidsverschillen, want arme mensen zijn gevoeliger voor financiële prikkels. De commissie-Polder vindt dus dat het verhinderen van ziektes bij gezonde mensen net zo veel mag kosten als het genezen van patiënten met geneesmiddelen en operaties. Ze noemen ook een bedrag: maximaal 50.000 euro per gewonnen gezond levensjaar. Daarmee kun je flink wat preventie financieren en een hoop mensen langer en gezonder laten leven. Alleen levert dat uiteindelijk geen geld op. De zorg wordt er juist duurder van, want als die extra levensjaren voorbij zijn gloort het verpleeghuis. Hoe moet die preventie dan betaald worden? Je kunt bezuinigen op dure geneesmiddelen, maar dan komen artsen, patiënten en hun familieleden in opstand. De overheid zal dus naar andere wegen zoeken. Als de zorgkosten blijven rijzen als zelfrijzend bakmeel zal de verleiding toenemen om euthanasie voor demente bejaarden te vergemakkelijken. Daar gaan we nog menige discussie over voeren. Preventie is in elk geval een goede geldbesteding. Zolang de regering het niet doet zult u uw gezondheidsbevordering zelf moeten financieren. Daar wordt u niet rijker van, maar het is een solide investering; er is weinig dat zoveel levensgeluk oplevert als gezond oud worden. Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2024/10/31/gezond-leven-duur-sterven-a4871150</guid>
      <pubDate>Thu, 31 Oct 2024 06:06:54 +0000</pubDate>
    </item>
    <item>
      <title><![CDATA[Het gifspookhuis]]></title>
      <description><![CDATA[<p>Ik ben al jaren van plan om een boek te schrijven over de angst voor giftige stoffen in voedsel en milieu. De titel heb ik al: Een beetje gif kan geen kwaad. Alleen zie ik ertegen op om mij een jaar lang van de wereld af te zonderen op zoek naar woorden, cijfers en bronnen. Volgende week verschijnt er een kritisch boek over gifangst van Simon Rozendaal. Maakt dat mijn boek overbodig? Rozendaals boek heet Paniek om niets. Daarmee bedoelt hij dat we ons druk maken over hoeveelheden die geen enkele schade veroorzaken. Ooit hadden we zorgen over hoeveelheden van een gram schadelijke stof per miljoen gram grond of water, toen over één per miljard en nu over één per biljoen. Eén gram per biljoen gram water, dat is één suikerklontje in het hele IJsselmeer, zegt Rozendaal. In werkelijkheid vereist één gram suiker per biljoen gram IJsselmeerwater niet één maar duizend klontjes. Voor de vissen maakt dat niet uit, duizend klontjes in het IJsselmeer is nog steeds niks, maar kennelijk is het zelfs voor een afgestudeerd chemicus als Rozendaal moeilijk grip te houden op al die nullen. Wat kun je dan verwachten van ‘gewone’ mensen? Actrice Carice van Houten is een voorbeeld. Zij liet haar urine testen op het onkruidverdelgingsmiddel glyfosaat. De firma die de test verkoopt vond in haar urine een miljardste gram glyfosaat per liter en dat was bovengemiddeld. Carice in alle staten! Maar vergelijk dat eens met de vrouw in Taiwan die zelfmoord probeerde te plegen door het drinken van pure glyfosaat, zo uit de verpakking. Haar urine bevatte een gram glyfosaat per liter, een miljard keer zoveel als die van Carice. Dat is een even groot verschil als tussen een rotsblok van honderd kilo op je hoofd en een zandkorreltje. Dood ging de Taiwanese niet, daarvoor had ze veel meer glyfosaat moeten binnenkrijgen. Ik denk dat haast niemand geïnteresseerd is in die precieze hoeveelheden ‘giftige’ stoffen. Volgens Rozendaal willen activisten vooral aandacht voor hun onderwerp of hun organisatie. De media doen daar volgens hem graag aan mee, want „angst, rampen en risico’s zijn de bread and butter van de journalistiek”. Precieze hoeveelheden doen er ook weinig toe omdat wat als giftig geldt telkens weer minder wordt. Wat eerst verwaarloosbaar weinig was wordt tien jaar later als een gevaar bestempeld. Rozendaal noemt dat de Wet van behoud van milieu-ellende: heb je een belangrijk milieuprobleem opgelost dan steekt een minder belangrijk probleem de kop op dat door de milieubeweging, onderzoekers en de publieke opinie wordt gepromoveerd tot belangrijkste milieuprobleem. Dat heeft alles te maken met het steeds gevoeliger worden van de meetmethoden. Een hoeveelheid PFAS die vijftien jaar geleden werd beschouwd als onmeetbaar weinig, dus niks, is nu honderdduizend keer zoveel als toegestaan. De toegestane hoeveelheid wordt steeds meer bepaald door wat we nog kunnen meten. Voor PFAS is dat nu 0,0000000000000001 gram per vingerhoed water. De bewijzen dat deze hoeveelheden PFAS mensen ziek maken zijn uiterst krakkemikkig. Rozendaal wijdt daar een apart hoofdstuk aan, net als aan dioxine (de grote angst van vijftig jaar geleden), aan glyfosaat en aan „kankerverwekkende chemicaliën” in voeding. Is al die angst voor gif in het milieu en in ons eten alleen maar een macaber soort entertainment, een spookhuis dat in stand wordt gehouden door de media? Nee, pesticiden zijn wel degelijk slecht voor de natuur (insecten!). Boeren die ze spuiten hebben meer kans op prostaatkanker. Maar dan gaat het om grote hoeveelheden, niet om de verwaarloosbaar kleine spoortjes in voedsel en drinkwater. De angst blijft echter. Dat is begrijpelijk, want mensen hebben geen idee hoe weinig een biljoenste is. Daarnaast denk ik dat we de verantwoordelijkheid voor onze ziektes liefst buiten ons zelf leggen. In werkelijkheid kunnen wij zelf onze kans op kanker fors verkleinen door alcohol te vermijden, minder te eten, meer te bewegen en niet te proberen bruin te branden in de zon. Maar we vinden dat juist zo lekker! Daarom wijzen mensen liever naar Tata Steel of Chemours. Dat geldt voor gewone burgers, politici, actievoerders en journalisten. Maar de toxicologische experts, waarom jagen zij ons angst aan voor steeds miniemere hoeveelheden? Zij dragen een bijzondere verantwoordelijkheid voor de wijd verbreide gifangst, want zij kunnen beter weten. Rozendaal denkt dat ze handelen uit eigenbelang, om hun vak en hun financiering in stand te houden. Ik denk dat er wel sprake is van oprechte zorg maar ook van de behoefte je in te dekken; zolang je waarschuwt voor elk denkbaar gevaar kan niemand je iets verwijten. Rozendaal sluit af met de conclusie: „Een beetje gif is goed, een beetje gif is gezond.” Dat gaat mij te ver. Hij is ook minder grondig met bronnen en cijfers dan ikzelf zou zijn. Anderzijds schrijft hij een stuk sappiger dan ik en met wat hij betoogt over de imaginaire gevaren van minieme beetjes chemicaliën ben ik het eens. Dat boek van mij hoeft dus niet meer. Dat scheelt weer! Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2024/09/25/het-gifspookhuis-a4867121</guid>
      <pubDate>Wed, 25 Sep 2024 06:06:55 +0000</pubDate>
    </item>
    <item>
      <title><![CDATA[Wat we weten over islam en antisemitisme]]></title>
      <description><![CDATA[<p>Over de uitspraken van Mona Keijzer op tv heeft iedereen een mening. Maar wat is er eigenlijk onderzocht over islam en jodenhaat? Mona Keijzer zei: „Veel asielmigranten komen uit landen met een islamitisch geloof, we weten dat daar jodenhaat, ja, onderdeel bijna is van de cultuur.” En: „Ontkent u dan dat bij mensen met een islamitisch geloof antisemitisme vaak onderdeel is van de cultuur?” Onderzoek bij moslims in westerse landen lijkt haar enigszins gelijk te geven. Tientallen peilingen bij in totaal 38.000 moslims vonden dat antisemitische stereotypen bij hen twee tot drie keer zo vaak voorkwamen als bij niet-moslims. Typische percentages zijn 50 procent antisemitisme bij moslims, tegenover 20 procent bij de anderen. Het gaat om ideeën zoals: joden beheersen de media, de banken en de politiek; ik wil ze niet als buurman; ze hebben schuld aan economische crises, aan oorlogen, aan de dood van Christus; het was hun eigen schuld dat ze vervolgd werden. Ondervraagden kregen ook meningen voorgelegd die ik geen echte jodenhaat vind, zoals: ze zijn meer loyaal aan Israël dan aan het eigen land, of: ze misbruiken hun Holocaust-slachtofferstatus. Je moet die percentages antisemitisme dus relatief zien. Over geweld tegen joden is minder bekend, maar in West-Europa lijkt dat wel primair te komen van moslim-extremisten. Zij vormen vermoedelijk zo’n 40 procent van de daders, 14 procent zijn links-extremisten, 10 procent rechts-extremisten en de rest is onbekend. Antisemitische moorden zijn zeldzaam; in totaal werden in West-Europa tussen 2012 en 2019 vijftien joden vermoord bij aanslagen in Toulouse, Parijs (3×), Brussel en Kopenhagen. Alle daders hadden een islamitische achtergrond. Dat zegt niet alles; in de VS werden in diezelfde periode bij aanslagen op joodse doelen ook vijftien mensen vermoord maar die daders waren allemaal extreemrechtse ‘witte’ neonazi’s. In West-Europa lijkt geweld tegen joden echter meestal te komen van extremistische moslims. Hoort jodenhaat bij de cultuur van landen met een islamitisch geloof? De Anti-Defamation League, een Amerikaans-joodse ngo, vraagt periodiek in 100 landen telkens 500 mensen hoe ze denken over joden. De geïnterviewde krijgt elf vooroordelen te horen en wie het met meer dan de helft daarvan eens is geldt als antisemitisch. Het gaat om uitspraken zoals: joden hebben te veel macht, beheersen de media, praten altijd maar over de Holocaust, geven alleen om hun eigen soort en zijn verantwoordelijk voor de meeste oorlogen. Ik weet niet of je iemand een antisemiet mag noemen als hij het met meer dan de helft daarvan eens is en of dat iets zegt over zijn neiging tot actieve discriminatie of geweld. Maar omdat deze peilingen overal op dezelfde manier worden gedaan en ze regelmatig worden herhaald zijn ze wel bruikbaar om landen te vergelijken. Het gaat daarbij, net als bij de andere peilingen, om onderzoek van voor de huidige Gaza-oorlog. In West-Europese landen scoorde 24 procent van de ondervraagden als ‘antisemitisch’ en in Noord-Afrika en het Midden-Oosten 74 procent. Dat lijkt de stelling van Mona Keijzer enigszins te bevestigen. Andere islamitische landen scoorden lager maar nog steeds hoog, bijvoorbeeld 48 procent in Indonesië en 32 procent in Bangladesh. Twee andere wereldwijde peilingen, de Pew Global Attitudes surveys en de World/European Values Survey, bevestigen dat antisemitisme een stuk meer voorkomt in islamitische landen. Antisemitisme in tv-uitzendingen en kranten is daar niet ongebruikelijk en wordt door de overheid kennelijk toegestaan. Ook schoolboeken bevatten jodenhaat. Dat is intussen verminderd in de landen die verdragen sloten met Israël; het geldt nu vooral voor Iran, Irak en Jemen. Het antisemitisme in Arabische landen dateert van voor het ontstaan van de staat Israël. Vanaf 1935 bestookten de Duitse nazi’s het Midden-Oosten met antisemitische radioprogramma’s, boeken en pamfletten en met steun voor lokale nazi’s. Dat leidde onder meer tot een pogrom in Bagdad waarbij in 1941 zeshonderd joden werden vermoord en duizenden gewond of verkracht. De oorlogen tussen Israël en zijn buurlanden hebben de jodenhaat in die landen verder aangewakkerd. Dat bewijst echter niet dat jodenhaat onderdeel is van de islamitische cultuur. In de Middeleeuwen en daarna werden joden in Europa massaal vervolgd en vermoord terwijl ze onder de islam betrekkelijk veilig waren. De Koran bevat ook geen systematische jodenhaat; fundamentalistische moslimextremisten gebruiken Koranteksten als rechtvaardiging voor antisemitisme, maar dat is cherrypicking. Als jood verontrust het mij dat de helft van de Europese moslims er antisemitische denkbeelden op nahoudt. De andere helft doet dat echter niet, en geweld tegen joden is beperkt tot een kleine groep extremisten. Ik blijf hopen dat moslims en joden in Nederland vreedzaam naast elkaar kunnen bestaan. Daar helpt de manier waarop Mona Keijzer zich uitte niet bij, zelfs als haar quotes een kern van waarheid bevatten. Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2024/06/20/wat-we-weten-over-islam-en-antisemitisme-a4856961</guid>
      <pubDate>Thu, 20 Jun 2024 06:06:55 +0000</pubDate>
    </item>
    <item>
      <title><![CDATA[Wat voor frisdranktaks wilt u?]]></title>
      <description><![CDATA[<p>Het ministerie van Financiën mailde me dat ze de suikertaks op dranken willen veranderen en dat ik commentaar mag leveren. Wat vind ik van hun nieuwe voorstellen? Suikerhoudende dranken zoals vruchtensap en frisdrank zijn lekker zoet en je hoeft er niet op te kauwen, ze glijden zo naar binnen. De calorieën glijden mee naar binnen en daarom zijn suikerhoudende dranken dikmakers. Als de prijs omhooggaat zullen mensen er minder van drinken, een suikertaks leidt daarom tot minder obesitas en bijbehorende ziektes. De verhoging per 1 januari van de belasting op niet-alcoholische dranken werd dan ook gepresenteerd als een gezondheidsmaatregel. Mineraalwater werd uitgezonderd, dat is logisch. De zuivellobby wist ook chocomel en gesuikerde drinkyoghurt vrijgesteld te krijgen door te betogen dat zuivel zo belangrijk is als bron van eiwit en andere voedingsstoffen. Dat was het eerste mankement van deze nieuwe ‘frisdranktaks’. Erger is dat het suikergehalte van dranken er niet toe lijkt te doen, voor water met een smaakje en nul procent suiker geldt hetzelfde tarief als voor cola. Dat komt doordat het de regering niet echt ging om het bevorderen van de gezondheid; de belasting diende vooral om geld binnen te halen, dat gaven ze eerlijk toe. Deze drankenbelasting leidde tot heftige protesten. Het parlement nam er meerdere moties tegen aan en in de publiciteit werd hij met de grond gelijk gemaakt. De regering komt nu met een grondig nieuw rapport. Daarin beschrijven ze vijf verschillende scenario’s voor een suikertaks op dranken. Verder moet de Kamer het zelf maar uitzoeken, de regering is demissionair en wil zich niet meer branden aan deze hete aardappel. Het nieuwe rapport stelt wel relevante vragen over hoe een suikerbelasting eruit moet zien. Daarom is dit het juiste moment om die vragen door te nemen. De eerste vraag is: moet de belasting, en dus de prijs van de drank, toenemen met het suikergehalte? Ja, nogal wiedes: als je suikergebruik wilt verminderen moet de belasting hoger zijn naarmate er meer suiker in zit. Dankzij zo’n getrapte belasting zouden we per persoon ruim een kilo suiker per jaar minder gaan eten. Tweede vraag: moeten melk en karnemelk belast worden? Daar zit immers melksuiker in? Maar melksuiker is geen gewone suiker, het is veel minder zoet. Daarom is melk geen zoete drank. Te veel melk drinken lijkt mij geen belangrijke oorzaak van obesitas en een suikertaks op melk en karnemelk lijkt me niet zinnig. De derde vraag betreft zuiveldranken waar gewone suiker aan is toegevoegd, zoals Fristi en Chocomel. Die zijn nu vrijgesteld van belasting terwijl er even veel suiker in zit als in cola. Ze leveren wat eiwit maar dat is geen reden om ze vrij te stellen, want Nederlanders krijgen genoeg eiwit binnen. Hoogstens hebben veganistisch etende ouderen wat extra eiwit nodig. Appelsientje lift nu mee met de zuivel door een druppeltje melk aan zijn sinaasappelsap toe te voegen en zo de belasting te ontwijken. Andere producenten zullen volgen. Dat gat moet gedicht worden en de vrijstelling voor gesuikerde zuiveldrankjes moet vervallen. Een vierde vraag betreft plantaardige melkvervangers zoals havermelk. Die worden nu wel belast. Er is geen bewijs dat ze dik maken maar dat is nooit goed onderzocht. Complicatie is dat er vele soorten plantaardige melk bestaan, sommige daarvan zitten vol goede voedingsstoffen en zijn gezonder dan gewone melk, maar andere zijn vooral water met suiker. Je moet een leerboek voedingsleer en een vergrootglas meenemen naar de supermarkt om uit te zoeken welk pak plantaardige melk de juiste samenstelling heeft. Daarom is het misschien niet zo’n slecht idee om plantenmelk voorlopig net zo te belasten als frisdrank. Vervolgens mogen de fabrikanten zorgen voor bewijs dat hun product niet dik maakt. Er moet ook een betrouwbaar keurmerk komen dat garandeert dat een plantenmelk evenveel eiwit, vitamines en mineralen bevat als echte melk en liefst ook de vitamine D en essentiële vetzuren die in melk ontbreken. En niet te veel suiker. Als dat allemaal rond is mag de belasting er weer af. Tot slot de pure vruchten- en groentesappen. In vruchtensap zit dezelfde soort suiker als in frisdrank en het suikergehalte is vaak nog hoger. Er kan vitamine C in zitten en een beetje vezel maar dat maakt weinig uit; vruchtensap is een dikmaker en moet gewoon belast worden, net als mengsels van vruchten- en groentesap. Groentesap is niet speciaal gezond, dus belasten op basis van suikergehalte lijkt me OK. In pure groentesappen zit meestal weinig of geen suiker, dus die hebben van die belasting nauwelijks last. Wortel- en bietensap, waar van nature wel suiker inzit, zijn nu al zo duur dat een beetje belasting weinig uitmaakt. Dat is hoe ik er over denk. Voor Kamerleden die dit lezen: ik ben voor scenario I van de regering maar zonder melk en karnemelk. De overheid wil ook graag uw mening horen, lezer. Die kunt u geven op internetconsultatie.nl. Wie weet krijgt u de volgende keer dan ook een e-mail, want met de suikertaks zijn we nog niet klaar. Reageren op dit artikel kan alleen met een abonnement. Heeft u al een abonnement, log dan hieronder in. NIEUW: Geef dit artikel cadeau Als NRC-abonnee kun je elke maand 10 artikelen cadeau geven aan iemand zonder NRC-abonnement. De ontvanger kan het artikel direct lezen, zonder betaalmuur.</p>]]></description>
      <guid>https://nrc.nl/nieuws/2024/05/16/wat-voor-frisdranktaks-wilt-u-a4198770</guid>
      <pubDate>Thu, 16 May 2024 06:06:56 +0000</pubDate>
    </item>
  </channel>
</rss>
