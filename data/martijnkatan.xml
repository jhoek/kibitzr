<?xml version="1.0" encoding="utf-16"?>
<rss version="2.0">
  <channel>
    <title><![CDATA[Martijn Katan]]></title>
    <link>https://www.nrc.nl/rubriek/martijn-katan/</link>
    <description><![CDATA[Martijn Katan]]></description>
    <item>
      <title><![CDATA[
		Gerechtigheid voor Gerrit Grijns
	]]></title>
      <description><![CDATA[<p>In 1929 won Christiaan Eijkman de Nobelprijs voor een ontdekking waar hij zelf lange tijd niet in geloofde: hij zou de vitamine hebben ontdekt die beriberi geneest. Beriberi is een ziekte die in de 19de eeuw in Azië miljoenen vaak nog jonge mensen het leven kostte. Het begon met gevoelsverlies en verlammingen, hun spieren teerden weg, het hart kon worden aangetast en al snel volgde de dood. Beriberi teisterde ook de soldaten die in Nederlands-Indië vochten in koloniale oorlogen. De regering stuurde daarom drie deskundigen, onder wie Eijkman, naar Indië om de oorzaak van deze ziekte op te sporen. Het moest een bacterie zijn, dachten ze. Bacteriën waren de ontdekking van de eeuw, ze veroorzaakten alle grote ziektes van die tijd zoals tuberculose en cholera. Daarom werden de kazernes in Indië alvast gedesinfecteerd. Alleen hielp dat niet. Aangekomen in Indië in 1886 meende de commissie al snel dat ze de beriberiverwekker te pakken hadden, maar van hun argumenten klopte niet veel. Het hardste bewijs dat een bacterie de oorzaak is van een ziekte is dat proefdieren die ziekte krijgen als ze met die specifieke bacterie worden besmet. Eijkman was achtergebleven in Indië als hoofd van een speciaal opgericht laboratorium en hij probeerde in systematisch onderzoek proefdieren – waaronder kippen – beriberi te bezorgen, bijvoorbeeld door ze in te spuiten met bloed van beriberilijders. Dat had echter geen effect. De doorbraak kwam, toen onder alle kippen spontaan een beriberi-achtige ziekte uitbrak, ongeacht waarmee ze waren ingespoten. Eijkman kon ondanks uitgebreide proefnemingen de oorzaak niet ontdekken. Na vier maanden was de ziekte weer even plotseling verdwenen. Uiteindelijk bleek de oorzaak te liggen in de soort rijst waarmee de kippen werden gevoerd. Rijstkorrels zijn van nature bruin vanwege het bruine vliesje (zilvervliesje) dat er omheen zit. Door dat in een stoommaalderij eraf te slijpen kreeg je witte rijst. Die was in de helft van de tijd gaar, was zachter op de tong en je hoefde er nauwelijks op te kauwen. Ook was hij jarenlang houdbaar. De kippen hadden beriberi gekregen vanaf het moment dat ze werden gevoerd met deze witte rijst. Toen kwam er een nieuwe kok, hij vond het zonde om dure witte rijst aan dieren te voeren, ze kregen weer bruine rijst en prompt was de ziekte voorbij. Deze toevalsbevinding werd Eijkman in de schoot geworpen dankzij zijn scherpe geest en zijn systematische waarnemingen. Maar hij kwam niet los van zijn bacteriologische wereldbeschouwing. Daarin werden ziektes altijd veroorzaakt door een ziekteverwekker, dus door een bacterie of door een bacteriële gifstof (toxine). Volgens Eijkman moest in de kip uit witte rijst zo’n toxine ontstaan, al dan niet door toedoen van bacteriën. De bruine vliesjes zouden een antitoxine bevatten dat het gif onwerkzaam maakte. Eijkman ging in 1896 terug naar Nederland en zijn assistent Gerrit Grijns zette het onderzoek voort. Hij was het die zich aan de doctrine van bacteriën en gifstoffen ontworstelde. De voedingsleer werd in die tijd beschouwd als af en klaar: voeding leverde eiwitten, vetten, koolhydraten en mineralen zoals calcium en ijzer, en meer dan dat hadden mensen niet nodig. Grijns wist met ingenieuze experimenten alle hypothesen over bacteriën en gifstoffen te weerleggen en durfde toen een conclusie te trekken die dwars tegen alle conventionele wijsheid inging: voedsel moest nog onbekende stoffen bevatten die onmisbaar waren voor de gezondheid. Een tekort aan zo’n stof veroorzaakte een ‘partiële honger’ en een bijbehorende deficiëntieziekte, zoals beriberi en zoals de scheurbuik die schepelingen al eeuwen teisterde. Het inzicht dat er onbekende factoren in voedsel zitten die onmisbaar zijn voor de gezondheid brak daarna snel door. De Poolse chemicus Funk stelde voor om de verantwoordelijke stoffen ‘vitamines’ te noemen. Afgesproken werd om ze aan te duiden met letters; de anti-beriberivitamine werd B genoemd, later gespecificeerd tot B1. In 1926 slaagden Grijns’ opvolgers er eindelijk in om uit honderden kilo’s zilvervliesjes één gram pure vitamine B1 te bereiden. Een minuscule hoeveelheid daarvan genas beriberi bij mensen en dieren. Dat was het definitieve bewijs; ook het Nobelprijscomité ging nu om. Eijkman kreeg de prijs in 1929. Grijns niet; zelfs als het comité hem had willen eren konden ze dat niet, want zij werken uitsluitend op basis van voordrachten en Grijns was dat jaar door niemand voorgedragen. Pas recent krijgt hij de erkenning die hij verdient, o.a. van Louise Fresco in een historisch essay en van wetenschapshistoricus Rob van den Berg, die in De Vitaminepioniers een boeiende analyse geeft van de ontdekking van de eerste vitamine. Grijns’ kleindochter kreeg onlangs het eerste exemplaar uitgereikt. Ook is er in Wageningen nu een Gerrit Grijns Instituut. Net als Eijkman hebben ook u en ik sterke overtuigingen over de oorzaken van allerlei problemen. Ooit zal blijken dat we er dikwijls naast zaten. Misschien is het een troost dat dit zelfs Nobelprijswinnaars overkomt. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/04/11/gerechtigheid-voor-gerrit-grijns-a4195495</guid>
      <pubDate>Thu, 11 Apr 2024 06:04:53 +00:00</pubDate>
    </item>
    <item>
      <title><![CDATA[
		Vrouw heeft recht op seks
	]]></title>
      <description><![CDATA[<p>De basisscholen geven deze week seksuele voorlichting, onder het motto ‘Lentekriebels’. De bijbehorende lespakketten zijn volgens de makers wetenschappelijk onderbouwd. Daarmee bedoelen ze dat de kinderen er effectief iets van leren en dat het hun gedrag beïnvloedt. Maar wat moet je ze leren en in welke richting moet hun gedrag gestuurd worden? Ouders hebben daarover zeer verschillende meningen. De wetenschap helpt ons niet om uit die meningen de juiste te kiezen; zij kan ons vertellen of de aarde rond of plat is, maar heeft niet de waarheid in pacht over de vraag of het goed of slecht is om kinderen te leren genieten van seks – om een voorbeeld te noemen. Vroeger ging de godsdienst over dit soort morele dilemma’s. Bij christenen en joden moest het antwoord dan meestal uit de bijbel komen. Opmerkelijk genoeg destilleerden deze twee godsdiensten uit hetzelfde heilige boek tegengestelde antwoorden op de vraag of genieten van seks goed is of juist slecht. Volgens kerkvader Augustinus was seksuele begeerte slecht. Hij was in de vierde eeuw de grondlegger van de doctrine van de erfzonde. Hij baseerde die op zijn interpretatie van het verhaal van Adam, Eva en de slang in Genesis, het eerste boek van het Oude Testament. Het Oude Testament is de joodse bijbel en die vormt het eerste driekwart deel van de christelijke bijbel. In het verhaal over de slang wordt beschreven dat direct na de schepping Adam en Eva in het Paradijs woonden en er een gelukzalig bestaan leidden. Ze mochten eten van alle bomen en planten, behalve van de vruchten van de boom van de Kennis van Goed en Kwaad. Eva liet zich door de slang verleiden om toch van die boom te proeven, want ‘de vruchten zagen er heerlijk uit en ze vond het aanlokkelijk dat de boom haar wijsheid zou schenken’. Zij haalde op haar beurt Adam over om mee te doen. Zodra ze van die vruchten (vaak afgebeeld als appel) hadden gegeten ‘werden hun beiden de ogen geopend en merkten ze dat ze naakt waren’. Daarom maakten ze schorten van bladeren. Kerkvader Augustinus leidde hieruit af dat het eten van de ‘appel’ bij Eva en Adam de geslachtsdrift deed ontstaan en als gevolg daarvan werden ze overweldigd door begeerte en hadden ze voor het eerst seks. Dat was de zondeval. Wellust was volgens Augustinus zondig en deze zonde van het eerste mensenpaar zou blijvend overerven van ouder op kind. Dat was allemaal interpretatie; in de bijbel staat bij Adam en Eva geen woord over geslachtsdrift, seks, zondeval of erfzonde. Desondanks werd dit de officiële kerkelijke doctrine. Deze leer van de lust (‘libido’) als erfzonde was een krachtig argument voor het celibaat, vandaar dat seks nog steeds verboden is voor katholieke geestelijken. Het Jodendom komt op grond van datzelfde Oude Testament tot een heel andere leer. In het tweede Bijbelboek, Exodus, staat dat een getrouwde vrouw tegenover haar man recht heeft op voedsel, kleding en seks. Dat recht van de vrouw op geslachtsgemeenschap diende natuurlijk om voor nakomelingen te zorgen, daarvan had je er in een tijd van massale kindersterfte nooit genoeg. Maar het ging om meer dan voortplanting. Een man die trouwde werd een jaar lang vrijgesteld van militaire dienst ‘zodat hij zijn vrouw kan verblijden’. Dat steunt de interpretatie dat het recht op seks van de vrouw zoals beschreven in Exodus ook haar recht inhield om te genieten. Oudtestamentische voorschriften zijn beknopt en soms voor meerdere uitleg vatbaar. Daarom werden ze in de eerste vijf eeuwen na Christus door joodse wetgeleerden in langdurige discussies uitgewerkt tot een serie wetboeken die samen de Talmoed vormen. Die omvat de regels voor het totale maatschappelijke leven in al zijn denkbare varianten. In die Talmoedwetten wordt de behoefte van de vrouw aan intimiteit en seksuele bevrediging net zo gerechtvaardigd geacht als haar behoefte aan eten. In het huwelijk was het initiatief tot vrijen aan haar; een man mocht zijn vrouw er niet toe pushen. Als hij haar echter de seks weigerde of als hij impotent werd mocht zij echtscheiding eisen inclusief alimentatie. De frequentie waarmee de man zijn echtelijke plichten moest vervullen hing ervan af hoe vaak hij voor zijn werk van huis moest zijn. Een kameeldrijver mocht een maand wegblijven, zo lang duurde een karavaantocht nu eenmaal, maar een man die rijk genoeg was om thuis te blijven en niet te werken moest zijn vrouw dagelijks bevredigen. Als dat zijn krachten te boven ging zocht hij maar een andere manier om haar tot een hoogtepunt te brengen. Er mocht veel op dat punt zolang beide partners er maar plezier in hadden. Vrijen met kleren aan mocht niet, je moest de intimiteit kunnen voelen van huid-op-huid contact. Is seks nu zondig of iets om van te genieten? De wetenschap kan ons daar niet bij helpen en iedere godsdienst heeft zijn eigen waarheid. Ouders zullen zelf moeten kiezen wat ze willen dat hun kinderen verteld wordt over seks. Goed dat de Week van de Lentekriebels ons daarover aan het denken zet. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/03/06/vrouw-heeft-recht-op-seks-a4192240</guid>
      <pubDate>Wed, 6 Mar 2024 06:04:53 +00:00</pubDate>
    </item>
    <item>
      <title><![CDATA[
		Soms is de waarheid slecht voor het milieu
	]]></title>
      <description><![CDATA[<p>Chemicaliën zijn vaak slecht voor het milieu. De strijd tegen die chemicaliën kan met meer kracht worden gevoerd als ze ook nog eens slecht zijn voor onze gezondheid. Maar als die gezondheidsargumenten niet solide zijn, moet ik dat dan aan de grote klok hangen? Dan denkt de overheid misschien dat het wel meevalt en dat harde maatregelen niet nodig zijn. Een actueel voorbeeld is PFAS. Dat is een verzamelnaam voor waterafstotende stoffen die gebruikt worden in kleding, vloerbedekking, brandblusschuim, ski-wax en nog meer. In de natuur breken ze heel langzaam af en daardoor hopen ze zich op in bodem en water. Dat veroorzaakt misschien schade aan planten en dieren want die nemen het op, net als de mens. Dat vinden we erg, maar er is zoveel erg. Het wordt een andere zaak als PFAS onze gezondheid schaadt. Alleen is de onderbouwing daarvan nogal problematisch. Een voorbeeld is de invloed van PFAS op het cholesterolgehalte van het bloed, één van de effecten waardoor PFAS in een kwaad daglicht staat. Mensen met meer PFAS in hun bloed hebben een wat hoger cholesterol. Dat leidt tot de verdenking dat PFAS het cholesterol verhoogt en dus hartinfarcten veroorzaakt. Als twee dingen samengaan bewijst dat echter niet dat het één het ander veroorzaakt. Misschien is het omgekeerd en is het hogere PFAS-gehalte niet de oorzaak maar het gevolg van een hoger cholesterol. De vetdeeltjes waarin het bloed cholesterol vervoert houden wellicht PFAS vast. Als dat zo is leidt een hoger cholesterol tot meer PFAS, zoals een toename van het aantal katten in huis leidt tot meer kattenvlooien. De enige manier om vast te stellen wat wat veroorzaakt is een experiment waarin vrijwilligers PFAS krijgen toegediend. Zo’n experiment is gedaan. Het toeval wil namelijk dat sommige PFAS-achtige stoffen een kandidaat-geneesmiddel zijn tegen kanker. Het is niet meer dan een hypothese, maar bij ongeneeslijke vormen van kanker grijpen wetenschappers elke strohalm aan. Daarom kregen 49 vrijwilligers met uitbehandelde kanker een grote hoeveelheid PFAS toegediend, als eerste stap in de ontwikkeling van een kankergeneesmiddel. Hun cholesterol werd ook gemeten en wat bleek: hoe meer PFAS ze innamen, hoe lager hun cholesterol werd. Dat laat weinig ruimte over voor de hypothese dat PFAS het cholesterol verhoogt. De Europese voedselwaakhond EFSA baseert zijn adviezen over PFAS daarom niet meer op een samenhang met cholesterol maar concentreert zich op effecten op de afweer. Kinderen die in de baarmoeder blootgesteld zijn geweest aan PFAS lijken minder antilichamen aan te maken als ze met vijf jaar worden gevaccineerd tegen difterie, tetanus en andere (kinder)ziektes. Het is nog niet duidelijk hoe belangrijk dat effect is; er is geen overtuigend verband tussen PFAS en het daadwerkelijk optreden van infectieziektes. Zelfs als PFAS de effectiviteit van vaccinaties zou verkleinen kunnen we onze tijd en aandacht beter richten op kinderen die totaal niet worden gevaccineerd, want hun aantal groeit. Voor de gezondheid van mensen lijkt mij alles bij elkaar het terugdringen van PFAS niet het meest urgente issue. Daarbij vind ik de adviescommissie van de Australische regering aan mijn zijde: zij concludeerden dat er slechts beperkt of geen bewijs is voor een relatie tussen PFAS en ziekten. Maar moeten wetenschappers dat van de daken schreeuwen? Het gevolg kan zijn dat mensen hun schouders ophalen over PFAS en dat daardoor milieu en natuur nog verder vollopen met deze chemicaliën. De strijd tegen schadelijke chemicaliën kan dus het uitspreken van de wetenschappelijke waarheid belemmeren. Dat leek minder te spelen toen ik zestien jaar geleden ten strijde trok tegen de zogenaamde gevaren van nitraat in voedsel. U herinnert zich misschien dat je spinazie en andere groenten niet mocht opwarmen, want dan werd het nitraat uit groenten omgezet in nitriet (gevaarlijk! kanker!). Groenten eten bij de vis was al helemaal af te raden (nog meer kanker!). De onderbouwing van deze waarschuwingen was flinterdun en na een paar jaar discussie trok het Voedingscentrum de adviezen in. Daarmee had de waarheid gezegevierd en was bovendien een barrière tegen het eten van groenten uit de weg geruimd. Win-win dus, maar ook toen was er een keerzijde. Nitraat is een vorm van stikstof; het komt uit mest en daarvan produceren Nederlandse koeien en varkens dagelijks 200 miljoen kilo. De stikstof uit die mest verdwijnt voor een groot deel naar bodem en grondwater in de vorm van nitraat. Als het labeltje ‘kanker’ aan nitraat was blijven hangen had dat misschien geholpen om de industriële veeteelt en de bijbehorende mestproductie terug te dringen. Had ik beter mijn mond kunnen houden? Dat kan ik niet. Uitvinden hoe het werkelijk zit is mijn vak en mijn passie; daar wil ik niet mee schipperen. Als we de schadelijke effecten van de chemische industrie en de agro-industrie op onze leefomgeving willen terugdringen is een beetje overdrijving misschien nuttig, maar ik ben daar niet geschikt voor. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/31/soms-is-de-waarheid-slecht-voor-het-milieu-a4188657</guid>
      <pubDate>Wed, 31 Jan 2024 06:04:53 +00:00</pubDate>
    </item>
    <item>
      <title><![CDATA[
		Een merkwaardig voordeel van roken en drinken
	]]></title>
      <description><![CDATA[<p>Stoppen met roken, gezonder eten en meer bewegen, dat is de topdrie van goede voornemens voor het nieuwe jaar. Wie het volhoudt verkleint zijn kans op hartinfarcten, beroertes, kanker en andere nare ziekten. Helpt gezond leven ook tegen de ziekte van Parkinson? Parkinson is een aandoening van de hersenen. Ongeveer een op de dertig mensen gaat het ooit krijgen. Patiënten trillen met hun handen en hun bewegingen worden traag en stijf. Dat komt doordat bepaalde zenuwcellen die het bewegen aansturen kapot zijn gegaan. Gaan onze goede voornemens de kans dat dat gebeurt verkleinen? Gezond leven begint met niet roken. Merkwaardig genoeg werkt dat bij parkinson omgekeerd: sigaretten roken beschermt ertegen. Hoe langer je rookt, hoe groter het beschermend effect. Dat komt niet doordat rokers eerder doodgaan; ook rokers die zeventig of tachtig jaar worden krijgen half zo vaak parkinson als leeftijdsgenoten die nooit hebben gerookt. Het lijkt iets in sigaretten te zijn, andere verschillen tussen rokers en niet-rokers zijn uitgebreid onderzocht en er is niets gevonden dat het verschil verklaart. Je zou haast denken dat je als parkinsonpatiënt snel een slof sigaretten in huis moet halen, maar als je de ziekte eenmaal hebt lijkt roken niet meer te helpen, en nicotinepleisters al helemaal niet. Langdurig roken verkleint dus de kans op parkinson. We moeten dit wel afzetten tegen de veel grotere kans dat je van roken kanker, hart- en vaatziekten, multiple sclerose of COPD krijgt. Voor je totale gezondheid is er geen twijfel mogelijk, stoppen is beter. Eenzelfde afweging geldt voor alcohol. Er zijn sterke aanwijzingen dat het dagelijks drinken van een of twee glazen beschermt tegen parkinson. Maar de vermindering van parkinson door alcohol valt in het niet bij de verhoging van je risico op ziekten die veel vaker voorkomen, zoals beroertes, kanker, leverziekten en ongelukken. Minder drinken blijft dus een prima voornemen. Bij bewegen is alles gelukkig weer volgens verwachting; meer bewegen verlaagt duidelijk de kans dat je parkinson krijgt. Bij mensen die het al hebben wordt de ernst van de ziekte ook verminderd door meer bewegen en wordt de achteruitgang vertraagd. Kies wel een gezonde sport, want boksen en rugby veroorzaken hersenschuddingen en die verhogen het risico. Zet daarom een helm op bij het fietsen. Ander goed nieuws is dat je niet hoeft te stoppen met koffie. Integendeel, koffiedrinkers hebben juist minder kans op parkinson. Koffie is ook verder OK, het veroorzaakt geen andere ziektes. Hoogstens kun je van te veel koffie een gejaagd gevoel krijgen en slecht slapen, maar dat merk je vanzelf. Dan het gezonde eten. Iedere dag een glaasje magere melk of yoghurt is een goed idee. Het bevat waardevolle mineralen, is goed voor de tanden en de bloeddruk en het helpt misschien tegen darmkanker. Maar wat een frustratie: melkdrinkers hebben juist meer kans op parkinson. Misschien heeft dat niets te maken met melk en komt het van iets anders wat melkdrinkers doen, maar daar is geen bewijs voor. Ik drink graag melk en ga daar niet mee stoppen; ik troost me met de gedachte dat parkinson een redelijk zeldzame ziekte is. Ten slotte: biologisch eten, helpt dat? Daar zitten minder bestrijdingsmiddelen op dan op gewoon eten en bestrijdingsmiddelen lijken een oorzaak van parkinson te zijn. Landbouwers die pesticiden spuiten hebben duidelijk meer kans de ziekte te krijgen. Als je de motten in je klerenkast gaat verdelgen met een spuitbus zou ik dus een masker opzetten en de kinderen uit de buurt houden. Je moet wel aardig wat pesticide binnenkrijgen voordat je een effect ziet; wonen in de buurt van landbouwgrond waarop gespoten wordt lijkt weinig uit te maken. Daarom verwacht ik als het om parkinson gaat weinig van biologisch eten; op gewone groenten en fruit zitten ook heel weinig bestrijdingsmiddelen en de middelen die geassocieerd zijn met parkinson zijn in de EU verboden . Waarom krijgen dan tegenwoordig steeds meer mensen deze nare ziekte? Dat komt door de vergrijzing ; het is een ziekte van oude mensen. Als je kijkt naar mensen van dezelfde leeftijd is in de loop der jaren de kans op parkinson niet toegenomen, maar ouderen maken er veel meer kans op dan jongeren, en steeds meer mensen worden oud. Dat komt door betere geneeswijzen en medicijnen en door gezonder leven. Daardoor sterven relatief minder mensen aan hart- en vaatziekten en kanker en leven we langer. Die extra jaren zijn een zegen, maar de slijtage gaat door en vroeg of laat dienen zich onherroepelijk andere aandoeningen aan zoals dementie, doofheid, blindheid, invaliderende gewrichtspijn – en parkinson. De enige manier om die te ontlopen is om tijdig dood te gaan. Euthanasie dus. Ik verwacht dan ook dat de criteria voor euthanasie de komende jaren zullen worden opgerekt, zowel vanwege de angst voor aftakeling als vanwege de oplopende zorgkosten. Dementie, parkinson of euthanasie, het is een deprimerende keuze. Helaas gaan alle goede voornemens van de wereld daar niets aan veranderen. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2024/01/03/een-merkwaardig-voordeel-van-roken-en-drinken-a4185832</guid>
      <pubDate>Wed, 3 Jan 2024 06:04:54 +00:00</pubDate>
    </item>
    <item>
      <title><![CDATA[
		Luchtvervuiling als quick fix voor het klimaat
	]]></title>
      <description><![CDATA[<p>Obesitas en klimaatverandering bedreigen beide onze gezondheid. We willen er graag iets aan doen maar dat lukt meestal niet. Daarom willen we een quick fix. Voor obesitas is die er gelukkig al. Wat wordt de quick fix voor het klimaat? Mijn vorige column ging over de quick fix voor obesitas: er zijn nu imitatiehormonen waar je twintig kilo van afvalt. Die zijn nodig omdat de overheid dik makend voedsel niet duurder gaat maken of verbieden, want dan worden ze weggestemd. Tegen de opwarming komen er ook geen ingrijpende maatregelen. Dan zouden burgers minder moeten rijden, vliegen, vlees eten en spullen kopen en de meerderheid van de kiezers wil dat niet. Op papier zijn we duurzaam bezig maar dat is grotendeels creatief boekhouden. In werkelijkheid groeit de concentratie van broeikasgassen in de atmosfeer steeds sneller; 2023 wordt het warmste jaar in de geschiedenis. Is hier een quick fix voor? Die is er. In het Engels heet hij ‘solar geo-engineering’. Ik noem hem ‘zonneblokkering’. Zonneblokkering houdt in dat we immense wolken van sulfaat de stratosfeer in spuiten. Die wolken vormen een wit zonnescherm dat het zonlicht terugkaatst, zodat het de aarde niet bereikt. We kennen dat verschijnsel al van twee kanten: vulkaanuitbarstingen en luchtverontreiniging. De uitbarsting in 1991 van de vulkaan Pinatubo op de Filippijnen is een goed voorbeeld. Toen spoot er twintig miljard kilo sulfaat de lucht in en die breidde zich in de stratosfeer uit tot een dunne witte deken die een flink deel van de aardbol omspande. Daardoor koelde de aarde in 1992-1993 af met een halve graad. Toen was het sulfaat naar de grond gezakt en verdwenen. Voor een blijvend effect moet je continu sulfaat de lucht in spuiten. Dat blijkt ook uit een andere bron van informatie, namelijk luchtverontreiniging door de scheepvaart. Tot 2010 bevatte de stookolie voor schepen nogal wat sulfaat; die ging de schoorsteen van het schip uit en de lucht in. Tien jaar geleden werd sulfaat in stookolie verboden. Dat was bedoeld tegen luchtverontreiniging, maar als bijeffect werd de sulfaatdeken in de stratosfeer dunner. Dat leidde tot een extra opwarming van de aarde van een tiende graad. Ik ontleen dat getal aan de prominente klimaatexpert James Hansen. Hij was degene die in 1988 in een beroemde hoorzitting de Amerikaanse Senaat liet zien dat de klimaatverandering was begonnen en door mensen werd veroorzaakt. Hansen pleit al heel lang voor vermindering van broeikasgas, maar hij en vele anderen denken nu dat we het zonder zonneblokkering niet gaan redden. Hoe moeten we ons die zonneblokkering voorstellen? Stel het is 2050, de hitte is ondraaglijk, steden worden verwoest door orkanen en overstromingen, droogte veroorzaakt hongersnood en er dreigen volksverhuizingen. Het gebruik van fossiele brandstoffen wordt nu serieus verminderd maar het is te laat. Daarom starten China en de VS samen een programma waarbij ze met een vloot van duizenden vliegtuigen een miljard kilo sulfaat per jaar de stratosfeer inspuiten, als een soort continue vulkaanuitbarsting. Dat is uitvoerbaar. Het vereist wel enorme investeringen, speciale satellieten en een wereldwijde samenwerking van wetenschappers om het inspuiten te monitoren en bij te sturen. Die zonneblokkering gaat ongetwijfeld bijwerkingen hebben. Welke, dat weten we niet echt. Als het te erg wordt kun je ermee stoppen, dan verdwijnen de sulfaatwolken binnen een jaar of twee. Maar intussen veroorzaakt de zonneblokkering misschien een nog groter tekort aan water in sommige gebieden en extra stortregens en overstromingen in andere. Ook wordt de ozonlaag erdoor aangetast. De afscherming zal ook ongelijk verdeeld zijn, want de initiatiefnemers zullen de zonneschermen vooral boven hun eigen delen van de wereld uitspreiden terwijl in andere landen het klimaat er misschien juist door verslechtert. Het is de vraag of onder die omstandigheden de wereldvrede kan worden bewaard. Geen wonder dus dat veel mensen mordicus tegen zonneblokkering zijn en zelfs het onderzoek ernaar willen verbieden. Dat komt niet alleen voort uit angst voor de bijwerkingen, maar ook omdat het een excuus vormt om minder te doen aan het terugdringen van fossiele brandstof. Onder ons zonnescherm van sulfaat zou de uitstoot van CO2 en andere broeikasgassen nog tientallen jaren gewoon door kunnen gaan. Als er vervolgens chaos en oorlog uitbreekt en het programma voor het in stand houden van de zonneschermen instort, dan krijgt de aarde binnen een paar jaar de volle laag van de uitgestelde opwarming. Ik ben geen voorstander van zonneblokkering. Ik vind dat we moeten stoppen met fossiele brandstoffen, alleen vrees ik dat dat onvoldoende gaat gebeuren. Mensen vinden het moeilijk om nu af te zien van plezier en comfort, om over twintig jaar de gevolgen te voorkomen van opwarming; gevolgen waarvan zij zelf misschien niet eens het grootste slachtoffer worden. Het is erg dat ik het moet zeggen, maar die quick fix wordt misschien onze enige uitweg. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/11/16/luchtvervuiling-als-quick-fix-voor-het-klimaat-a4181009</guid>
      <pubDate>Thu, 16 Nov 2023 06:04:54 +00:00</pubDate>
    </item>
    <item>
      <title><![CDATA[
		Obesitas wordt verleden tijd
	]]></title>
      <description><![CDATA[<p>Nieuwe medicijnen kunnen ervoor gaan zorgen dat obesitas over tien tot twintig jaar de wereld uit is. Wat gaat dat voor gevolgen hebben? Tot voor kort leek er tegen obesitas geen kruid gewassen. Minder eten en meer bewegen lukte de meeste mensen niet, diëten werkten niet en veilige en effectieve medicijnen tegen vetzucht waren er niet. Het enige waar mensen fors van afvielen was maagverkleining. Maar nu zijn er nieuwe geneesmiddelen die wel werken. Het zijn imitatiehormonen die ervoor zorgen dat de maag langer vol blijft. Ze werken ook in op de hersenen, zodat mensen minder trek hebben. Daardoor vallen ze twintig tot dertig kilo af en dat gewicht lijkt eraf te blijven zolang ze het middel nemen. Voor obese mensen gaat de wereld veranderen, met grote gevolgen. Er wordt wel veel geprotesteerd tegen deze manier van afvallen. Sommige diabetespatiënten hebben deze imitatiehormonen echt nodig om hun bloedsuiker te verlagen. Zij kunnen er nu niet aankomen omdat alles wordt opgekocht om af te vallen. In plaats daarvan zouden we het echte probleem moeten aanpakken en onze dik makende omgeving moeten veranderen. Dat klinkt mooi en ik ben er helemaal voor, maar ik vrees dat het niet gaat gebeuren; onze overheid heeft nog niet eens een suikertaks op frisdranken ingevoerd. Ook de bijwerkingen van de imitatiehormonen zoals braken en diarree worden vaak als bezwaar genoemd. Maar dat gaat meestal binnen een paar weken over en ernstiger bijwerkingen zijn tot nu toe zeldzaam. Tegenover die bijwerkingen staat dat afvallen leidt tot minder hartinfarcten en beroertes en vermoedelijk tot minder kanker. Er zullen ongetwijfeld nog schadelijke bijwerkingen van deze middelen boven tafel komen, maar dat gaat obese mensen er niet van weerhouden ze ten koste van alles te bemachtigen. Dik zijn is letterlijk en figuurlijk een zware last. Obesitas geeft niet alleen lichamelijke klachten maar heeft ook vergaande sociale gevolgen; het kan de weg afsnijden naar vriendschap, liefde, seks en naar een baan. Een onderzoek van een Amerikaanse chirurg illustreerde hoe erg het is om extreem obees te zijn. Hij vroeg patiënten die na een maagverkleining blijvend meer dan vijftig kilo waren kwijtgeraakt, hoe ze het zouden vinden om weer hun oude gewicht te krijgen. Gegeven de keuze zeiden ze allemaal dat ze nog liever doof werden of onder de puisten zouden zitten. Sommigen zouden zelfs nog liever blind worden of een been willen missen. Geen wonder dus dat het aantal operaties voor maagverkleining stijgt. Patiënten vallen er zo’n dertig kilo van af, maar de ingreep brengt risico’s met zich mee en kan nog jarenlang onaangename bijwerkingen veroorzaken. De situatie lijkt op die van patiënten die veertig jaar geleden een hartaanval hadden overleefd. Dokters hadden hun weinig te bieden behalve een darmoperatie waardoor het slechte LDL-cholesterol in hun bloed spectaculair afnam en daarmee de kans op een infarct. Daarna kwamen de statinetabletten, die de kans op een hartinfarct minstens zoveel verlaagden, en toen wou natuurlijk niemand meer zo’n darmoperatie. Maagverkleining zal dezelfde weg gaan. De nieuwe middelen zijn nu nog te duur; een maagverkleining kost eenmalig tienduizend euro, voor de imitatiehormonen ben je dat om de paar jaar kwijt. Binnen tien jaar verlopen echter de eerste patenten, dan gaat de prijs omlaag en neemt het aantal maagverkleiningen drastisch af. Misschien kunnen die chirurgen zich dan laten omscholen tot plastisch chirurg. Als iemand namelijk dertig kilo afvalt hangen er lappen uitgerekte huid op buik, dijen, armen en borsten. Plastisch chirurgen kunnen dat weer straktrekken. Ook andere specialisten zullen van specialisme moeten wisselen. Het aantal patiënten met diabetes zal spectaculair afnemen, hart- en vaatziekten gaan omlaag, leververvetting, kanker en nierziekten nemen af en er hoeven minder kunstknieën te worden geplaatst. Ook bedrijven zullen het gaan merken als de obesitas-epidemie ten einde loopt. De beurskoers van fabrikanten van diabeteshulpmiddelen zoals insulinepompen gingen deze zomer al flink omlaag. Voor producenten van apneu-apparaten zijn de vooruitzichten ook slecht. Nogal wat obese mensen kunnen ’s nachts zo nu en dan geen lucht krijgen doordat hun luchtweg dichtklapt. Een apneu-apparaat helpt daartegen doordat het tijdens de slaap lucht in de neus blaast. Philips is daar groot in, maar die business kunnen ze beter afbouwen, helemaal los van de narigheid die ze er nu al mee hebben. De markt voor vermageringsboeken en -diëten gaat ook krimpen. Hoe kan het dan dat de beurskoers van WeightWatchers stijgt? Dat komt omdat ze een manier hebben gevonden om hun klanten de nieuwe obesitasmedicijnen te verkopen buiten hun eigen dokter om. Veel nieuw-slanken zullen nieuwe kleren kopen en op zoek gaan naar de liefde die ze zo vaak hebben moeten ontberen. Daar gaan H&amp;M en Tinder goed garen bij spinnen. Maar de echte winnaars zijn de mensen die de last van de obesitas eindelijk van zich af kunnen schudden. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/10/12/obesitas-wordt-verleden-tijd-a4176897</guid>
      <pubDate>Thu, 12 Oct 2023 06:04:54 +00:00</pubDate>
    </item>
    <item>
      <title><![CDATA[
		Waarom ik deze zaterdag de A12 ga blokkeren
	]]></title>
      <description><![CDATA[<p>Op het moment dat de zaterdagkrant verschijnt waarin deze column staat, zit ik in de trein naar Den Haag, waar Extinction Rebellion de A12 gaat blokkeren. Dat is in strijd met de wet; een advertentie met een oproep om naar die blokkade te komen werd daarom door de uitgever van NRC geweigerd. Daar zit wat in; als mensen straffeloos hun zin kunnen doordrijven door het verkeer te blokkeren wordt het een chaos. Dus wat moet ik in die trein? De blokkade heeft tot doel dat de belastingkortingen op brandstof voor grootverbruikers, zoals raffinaderijen, elektriciteitscentrales, vliegtuigen, schepen en kassen worden afgeschaft. Die kortingen bedragen dertien tot dertig miljard euro per jaar. Afschaffen ervan maakt gas, olie en kolen voor die bedrijven duurder; dan gaan ze er zuiniger mee om en bovendien worden benzine, fossiele stroom, vliegtickets en kaskomkommers duurder. Daardoor verkopen ze er minder van en daalt de uitstoot van CO2. Is het gerechtvaardigd om daarvoor de A12 blokkeren? Daarvoor moet volgens mij aan drie voorwaarden zijn voldaan. De eerste is dat het moet vaststaan dat gas, olie en kolen de oorzaak zijn van klimaatverandering, de tweede dat klimaatverandering een reëel gevaar vormt voor ons en onze (klein)kinderen en de derde dat er geen andere remedie is. Fossiele brandstoffen zijn inderdaad de belangrijkste oorzaak van klimaatverandering. De hoeveelheid CO2 in de atmosfeer is sinds 1960 toegenomen met een derde. Die extra CO2 kwam uit gas, olie en kolen, niet uit vulkanen, oceanen, bomen of planten. Klimaatmodellen voorspellen al vijftig jaar hoeveel de aarde opwarmt bij een bepaalde toename van CO2 in de atmosfeer. Die voorspellingen kwamen iedere keer uit. Het vermogen om de toekomst te voorspellen is de ultieme test voor een wetenschappelijke theorie en de klimatologen zijn daarvoor geslaagd. We mogen ervan uitgaan dat hun voorspellingen voor de volgende vijftig jaar ook kloppen. Aan mijn eerste voorwaarde is daarmee voldaan. De tweede voorwaarde betreft de gevolgen van klimaatverandering. Die kennen we minder precies. Er komen meer hittegolven, langdurige droogtes, stortbuien en overstromingen, verzilting door binnendringend zeewater en misschien watersnood. Het wordt bij ons niet zo erg als in andere delen van de wereld. We zijn echter voor haast alles wat we nodig hebben, inclusief ons eten, afhankelijk van andere landen, inclusief de derde wereld waar de grote klimaatklappen gaan vallen. Als daar hongersnood, gevechten om drinkwater en grootschalige overstromingen uitbreken, economieën instorten en mensen massaal op de vlucht slaan, dan gaan wij dat voelen. De mislukte rijstoogst in India heeft voor ons nog geen grote gevolgen maar geeft wel aan waar het heengaat. Er is een gevaar dat bij verdergaande klimaatverandering onze kleinkinderen te maken krijgen met voedseltekorten, oorlogen en verwoesting. Dat beangstigt mij; wat doen we ze aan? Helaas zijn de remedies die ons door bedrijven en overheid worden voorgespiegeld grotendeels gebakken lucht. Biomassa bijvoorbeeld. Hout stoot bij verbranden twee keer zoveel CO2 uit als aardgas. Nieuw geplante bomen kunnen die CO2 weer uit de lucht halen, maar dat kost twintig tot honderd jaar en tegen die tijd is het te laat. Beleidsmakers klampen zich ook vast aan het idee dat we CO2 uit fabrieksschoorstenen gaan opvangen en onder de grond opslaan. Dat is al vaak geprobeerd en meestal mislukte het geheel of gedeeltelijk. Bovendien weten we niet hoelang die CO2 blijft zitten; bij een Noors opslagproject in Algerije dreigde de rotsbodem erboven te barsten en daarom blazen ze de opgeslagen CO2 weer de lucht in. Zo gaat het maar door. Compensatie van je voetafdruk door te betalen voor aanplant van bomen is nep. Vliegtuigkerosine maken uit frituurolie leidt tot meer palmolieplantages en minder oerwoud. Alleen wind en zon lijken een succes – tot je naar de cijfers kijkt. Ze leveren een flink deel van onze stroom maar slechts 5 procent van ons totale energieverbruik. Als we wind- en zonne-energie zouden verdubbelen komt nog steeds 90 procent van onze energie uit brandstoffen die CO2 uitstoten. Ook waterstof is geen oplossing; bij het omzetten van groene stroom in waterstof en weer terug wordt twee derde van de elektriciteit verspild, en we hebben al zo weinig groene energie. Wie de cijfers belangeloos bekijkt kan daarom maar tot één conclusie komen: willen we onze kinderen en kleinkinderen beschermen tegen de gevaren van klimaatverandering dan moeten we zo snel mogelijk af van fossiele brandstoffen. In mijn eentje breng ik dat niet op. Autorijden is zo gemakkelijk dat ik het niet wil missen, het is heerlijk om in onze druilerige winter naar een warm land te vliegen en de verwarming op vijftien graden zetten valt ook niet mee. Daarom vraag ik de overheid om mij te helpen door gas, benzine en fossiele elektriciteit flink duurder te maken. Dat vereist zwaardere druk dan alleen een demonstratie op het Malieveld. Vandaar dat ik straks op het asfalt zit van de A12 in Den Haag. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/09/06/waarom-ik-deze-zaterdag-de-a12-ga-blokkeren-a4173629</guid>
      <pubDate>Wed, 6 Sep 2023 06:04:55 +00:00</pubDate>
    </item>
    <item>
      <title><![CDATA[
		’t Is zo deftig en zo fijn vegetariër te zijn
	]]></title>
      <description><![CDATA[<p>In 1902 opende aan de Coolsingel het eerste vegetarische restaurant van Rotterdam. Het heette Futura Nobis, dat betekent ‘De toekomst is aan ons’. Heeft het vegetarisme nog steeds de toekomst? Tijdgenoten dreven de spot met die claim. De Rotterdamse dichter en cabaretier Koos Speenhoff schreef er een honend lied over met als refrein ‘’t Is zo deftig en zo fijn vegetariër te zijn!’. Het laatste couplet luidde ‘Vegetariërs zijn lieden, die een ander wat verbieden, vegetariërs zijn poppen, die zich vol principes proppen.’ Een journalist van De Maasbode deed in zijn krant verslag van het feestmaal waarmee het restaurant opende en smaalde over reform-dames die overtuigd zijn dat vlees eten bloeddorstig maakt en tot oorlog leidt. Hij hechtte ook weinig geloof aan de bewering dat vlees ongezond is. Dat zou hij nu niet meer schrijven, want intussen is aangetoond dat vegetariërs gezonder zijn en langer leven dan vleeseters. Ze krijgen met name minder hart- en vaatziekten, diabetes en kanker. De vraag is echter in hoeverre dat komt door het weglaten van vlees en vis. Patat, cola, taart, chips, donuts, cupcakes en ijsjes bevatten geen vlees en zouden dus in een vegetarisch menu passen. Vegetariërs eten die dingen weleens, maar ze kiezen vooral voor volkorenproducten, bonen, plantaardige olie, groenten, fruit, ongezouten noten en tempeh. Dat is helemaal volgens de Schijf van Vijf van het Voedingscentrum en zo word je vanzelf gezonder, zelfs als je er zo nu en dan een biefstukje bij zou eten. Nog belangrijker voor het verschil in gezondheid met vleeseters is dat vegetariërs minder roken, slanker zijn en meer bewegen. Dat heeft alles te maken met het feit dat ze hoger zijn opgeleid dan de gemiddelde vleeseter. We weten niet precies wat hoogopgeleiden ertoe brengt om gezonder te leven, maar ik wil wel een gokje wagen. Allereerst hebben ze hogere inkomens. Meer geld betekent een prettiger woonomgeving waar je veilig op straat of in het park kunt joggen. Geld maakt fitnessen en sporten ook gemakkelijker. Op de club tennis je misschien met een arts die je kan helpen om feiten en fabels over gezondheid van elkaar te onderscheiden, of anders heb je wel een buurvrouw die hiervoor heeft doorgeleerd. Het vereist brain power om te onderkennen welk van al die leefstijladviezen klopt. Misschien helpt brain power, dus een hoog IQ, ook om de langetermijngevolgen van ongezond gedrag te overzien en je leefstijl daaraan aan te passen. De verwachting gezonder te worden is één reden waarom mensen vleesloos eten. Een ander en ouder motief is verminderen van dierenleed. Een derde, meer recent argument voor vleesloos eten is het klimaat. Telen van landbouwgewassen leidt tot uitstoot van veel broeikasgas, bijvoorbeeld bij de productie van kunstmest uit aardgas; kunstmestfabriek Yara in Zeeuws-Vlaanderen verbruikt evenveel gas als 1,3 miljoen huishoudens. Ook productie van zaden en pesticiden en het laten draaien van tractors en andere machines veroorzaakt veel CO2-uitstoot. Dat is allemaal nog tot daaraan toe, tenslotte moeten we eten. Maar op de meeste landbouwgrond wordt in Nederland en wereldwijd geen voedsel voor mensen geproduceerd, maar beestenvoer. Daarbij gaan immense hoeveelheden broeikasgas nodeloos de lucht in. Beesten zetten dat voer namelijk grotendeels om in mest, urine en ‘stikstof’ en slechts voor een klein gedeelte in vlees, melk of eieren. Voor een gram eiwit in de vorm van kip of melk gaat er tien keer zoveel CO2 de lucht in als voor een gram eiwit uit bonen. Voor rundvlees is het zelfs tachtig keer zoveel. Als we iets willen doen aan onze broeikasgasuitstoot moeten we minder rijden, minder vliegen, minder spullen kopen en minder vlees eten. Die eerste drie kunnen lastig zijn; er is vaak geen prettig alternatief voor de auto, je wilt weleens op vakantie en de spullen die je koopt zijn soms echt nodig en altijd moeilijk te weerstaan. Minder vlees is misschien beter op te brengen, je kunt voorzichtig beginnen met één vleesloze maaltijd per maand en het langzaam opbouwen; vegetarische kipfilet en vegaburgers kunnen daarbij helpen. Zo kun je pijnloos je vleesverbruik verminderen. De consumptie van dierlijk voedsel hoeft niet terug naar nul. Een veganistisch dieet, zonder melk, kaas en eieren, is met name voor kinderen niet ideaal. Vitamine B12 is een probleem, maar ook eiwit, calcium, zink, ijzer, vitamine D en jodium kunnen tekortschieten. Dat is voor een flink deel op te lossen met een keer per week een stukje vlees en een stukje vis. De paar koeien, kippen en varkens die daarvoor nog nodig zijn kunnen we voederen met afval van de voedselindustrie, zoals aardappelschillen of de afgewerkte gerst die overblijft van het bierbrouwen. De vegetariërs hebben dus gelijk; we mogen een voorbeeld aan ze nemen. Maar voor vleeseters is dat pijnlijk om te horen. Daarom helpt het als vegetariërs zich bescheiden opstellen en geen morele superioriteit uitdragen. Dan mogen ze tegen zichzelf nog steeds zeggen: Futura Nobis, de toekomst is aan ons. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/05/31/t-is-zo-deftig-en-zo-fijn-vegetarier-te-zijn-a4165967</guid>
      <pubDate>Wed, 31 May 2023 06:04:55 +00:00</pubDate>
    </item>
    <item>
      <title><![CDATA[
		Het btw-effect: een schijfje komkommer per dag plus elke maand een appel
	]]></title>
      <description><![CDATA[<p>De regering wil ons met behulp van belastingmaatregelen aanzetten tot gezonder eten. Het gaat om afschaffing van de btw op groente en fruit en verhoging van de belasting op suikerhoudende dranken. Wat houden die plannen in? En gaan ze werken? De Stichting Economisch Onderzoek (SEO) kreeg opdracht om uit te zoeken hoe afschaffing van de btw op groente en fruit zou uitwerken. Daar heeft SEO een grondig, helder rapport over geschreven. Er blijkt uit dat die afschaffing weinig uithaalt. Het effect op de consumptie is gering, het kost veel geld en het gaat een hoop rechtszaken veroorzaken. Allereerst het effect op de consumptie. Op voedingsmiddelen is 9 procent btw. Maar als je die btw afschaft, gaat de consumptie van groenten en fruit niet navenant omhoog, want mensen hebben allerlei redenen om wel of geen groente en fruit te kopen, prijs is er maar één van. Onderzoek toont aan dat het afschaffen van de btw op groente en fruit de consumptie met 4 procent verhoogt. Dat is een schijfje komkommer per dag, plus één appel in de maand. Je hoort vaak dat groente en fruit voor arme mensen onbetaalbaar zijn, maar uit het rapport blijkt dat de consumptie bij arme mensen net zo weinig zou stijgen als bij de rijken. Misschien komt dat omdat Nederlanders ook nu al niet veel geld uitgeven aan groente en fruit; zowel weinig- als veelverdieners besteden er 3 procent van hun inkomen aan. Een tweede nadeel van afschaffing van de btw is dat het de overheid een half miljard tot een miljard per jaar zou kosten. Die moeten ze ergens anders vandaan halen en dat valt niet mee. Een volgend probleem is dat afschaffing veel gaat eisen van de belastingdienst en van de rechtbanken, die het beide al zo druk hebben. Veel fabrikanten zullen voor hun product de btw-verlaging en het bijbehorende gezonde imago opeisen. De rechter zal dan moeten beslissen of iets wel of niet onder groente en fruit valt. Een stronk andijvie is groente, maar voorgesneden andijvie ook? En andijviestamppot? Gemengde sla met olijfolie en citroensap? Diepvriesspinazie? Bonen uit blik? Dat wordt pionieren voor onze rechtbanken, want wij zouden het eerste land zijn dat zo’n apart btw-tarief voor groenten en fruit invoert. Een brief aan het kabinet van de Amsterdamse wethouder Marjolein Moorman gaat hierover lelijk in de fout. De brief is mede ondertekend door een groot aantal bestuurders en wetenschappers. Zij betogen dat Spanje, Slowakije en het Verenigd Koninkrijk de afschaffing van de btw op groente en fruit probleemloos en met resultaat hebben doorgevoerd. Niet dus; die landen hebben geen aparte btw voor groente en fruit, ze heffen op vrijwel alle (basis)voedingsmiddelen dezelfde btw. Geen sterke beurt voor de wethouder en haar mede-ondertekenaars. Het andere plan van de regering betreft een forse verhoging van de belasting op suikerhoudende dranken. Dat is op zich een goed idee, want suikerrijke frisdranken en vruchtensappen zijn bewezen dikmakers. Het staat ook vast dat als de prijs ervan wordt verhoogd mensen minder calorieën gaan consumeren. Vandaar dat de halve wereld al zo’n frisdranktaks heeft. Nederland niet. Dat is mede te danken aan een succesvolle lobby van Coca-Cola bij de VVD, maar nu zou het er eindelijk toch van komen. Helaas is bij ons de ‘suikertaks’ niet echt gericht op het bevorderen van de gezondheid. „Deze verhoging van de verbruiksbelasting [...] heeft als primair doel meer belastinginkomsten op te halen”, schreef de staatssecretaris van Volksgezondheid aan de Kamer. Daarom wil hij op alle niet-alcoholische dranken (behalve water) fors meer belasting heffen, ongeacht of er veel, weinig of geen suiker inzit. Ook op plantaardige namaakmelken zoals havermelk en rijstemelk, zelfs al bevatten de meeste daarvan weinig suiker. Alleen melk wordt niet belast en ook drinkyoghurt en chocolademelk niet. Chocolademelk bevat evenveel suiker als cola, maakt dat niet dik soms? Integendeel; er zitten veel calorieën in chocolademelk en die klok je gemakkelijk weg, gemakkelijker zelfs dan de calorieën uit Red Bull of appelsap. Havermelk is niet onderzocht, maar het lijkt me onwaarschijnlijk dat je daar eerder dik van wordt dan van gewone melk, laat staan van chocolademelk. Als er een frisdranktaks komt op havermelk en niet op suikerrijke melkdranken is dat leuk voor de boeren maar niet goed voor onze gezondheid. De voorgestelde belastingwijzigingen gaan dus niet werken. Hetzelfde gold voor eerdere pogingen van de regering om ons gezonder te laten eten, zoals het sluiten van niet-verplichtende akkoorden met de levensmiddelenindustrie over het gezonder maken van voedingsmiddelen. Het SEO-rapport noemt voor de zoveelste keer maatregelen op die wel werken, bijvoorbeeld een specifieke taks op dikmakende dranken, terugdringen van de verkoop van fastfood en snoep en het verbieden van eetreclame op internet. Minder zout in voedsel zou ook helpen. Maar helaas valt er van onze regering op het gebied van voeding en gezondheid weinig te verwachten. Reageren op dit artikel kan alleen met een abonnement. Heeft u al een abonnement, log dan hieronder in.</p>]]></description>
      <guid>https://nrc.nl/nieuws/2023/04/26/het-btw-effect-een-schijfje-komkommer-per-dag-plus-elke-maand-een-appel-a4163063</guid>
      <pubDate>Wed, 26 Apr 2023 06:04:55 +00:00</pubDate>
    </item>
    <item>
      <title><![CDATA[
		Maak benzine net zo duur als een pakje sigaretten
	]]></title>
      <description><![CDATA[<p>Moet de Vrije Universiteit de banden met Shell verbreken? Daarover woedt binnen de universiteit een discussie. Hoe kom je bij zoiets tot een verantwoorde beslissing? Op het eerste gezicht lijkt het simpel. Wij willen warmte, elektriciteit, autorijden, vliegen en spullen kopen. Bij het produceren daarvan worden kolen, olie en gas omgezet in CO2, die gaat de lucht in, daardoor warmt de aarde op en dat moet stoppen. Maar wie neemt het initiatief? Zolang wij autorijden zullen de oliemaatschappijen benzine produceren, of gas voor elektriciteitscentrales. Ze weten al ruim veertig jaar wat dat aanricht, maar ze hielden het onder de pet, ze probeerden klimaatverandering te ontkennen en de klimaatwetenschap te ondergraven. Dat is nu niet meer houdbaar. Shell vertelt tegenwoordig in jaarverslagen, nieuwsberichten en op sociale media aan een stuk door hoe belangrijk ze duurzame energie vinden. Alleen stellen hun investeringen daarin tot nu toe weinig voor. Dat is allemaal geen reden om Shell in de ban te doen. Bedrijven kunnen niet anders, wie te braaf is gaat failliet. De vraag is wat Shell in de toekomst kan betekenen voor de energietransitie en of samenwerking met universiteiten daarbij kan helpen. Bij ‘energietransitie’ denken de meeste mensen aan het vervangen van fossiele door duurzame energie. Honderden start-ups en onderzoeksconsortia hebben daar ideeën over en zoemen rond de subsidiepotten. Hun plannen gaan vaak over waterstof. Op dagen dat er een overschot aan elektriciteit uit zon en wind is kan daar groene waterstof uit worden gemaakt. Dat kan de gasleidingen in als vervanger van aardgas. Shell heeft daarmee grote plannen. Ze gaan op de Maasvlakte een van de grootste fabrieken ter wereld bouwen voor de productie van waterstof uit windenergie. Die kost een miljard euro, krijgt een vermogen van tweehonderd megawatt en gaat waterstof produceren voor industrie, vrachtwagens, bussen en schepen. Dat klinkt indrukwekkend, maar als je het narekent blijkt die Rotterdamse waterstof nog geen 0,2 procent van ons jaarlijkse verbruik van aardgas te leveren. Maar Shell heeft nog meer in petto. In 2040 gaan ze een nog vijftig keer grotere installatie bouwen in Groningen; die moet gaan draaien op stroom uit nieuwe windparken op zee. Zo kan Groningen het Europees centrum voor groene waterstof worden. Is dat realistisch? Zelfs als onze huidige windparken op zee worden vertienvoudigd zou alle Noordzeestroom opgaan aan Groningse waterstof en blijft er niets over voor elektrische auto’s, warmtepompen of de industrie. De plannen van Shell staan dan ook vol voorbehouden. Maar stel dat het doorgaat. Dan levert in 2040 al die Groningse waterstof nog steeds maar 3 procent van de huidige Nederlandse energievraag. Het zou anderhalf procent kunnen vervangen wat Shell momenteel produceert aan olie en gas. Nog zo’n berekening: als we vanaf 2040 al die groene waterstof opslaan in de lege Groningse gasbel duurt het bijna duizend jaar voor die vol is; dan kunnen we weer zestig jaar lang lekker stoken. Groene waterstof gaat dus slechts een fractie leveren van wat wij nu aan brandstof verbruiken. Er zijn allerlei hoopvolle scenario’s voor duurzame energie en universitaire wetenschappers willen graag steun van Shell om daaraan te werken. Shell heeft inderdaad veel geld en veel kennis. Het zou mooi zijn als ze hun winsten volledig investeren in het maken van bijvoorbeeld synthetische benzine uit zonlicht in de Sahara. Maar dan kelderen hun aandelen en worden ze opgekocht door Exxon. Ze moeten zoveel mogelijk olie en gas blijven oppompen en verkopen. Wat samenwerking met universiteiten ze vooral oplevert is gunstige berichten over hun bedrijf, dus pr. Wetenschappers die samenwerken met fossiele bedrijven zijn in hun publicaties en tweets vaak positief over oliemaatschappijen. Of die duurzame energie er komt is dus onzeker. Meer onderzoek is altijd nuttig, maar we moeten er niet op rekenen dat het ons CO2-probleem gaat oplossen. Het enige wat werkt is minder autorijden, vliegen of je huis verwarmen. Het initiatief daartoe gaat niet van Shell komen, olie en gas is hun kernactiviteit en zal dat blijven. Het initiatief moet van ons komen, maar u en ik vinden dat moeilijk. Niet meer vliegen vind ik nog doenlijk en ik kan zonder centrale verwarming, maar om te stoppen met autorijden heb ik een stevige stok achter de deur nodig, bijvoorbeeld acht euro extra belasting op benzine. Dat krijgt onze regering alleen voor elkaar als kiezers anders gaan denken over fossiele brandstof. Benzine moeten we gaan afwijzen net als sigaretten of landmijnen; die boodschap moeten we tussen de oren krijgen. Daarom ben ik ervoor dat de Vrije Universiteit de banden met Shell verbreekt. Niet om Shell een lesje te leren, maar om het duidelijk neer te zetten voor onszelf en onze medeburgers en aldus draagvlak te creëren voor benzine van tien euro per liter. Wetenschappers hebben daarin een speciale verantwoordelijkheid. Ik verwacht dat de Vrije Universiteit ook tot die conclusie komt.</p>]]></description>
      <guid>https://nrc.nl/nieuws/2023/03/23/maak-benzine-net-zo-duur-als-een-pakje-sigaretten-a4160216</guid>
      <pubDate>Thu, 23 Mar 2023 06:04:56 +00:00</pubDate>
    </item>
  </channel>
</rss>
