<?xml version="1.0" encoding="utf-16"?>
<rss version="2.0">
  <channel>
    <title><![CDATA[Martijn Katan]]></title>
    <link>https://www.nrc.nl/rubriek/martijn-katan/</link>
    <description><![CDATA[Martijn Katan]]></description>
    <item>
      <title><![CDATA[Erfelijkheid, IQ en de kloof]]></title>
      <description><![CDATA[<p>Gemiddeld blijven laagopgeleide mensen gezond tot hun 57ste en hoogopgeleiden  tot hun 71ste jaar . Dat is ‘de kloof’. Die komt niet door gebrek aan gelijke kansen. Ooit was studeren voorbehouden aan de heersende klasse, een slim arbeiderskind kreeg geen kans, maar dat was toen. In de laatste zeventig jaar zijn de slimme arbeiderskinderen er uitgezeefd; iedereen die het in huis heeft kan nu een hbo/wo-opleiding volgen. Gelijke kansen garanderen nu juist ongelijke uitkomsten, want verschillen in opleiding en inkomen worden nu vooral bepaald door verschillen in IQ. Die verschillen zijn grotendeels aangeboren. Slimme migrantenkinderen zijn de uitzondering, zij worden nog uitgezeefd. IQ is de uitkomst van een IQ-test. Die meet woordbegrip, logisch redeneren, ruimtelijk inzicht, denksnelheid en nog meer. Er bestaan diverse IQ-tests maar wie hoog scoort op de ene, scoort meestal ook hoog op de andere. Het IQ beschrijft maar een beperkt deel van iemands vaardigheden; iemand met een hoog IQ kan laag scoren op sociale vaardigheden, empathie en creativiteit. Desondanks blijkt het IQ een krachtige voorspeller van succes op school en universiteit, van een geslaagde werkkring en van een goede gezondheid. In 1947 werd in Schotland bij alle elfjarigen het IQ gemeten. Tegen 2015 waren er van de kinderen met een IQ in de laagste 10 procent  twee keer zoveel  gestorven als van degenen in de hoogste 10 procent. Een laag IQ ging vooral samen met meer sterfte aan hart- en vaatziekten, longkanker, dementie of ongelukken. Ook andere studies laten zien dat aan de gezondheidskloof voor een belangrijk deel een kloof in IQ ten grondslag ligt. Verschillen in IQ zijn voor een flink deel erfelijk. Dat blijkt uit onderzoek aan tweelingen en aan geadopteerde kinderen. Adoptie in een ‘geprivilegieerd’ gezin verhoogt het IQ van een kind van laagopgeleide ouders met  zo’n vijf punten . Dat is niet veel vergeleken met het verschil van zo’n  vijftien tot twintig punten  tussen laag- en hoogopgeleiden. De genen van de biologische ouders houden ook na de adoptie hun invloed. We kennen steeds meer van die genen die het IQ bepalen. Ze blijken vooral de  vorming van de hersenen aan te sturen . Met een beetje dna uit de binnenkant van de wang is het al vrij goed mogelijk om bij groepen kinderen hun gemiddelde  schoolcijfers te voorspellen . Naarmate er meer genen worden ontdekt worden die voorspellingen nauwkeuriger. De sociale kloof in opleiding, inkomen en gezondheid wordt dus deels veroorzaakt door  erfelijke verschillen in IQ . Die kloof groeit. Vroeger trouwde een mannelijke dokter met een secretaresse of verpleegster. Die konden een hoog of laag IQ hebben, want vrouwen studeerden niet. Nu trouwen gestudeerden vooral  met elkaar  en hun kinderen krijgen van beide ouders genen voor een hoog IQ. Aan de andere kant van de kloof trouwen twee mensen met laag IQ en beide geven de genen daarvoor door aan hun kinderen. IQ wordt niet alleen bepaald door genen, de omgeving heeft ook invloed, met name de kwaliteit en de duur van het onderwijs. Verlenging van de leerplicht met twee jaar verhoogt het IQ  met vijf punten . We moeten kinderen van laagopgeleide ouders dus langer op school houden. In haar zojuist verschenen boek  Onderwijs maakt het verschil  geeft Louise Elffers een goed overzicht van wat er gedaan kan worden om de ongelijkheid te verminderen. Dat is niet allemaal even gemakkelijk, ons onderwijs kraakt nu al in zijn voegen en voorschoolse programma’s  helpen weinig . Maar zelfs bij een ideaal onderwijssysteem kunnen we niet om de waarheid heen dat verschillen in IQ tussen laag- en hoogopgeleiden reëel zijn en grotendeels niet te veranderen. Wie schrijft over IQ heeft een agenda en het wordt tijd dat ik de mijne op tafel leg. Ik vind dat iedereen uitzicht moeten hebben op een fatsoenlijk betaalde baan en een redelijke gezondheid, ongeacht zijn IQ en zijn opleidingsniveau. Dat betekent allereerst dat laagopgeleiden meer salaris moeten krijgen. Dat is een kwestie van rechtvaardigheid maar ook van eigenbelang, want iedereen heeft belang bij een stabiele samenleving. Mensen met een lage opleiding belanden steeds meer in het afvoerputje van de maatschappij en haken daarom af. De gevolgen daarvan zien we in het  verzet tegen coronavaccinatie  maar ook in criminaliteit van laagopgeleide jongeren. Zelfs de vakantie van de beter gesitueerden naar Bali dreigt door de onderbetaling van koffersjouwers in het water te vallen. De remedie daarvoor is allereerst betere salarissen voor laagopgeleiden. Laat de overheid het voortouw nemen dan volgt het bedrijfsleven vanzelf. Ook moet de overheid ons beschermen tegen de ziekmakende effecten van de markt. Maak frisdrank en fastfood duurder en maak fietsen en lopen gemakkelijker. Het Wetenschappelijk Instituut van het CDA formuleerde hiervoor onlangs  28 concrete stappen  die de regering zo kan overnemen. Hogere belastingen dus en meer betutteling. Als mensen daardoor langer gezond blijven, lijkt de keus me eenvoudig.</p>]]></description>
      <guid>https://www.nrc.nl/nieuws/2022/05/06/erfelijkheid-iq-en-de-kloof-a4122877</guid>
      <pubDate>Fri, 6 May 2022 00:00:00 +00:00</pubDate>
    </item>
    <item>
      <title><![CDATA[Scheurt Grasland!]]></title>
      <description><![CDATA[<p>De Oekraïneoorlog veroorzaakte in de supermarkt een tekort aan meel en zonnebloemolie. Op zich geen ramp, maar wat als die oorlog zich uitbreidt en we echt een tekort aan eten krijgen? Op langere termijn kan de opwarming van de aarde ook leiden tot voedseltekorten. De laatste keer dat Nederland te weinig te eten had was in de Tweede Wereldoorlog. De hele oorlog door hingen er daarom op het platteland affiches  met de tekst: Boeren, uw volk vraagt brood, vet, aardappelen. Scheurt grasland! Wordt grasland scheuren opnieuw de oplossing als oorlog of klimaatverandering onze voedselvoorziening bedreigen?  ‘Scheurt grasland’ was een initiatief van de overheid,  met name van secretaris-generaal Hirschfeld en van zijn onvolprezen directeur-generaal van de voedselvoorziening Louwes. Zij wisten dat een weiland meer eten oplevert als je het omploegt en er aardappels op verbouwt, of koolzaad voor koolzaadolie. Het was één van de maatregelen waarmee zij Nederland wisten te behoeden voor hongersnood, althans tot aan de hongerwinter van 1944-1945.  Bij een nieuwe hongersnood geldt nog steeds dat grond meer eten oplevert als er gewassen op groeien dan als er koeien op grazen. Vier vijfde  van onze landbouwgrond is weiland of er wordt voedermaïs voor beesten op geteeld. Koeien eten naast gras en maïs ook nog soja,  granen en afval uit de levensmiddelenindustrie zoals suikerbietenpulp. Dat ‘krachtvoer’ vormt een derde  van hun voer. Koeien hebben dat nodig als eiwitbron, want een vleeskoe moet vele kilo’s eiwit eten in de vorm van planten om één kilo te groeien. Het produceren van een kilo rundvleeseiwit kost daardoor vier keer zoveel  landbouwgrond als van een kilo eiwit in de vorm van bonen en granen, zelfs als je de hogere kwaliteit van dierlijk eiwit meerekent.  Als je koeienvoer door een melkkoe om laat zetten in melk levert dat meer eiwit op dan bij vleesproductie, maar ook bij een melkkoe eindigt twee derde van het voedereiwit in urine en mest. Slechts een derde  komt in de melk. Als we weilanden en voedermaïsvelden omploegen (‘scheuren’ noemt de boer dat) en er tarwe, bonen, aardappelen en koolzaad op verbouwen kunnen we die allemaal zelf opeten. Bij dat scheuren gaat een forse hoeveelheid broeikasgas  de lucht in, maar wie honger heeft maalt daar niet om.  Er wordt wel gezegd dat de weilanden waar Nederlandse koeien op grazen ongeschikt zijn om gewassen op te verbouwen, maar dat is niet waar. Sommige weilanden zijn inderdaad te drassig voor moderne akkerbouw. Dat zijn de beekdalen en de veenweiden, overblijfselen van oude moerassen. Een tractor zakt daarin weg. Maar het grootste deel van de weilanden is zand- en kleigrond waar je zonder probleem met grote landbouwmachines op kunt om te ploegen, te zaaien en te oogsten. Er is een nog simpeler manier om meer eten te produceren. Dat is om te stoppen met het verbranden van eten in auto’s. Als u benzine tankt ziet u op de pomp staan E10. Dat betekent dat tien procent van uw benzine niet uit aardolie komt maar is gemaakt van tarwe of maïs. Alle auto’s in Europa samen verbranden alleen al aan tarwe iedere dag een hoeveelheid genoeg voor vijftien miljoen broden. Als u diesel rijdt leest u op de pomp B7. Dat betekent dat zeven procent van uw diesel biodiesel is. Die wordt gemaakt van eetbare oliën zoals palmolie, koolzaadolie en zonnebloemolie. De hoeveelheid eetbare olie die door dieselrijders in de EU per jaar wordt opgestookt is vier keer zo groot als de totale EU-import van zonnebloemolie en koolzaadolie uit Oekraïne toen daar nog geen oorlog was. Het argument voor biobenzine en biodiesel is dat het de CO 2 -uitstoot zou verminderen, omdat planten tijdens de groei CO 2  uit de lucht halen. Die redenering klopt niet.  Het telen van granen en eetbare oliën en de omzetting ervan in biobenzine en biodiesel veroorzaken een veel grotere uitstoot van CO 2  dan die gewassen tijdens de groei uit de lucht halen. Die CO 2  komt vrij uit fabrieken voor kunstmest en pesticiden, uit tractors, uit schepen die palmolie uit Indonesië of maïs uit de VS vervoeren en uit de fabrieken die granen en oliën omzetten in biobrandstof. Verder komen er grote hoeveelheden broeikasgas vrij bij het rooien van oerwoud voor palmolie en het omploegen van maagdelijke grond voor de teelt van oliezaden en granen voor biobrandstof. De EU weet  dat biobrandstof niet of nauwelijks helpt om de uitstoot van CO 2  te verminderen, maar de lobby’s van de betrokken industrieën zijn te sterk. Ook voor politici is biobrandstof onweerstaanbaar als  quick fix . Welke minister durft immers het autorijden aan banden te leggen? De lobby wordt nog groter, want luchtvaartmaatschappijen gaan massaal biokerosine stoken om de verwijten over CO 2 -uitstoot van vliegtuigen te pareren.  Waarschijnlijk moet er eerst hongersnood ontstaan voordat we hiermee stoppen. Maar het is wel een geruststellend idee dat we die hongersnood eenvoudig kunnen oplossen door geen eten meer te verbranden in auto’s en vliegtuigen. En natuurlijk door grasland te scheuren.</p>]]></description>
      <guid>https://www.nrc.nl/nieuws/2022/04/02/scheurt-grasland-a4106447</guid>
      <pubDate>Sat, 2 Apr 2022 00:00:00 +00:00</pubDate>
    </item>
    <item>
      <title><![CDATA[Goed leven in tijden van chaos en onrecht]]></title>
      <description><![CDATA[<p>Ineens werd het nieuws me te veel. Oekraïne, vogelgriep, smeltende poolkappen, het maakte me rusteloos en ik kon er niets aan doen. Daarom ben ik een week lang gestopt met nieuws lezen of beluisteren. In plaats daarvan heb ik de joodse bijbel gelezen. U kent die wellicht als ‘het Oude Testament’. Ik vond er zowel actualiteit in als wijsheid; bij deze een paar voorbeelden. ‘Ezra’ en ‘Ruth’ zijn twee van de  24 delen  of ‘boeken’ van het Oude Testament. Beide gaan over de omgang met mensen met een migratieachtergrond. De priester Ezra leidde de terugkeer van een groep joden uit Babylon (het huidige Irak) naar Jeruzalem. De Babyloniërs hadden Jeruzalem veroverd en verwoest, inclusief de tempel en een deel van de inwoners gedeporteerd naar Babylon. Vijftig jaar later werd Babylon op zijn beurt veroverd door Cyrus, de koning van Perzië. Hij liet de joden vrij, ze mochten terug naar hun land en daar hun tempel herbouwen. Zo staat het in het Oude Testament en dat wordt bevestigd door een  2.500 jaar oude tekst , opgegraven in de ruïnes van Babylon. Daarin verklaart koning Cyrus dat hij door de Babyloniërs gedeporteerde volkeren vrijlaat. Ze mochten terug naar hun landen, hun tempels herbouwen en hun goden vereren. Ze kregen hun door de Babyloniërs geroofde schatten terug en Cyrus gaf ze zelfs een escorte mee voor een veilige terugreis. Daarmee verwierf hij de dankbaarheid en trouw van veel van zijn onderdanen. Ook de joden keerden terug naar Jeruzalem, onder leiding van Ezra. Daar troffen ze de nakomelingen aan van joden die destijds niet waren gedeporteerd. Veel van die achterblijvers hadden niet-joodse vrouwen getrouwd. Ezra  beval  dat ze die weg moesten sturen, met kinderen en al, anders zou door vermenging met andere culturen de identiteit van de joden op den duur verloren gaan. Blijkens het boek Ruth dachten andere joden daar anders over. Ruth was de vrouw van een joodse economische vluchteling die met zijn ouders was gevlucht naar Moab, het huidige Jordanië. In hun woonplaats Bethlehem heerste namelijk hongersnood en in Moab was nog eten. Hij trouwde daar met een lokale vrouw, Ruth dus. Hij en zijn vader stierven jong en zijn weduwe Ruth ging met haar schoonmoeder mee terug naar Bethlehem, waar intussen weer eten was. In Bethlehem bleek wat een bewonderenswaardige vrouw deze Moabitische was: dapper, verstandig, trouw en godvrezend. Ze hertrouwde met een vooraanstaande jood en zij werden de  voorouders  van de koningen David en Salomo en van Jezus Christus. Het boek ‘Ruth’ is een impliciete lofzang op de allochtone vrouw en gaat daarmee in tegen Ezra. Dergelijke elkaar tegensprekende opvattingen zijn in het Oude Testament strijk en zet.  Psalm 37  verkondigt dat God een fatsoenlijk mens nooit zal doen lijden. In het boek ‘Job’ houden Jobs vrienden hem hetzelfde voor. Jobs kinderen zijn zojuist omgekomen, al zijn bezit is gestolen of verwoest, hij heeft uitslag over zijn hele lichaam en hij zit op de mestvaalt en krabt zijn jeukende bulten met een  potscherf . Volgens zijn vrienden zal hij het er wel naar gemaakt hebben. Maar Job was een rechtvaardig en integer man, hij wist dat hij dit niet had verdiend. Wat hij niet wist was dat achter zijn misère een weddenschap zat tussen God en de Satan over de vraag of een goed mens fatsoenlijk en godvrezend kan blijven als alles hem wordt afgenomen.  Job blijft godvrezend maar daagt God wel uit om met bewijzen te komen dat hij dit lot heeft verdiend. Uiteindelijk beseft hij dat hij slechts een tijdelijk stofje is in het heelal en dat een sterfelijk mens nooit kan bevatten waarom goede mensen slechte dingen overkomen. Job accepteert zijn lot en de Satan verliest zijn weddenschap. Vervolgens veegt de Almachtige de vloer aan met Jobs vrienden en hun hypocriete vroomheid en Hij prijst en beloont Job, die door dik en dun gerechtigheid eiste. Het lezen van Job helpt mij om me te verzoenen met de onvermijdelijkheid van chaos en onrecht. Ik moet mij niet te veel laten bedrukken door dagelijkse dreigingen als klimaatverandering of virusvarianten. Ik moet doen wat ik kan en me erbij neerleggen dat ik veel niet kan. De waarde van tegenspraak, van kritische vragen stellen en debatteren, is een constante in de joodse religieuze geschriften. Het vervolg op het Oude Testament, de Talmoed, bundelt duizenden soms verhitte debatten tussen schriftgeleerden over de uitlegging van de oudtestamentische wetten. De Talmoed bevat ook filosofische disputen. Neem de stelling: ‘Het was beter geweest als de mens  nooit was geschapen .’ De schriftgeleerden van de school van rabbijn Sjammai waren het daarmee eens, die van de school van rabbijn Hilleel niet. Ze debatteerden er twee en een half jaar over. Toen werd bij hoofdelijke stemming besloten dat de mens inderdaad beter niet geschapen had kunnen worden, maar nu hij bestond diende hij zich rekenschap te geven van wat hij met zijn leven had gedaan en nog zou gaan doen. Dat is een goed advies. En regelmatig een week zonder nieuws, dat is voor mij ook goed.</p>]]></description>
      <guid>https://www.nrc.nl/nieuws/2022/02/25/goed-leven-in-tijden-van-chaos-en-onrecht-a4094321</guid>
      <pubDate>Fri, 25 Feb 2022 00:00:00 +00:00</pubDate>
    </item>
    <item>
      <title><![CDATA[We hebben een OMT voor energie nodig]]></title>
      <description><![CDATA[<p>Ik ben niet gerust op de plannen van onze regering voor de vermindering van CO 2 -uitstoot. Ik denk dat het niet klopt wat ons wordt voorgerekend en dat we andere rekenaars nodig hebben. Reken maar mee. De voor de hand liggende manier om onze CO 2 -uitstoot te verminderen is minder rijden, minder vliegen, minder vlees eten en minder spullen kopen. Dat werkt, en snel. Maar politici durven dat niet aan, dus zoeken ze technologische oplossingen. Eén daarvan is groene waterstof. Groene waterstof wordt de komende jaren gesubsidieerd met  miljarden euro’s . Het is een gas, net als aardgas, alleen komt het niet uit de grond; je maakt het uit water, met behulp van stroom. De energie van de stroom gaat daarbij in de waterstof zitten. Als die stroom duurzaam is, is het gas ook duurzaam, want bij verbranding van waterstof komt geen CO 2  vrij. Voordeel van waterstof boven stroom is dat je het kunt opslaan in lege gasvelden, terwijl opslaan van grote hoeveelheden stroom heel lastig is. Je kunt met waterstof koken of verwarmen, net als met aardgas, en vrachtwagens kunnen er duurzaam op rijden. Een elektrische vrachtwagen vereist een  onmogelijk zware accu ; waterstof is licht. De vraag is of we genoeg duurzame stroom kunnen produceren om alles te doen wat ons nu wordt voorgespiegeld. We zouden op groene stroom gaan rijden, koken, douchen en verwarmen, een deel van de industrie gaat erop draaien en we gaan er hopen groene waterstof mee maken. Hoogovens en andere fabrieken kunnen die waterstof gebruiken in plaats van aardgas. Voor vrachtwagens, schepen en vliegtuigen gaat waterstof diesel, stookolie en kerosine  vervangen . Maar kloppen de cijfers? In totaal verbruikt Nederland per jaar  800 terawattuur  (TWh) aan energie. Die is nodig voor industrie, elektriciteitscentrales, rijden en verwarmen. Die energie komt nu grotendeels uit gas en aardolie, slechts veertig TWh, dus 5 procent, komt uit zon en wind. Dat moet omhoog. De windparken op de Noordzee zouden al worden uitgebreid van elf TWh nu naar vijftig TWh  in 2030 . De regering wil daar nu  honderd  TWh van maken. Scheepvaart, natuurbeschermers en vissers zullen protesteren, maar laten we aannemen dat het doorgaat. Van die honderd TWh Noordzeestroom is een kwart bestemd voor het maken van groene waterstof. Bij de waterstoffabricage gaat  een derde  van de stroomenergie verloren, dus we houden zestien TWh aan energie over in de vorm van waterstof. Dat is te weinig voor al die plannen. Alleen al het vervangen van wat de industrie nu verbruikt aan vuile, uit aardgas gemaakte waterstof vereist het  dubbele van die zestien TWh . Om het vrachtverkeer van de diesel af te halen is 65 TWh aan waterstof per jaar nodig, dus vier keer zoveel, en voor de industrie is  zes keer zoveel nodig . Dat is samen tien keer meer dan gepland. Dan hebben we het nog niet eens over waterstof voor verwarming, vliegtuigen, schepen en om ons van stroom te voorzien als zon en wind het laten afweten. De linkerhand lijkt hier niet te weten wat de rechterhand doet, ieder claimt de Noordzeestroom voor zich. Bedrijven, adviesbureaus en politici toveren ons pijnloze perspectieven voor en als de sommen niet uitkomen wordt het aantal geplande windmolens op zee  verzevenvoudigd  en worden grote hoeveelheden biomassa ingepland. Haagse ambtenaren zijn zich er ongetwijfeld van bewust dat dit ergens ophoudt, maar zij willen hun minister uit de wind houden en hem niet voor de voeten lopen met slecht nieuws. Wat we daarom nodig hebben is een OMT voor energie en klimaat. Engeland heeft dat. Hun  Climate Change Committee  beoordeelt de klimaatplannen en -prestaties van de regering, levert onafhankelijke adviezen en geeft ongezouten kritiek. Ons Planbureau voor de Leefomgeving maakt keurige, grondige rapporten, maar hun ambtelijke cultuur maakt dat ze voorzichtig zijn met kritiek. Daarom hebben we onafhankelijke experts nodig die durven te zeggen waar het op staat. In zo’n OMT moeten liefst wetenschappers zitten met een vaste baan bij een universiteit, die kunnen het zich veroorloven om te zeggen waar het op staat. Ik zie ook wel wat in studenten natuurkunde; zij kunnen rekenen als geen ander, ze hebben tijd en ze hebben geen verplichtingen aan bedrijven of politiek. Bij de besprekingen over de Klimaatwet stelden PvdA en GroenLinks zo’n klimaat-OMT voor. CDA en VVD blokkeerden dat. Zij hielden wetenschappers liever op afstand, de onderhandelingen met bedrijven, vakbonden en milieuclubs waren al moeilijk genoeg. Helaas trekt de aardbol zich niets aan van onze wetten. Mij lijkt het wishful thinking dat we in 2030 onze CO 2 -uitstoot zouden kunnen halveren dankzij duurzame energie. Bovendien wordt nergens de gigantische hoeveelheid CO 2  meegerekend die China uitstoot voor het maken van onze spullen, Zuid-Amerika en Azië om het voer te telen voor ons vee en de CO 2 -uitstoot van de schepen die dat allemaal vervoeren. Volgens mij is de aarde alleen te redden als we minder gaan verbruiken, maar misschien heb ik het mis. Daarom wil ik graag een OMT met experts die hun mond opendoen.</p>]]></description>
      <guid>https://www.nrc.nl/nieuws/2022/01/21/we-hebben-een-omt-voor-energie-nodig-a4081293</guid>
      <pubDate>Fri, 21 Jan 2022 00:00:00 +00:00</pubDate>
    </item>
    <item>
      <title><![CDATA[De zachte wurggreep van een cadeautje]]></title>
      <description><![CDATA[<p>‘Is het verantwoord om alcoholvrij bier aan te bieden aan jongeren?” Vier scholieren wilden daar een onderzoek naar doen en vroegen mij om advies. Meestal zeg ik nee op die dingen, maar hier was de opdrachtgever een brouwerij. Dat maakte het pikant. Alcoholvrij bier bevat minder suiker dan cola, maar waar het om draait is natuurlijk of alcoholvrij bier de overstap naar gewoon bier vergemakkelijkt. Dat staat niet vast, al zijn er aanwijzingen in die  richting .  Jongeren zelf  denken wel dat alcoholvrij bier een opstapje vormt naar gewoon bier en staatssecretaris Blokhuis denkt dat kennelijk ook. Hij heeft in het Nationaal Preventie Akkoord laten vastleggen dat alcoholvrij bier niet bestemd is voor jongeren onder de 18 jaar.  Reclame  ervoor mag sinds kort ook niet meer op die leeftijdsgroep worden gericht. Interessant dus dat een brouwer dit door scholieren laat onderzoeken. Ik stelde de jongelui een andere onderzoeksvraag voor: wat voor effect op de uitkomst heeft het, als onderzoek gebeurt in opdracht van een bedrijf? Een tijd lang hoorde ik niets. Toen kreeg ik een mail van de opdrachtgever tevens eigenaar van de brouwerij. Hij legde uit dat de leerlingen op zoek waren naar een onderwerp, ze kwamen toevallig bij hem terecht en hij had een vraag over alcoholvrij bier waar hij ze bij kon begeleiden. Het klonk allemaal vrij onschuldig. Maar intussen is het nog steeds zo dat opdrachtonderzoek te vaak gunstig uitpakt voor  de opdrachtgever . Wetenschappers die onderzoek doen in opdracht van bedrijven krijgen daar van het bedrijf subsidie voor. Dat schept op zich al verplichtingen. Het leidt ook  tot etentjes , congresreizen en kerstpakketten betaald door het bedrijf. Onderzoekers werpen de suggestie dat ze daardoor worden beïnvloed met kracht van zich af. Ze zijn er oprecht van overtuigd dat hun wetenschappelijk oordeel en handelen niet worden beïnvloed door een etentje. Inderdaad komt het niet veel voor dat onderzoekers bewust hun onderzoek en hun uitkomsten  vervalsen  om een sponsor te gerieven. Wel geeft het krijgen van een geschenk de ontvanger onbewust het gevoel dat hij iets terug moet doen. Wetenschappers vinden het moeilijk om dat van zichzelf  te geloven . Bij  artsen in de VS  dacht 84 procent dat ze na een bezoek van een vertegenwoordiger van een farmaceutische industrie, met bijbehorende cadeautjes, niet meer geneesmiddelen van dat bedrijf zouden gaan voorschrijven. 61 procent dacht echter dat hun collega’s dat wél zouden doen. Dat  deden  artsen inderdaad vaak, ook als ze dat van zichzelf niet geloofden.  Positieve illusies  over de eigen kwaliteiten zijn wijd verbreid; de meeste mensen denken dat ze  beter  autorijden dan de gemiddelde automobilist. Eten  van iemand krijgen is een krachtige stimulans om iets terug te doen. Samen met de gegroeide persoonlijke contacten en het belang van de onderzoekssubsidie maakt dat de wetenschapper terughoudend om iets nadeligs over het product van zijn opdrachtgever naar buiten te brengen. Bij het ontwerpen van de studie, de analyse en interpretatie van de data en het communiceren naar de media gaat hij onwillekeurig uitkomsten die vervelend zijn voor de opdrachtgever vermijden of verzachten. Daardoor komen die studies meestal  gunstig  uit voor de sponsor die ze heeft betaald. Sociaal-psychologen en antropologen hebben de effecten van geschenken uitgebreid bestudeerd, van Papoea’s in Nieuw-Guinea tot miljardairs in de VS. Daaruit blijkt telkens weer dat het geven van geschenken de gever dominantie geeft over de ontvanger. Zelfs het krijgen van een pen, een pakje sigaretten of een kop koffie creëert een gevoel van  verplichting ; de ontvanger hoort iets terug te doen. De regel dat ambtenaren alleen geschenken onder de  vijftig euro  mogen aannemen helpt dus minder dan men denkt. Vandaar misschien dat farmaceutische bedrijven hun eigen medewerkers al heel lang  verbieden  om zelfs het kleinste cadeautje aan te nemen. Ik ken dat gevoel van verplichting uit eigen ervaring en u misschien ook. Een aantal jaren geleden vroeg een captain of industry mij om hem bij te praten over voeding. Doe ik graag, zei ik, zolang ik mijn eigen koffie mag betalen. Tuurlijk, geen probleem! Na een geanimeerd gesprek verdween hij naar achteren en betaalde voor ons beiden de rekening. Toen ik erop stond mijn koffie zelf te betalen protesteerde hij. Bedrag van niks! Uiteindelijk accepteerde hij morrend mijn 5,20 euro. Bij dokters is het aannemen van cadeaus van de industrie nu wat  teruggedrongen . Scholen daarentegen moedigen leerlingen juist aan om onderzoekjes te doen in opdracht van een bedrijf. Dat is de geest des tijds. Ooit waren onze helden militairen zoals Jan van Speijk („dan liever de lucht in!”), kunstenaars zoals Rembrandt of staatslieden zoals Drees. De held van onze tijd is de jonge start-up-ondernemer; leerlingen worden aangemoedigd zich te koesteren in zijn uitstraling. Iets meer scepsis tegenover bedrijven zou voor kinderen gezonder zijn. En geen bier, niet met en niet zonder alcohol.</p>]]></description>
      <guid>https://www.nrc.nl/nieuws/2021/12/17/de-zachte-wurggreep-van-een-cadeautje-a4069349</guid>
      <pubDate>Fri, 17 Dec 2021 00:00:00 +00:00</pubDate>
    </item>
    <item>
      <title><![CDATA[Stop met het weggooien van gebouwen]]></title>
      <description><![CDATA[<p>Het Van ’t Hof laboratorium, waar ik in 1971 mijn eerste stappen zette als jonge onderzoeker, is lang geleden gesloopt. Het W&N gebouw van de Vrije Universiteit, waar ik mijn laatste onderzoek deed, wordt binnenkort afgebroken. Van de negen laboratoria en instituten waarin ik ooit heb gewerkt zijn er acht afgebroken en vervangen door nieuwe. Waarom dat gesloop en wat heeft het voor gevolgen? Slopen is niet exclusief iets van universiteiten. In de hele utiliteitsbouw (kantoren, bedrijven, ziekenhuizen etc.) lijkt slopen om de dertig jaar de norm te worden. De arrondissementsrechtbank in Amsterdam werd  opgeleverd in 1990 , vijfentwintig jaar later werd hij geslecht en vervangen door een glanzende nieuwe rechtbank en die gaat misschien over dertig jaar weer op de schop. Tijdens de bouw kondigde de aannemer op de schuttingen rond de bouwput iets dergelijks al aan: „Hier wordt de nieuwe rechtbank Amsterdam gerealiseerd – een optimaal werkend gebouw voor 30 jaar.” Het zou me niet verbazen als de rest van de Zuidas ook over dertig, veertig jaar tegen de vlakte gaat. Niemand gaat tegen die tijd de straat op om die kantoortorens te redden, mensen hechten zich niet aan zulke gebouwen. De argumenten voor nieuwbouw zijn velerlei: betere ICT, brandveiliger, asbest eruit, de Arbowet eist het en er kan meteen een parkeergarage onder.  IJdelheid en prestige  zijn echter minstens zulke belangrijke drijfveren. Bestuurders kunnen hunkeren naar een mooi nieuw gebouw zoals sommige mensen hunkeren naar een grote nieuwe auto. Dat geldt ook bij universiteiten. Als universitaire bestuurders een delegatie van collega’s rondleiden kunnen ze natuurlijk vertellen hoe ze de bureaucratie hebben verminderd of de coronacrisis draaglijk hebben gemaakt, maar een groot nieuw gebouw maakt meer indruk. De bouwwoede komt meestal niet van de mensen die het onderzoek doen, die zijn met andere dingen bezig. De eerste keer dat ik professor Stampfer van Harvard University opzocht, bleek deze beroemde collega te huizen in een souterrain vol troep, kasten, dozen en computers. Mij kon dat niets schelen en hem ook niet, we hadden het veel te druk met discussies over HDL-cholesterol, flavonoïden en de vraag of rode wijn de kans op het hartinfarct verkleint.  In de zakenwereld is overmatige aandacht voor nieuwbouw ook geen goed teken. Een succesvol ondernemer is gefocust op het ontwikkelen en verkopen van revolutionaire nieuwe producten, niet op het bouwen van een fraai nieuw hoofdkantoor. Slopen plus bouwen heeft veel nadelige gevolgen. Vernietiging van architectonisch erfgoed en langdurige hinder voor omwonenden zijn bekende effecten, maar niet iedereen realiseert zich dat nieuwbouw ook enorme hoeveelheden broeikasgas veroorzaakt. De wetenschappelijke adviesraad van de Europese akademies van wetenschappen bracht daarover onlangs  een uitstekend rapport  uit. Slopen plus nieuwbouw blijkt  twee keer zoveel uitstoot  van broeikasgas te veroorzaken als grondige renovatie van bestaande bouw. Energiezuinigheid is ook geen steekhoudend argument voor nieuwbouw, het energieverbruik van een bestaand gebouw is na grondige renovatie en isolatie net zo laag als dat van een nieuw gebouw. Die uitstoot van CO 2  bij nieuwbouw treedt vooral op bij de fabricage van cement en staal voor het casco, dus voor de fundering, de pilaren, de kale vloeren, de dragende wanden en het dak. Die vormen samen het skelet waar het gebouw aan hangt. Dat casco bestaat uit beton en staal. Beton wordt gemaakt van een mengsel van cement, zand en grind en cement wordt weer gemaakt van kalksteen, een verbinding van kalk en CO 2 . Bergen en rotsen bestaan voor een flink deel uit kalksteen. In een cementfabriek worden die rotsen fijngemalen en verhit tot 1.450°C. De CO 2  wordt er zo uitgestookt en gaat de lucht in. De verhitting gebeurt door verbranden van kolen, olie of gas, en ook die CO 2  gaat de lucht in. Wereldwijd wordt er veel beton gebruikt, voor huizen, kantoren, wegen, bruggen en vliegvelden. Daardoor is cementproductie verantwoordelijk voor  8 procent  van alle door de mens uitgestoten CO 2 . Als de gezamenlijke cementfabrieken een land vormden, zou het de op twee na grootste uitstoter van CO 2  zijn, na China en de VS. Het andere bestanddeel van het casco is staal. Ook de productie van staal in hoogovens stoot immense hoeveelheden CO 2  uit. Bij een ingrijpende renovatie wordt een gebouw gestript tot op het casco en daarna komen er nieuwe ramen, deuren en tussenwanden in. Dat veroorzaakt broeikasgasuitstoot. Maar bij nieuwbouw wordt de broeikasgasuitstoot verdubbeld omdat er zoveel nieuw beton en staal moet worden geproduceerd voor het casco. Vandaar dat de Europese akademies van wetenschappen pleiten voor het bevorderen van renovatie en het terugdringen van nieuwbouw.  Een CO 2 -taks  op cement en staal zou helpen om renovatie te stimuleren. Zo kunnen we behalve flessen en papier ook gebouwen recyclen in plaats van ze weg te gooien. Voor de laboratoria waarin ik mijn werkzame leven heb doorgebracht komt dat helaas te laat.</p>]]></description>
      <guid>https://www.nrc.nl/nieuws/2021/11/19/stop-met-het-weggooien-van-gebouwen-a4066123</guid>
      <pubDate>Fri, 19 Nov 2021 00:00:00 +00:00</pubDate>
    </item>
    <item>
      <title><![CDATA[Ultrabewerkte havermelk is hopelijk geen dikmaker]]></title>
      <description><![CDATA[<p>Havermelk is plantaardige namaakmelk. Word je er dik van?  Dat weten we niet. De voedingswetenschap heeft geen antwoord op de vraag welke voedingsmiddelen dik maken.  Mensen worden dik als ze meer calorieën binnenkrijgen dan ze verbruiken, maar dat verschuift de vraag alleen maar. Waarom werken mensen van sommige producten teveel calorieën naar binnen? Daar zijn veel theorieën over bedacht. In dikmakende producten zit teveel vet! Nee, teveel koolhydraten! Nee, te weinig eiwit! Dat blijkt in wetenschappelijk onderzoek allemaal niet te kloppen. Of voedsel dik maakt of niet is niet goed verklaarbaar uit de stoffen die erin zitten.  Een veelbelovende nieuwe theorie is dat we dik worden van lekkere, goedkope, overal verkrijgbare en makkelijk vervoerbare producten die je snel naar binnen kunt werken. Die worden gefabriceerd in hightech fabrieken. Daar wordt uit een groot aantal ingrediënten een product samengesteld met de best verkopende smaak, kleur, geur en mondgevoel.  Voedingswetenschappers  noemen dergelijk voedsel ‘ultrabewerkt’.  Voorbeelden zijn frisdrank, fastfood, kant en klare sappen, snoep, chips, koekjes, pizza’s en ontbijtgranen. Dat zijn meteen de levensmiddelen die gepusht worden via reclame en sociale media,  vaak gericht op kinderen .     Is ‘ultrabewerkt’ de sleutel tot het vetzuchtprobleem? De eerste tekenen zijn er.  Voedingsonderzoeker Kevin Hall  vergeleek recent twee voedingen.  De een bestond uit ultrabewerkte producten zoals worstjes, koekjes, chips, perziken in blik, hotdogs en cheeseburgers. De andere voeding bevatte onbewerkte producten zoals biefstuk, rijst, salade, verse sinaasappel, gegrilde kip, havermout, noten, bonen en olijfolie. Per portie bevatten beide voedingen evenveel koolhydraten, suiker, eiwit, vet, zout en vezel. Proefpersonen kregen twee weken de ene voeding voorgezet en twee weken de andere. Ze mochten van beide zo veel eten als ze wilden. Wanneer ze de maaltijden met ultrabewerkte producten kregen voorgezet aten ze 500 calorieën per dag méér dan van de minder bewerkte voeding. Als een levensmiddel industrieel wordt bewerkt lijken we er dus meer van te gaan eten, ongeacht het gehalte aan suiker, vet of zout.  Daarmee weten we nog niet welk van de tientallen door Hall gebruikte voedingsmiddelen wel of geen dikmaker was. We hebben geen formule waarmee je per product kunt uitrekenen of mensen er teveel van zullen eten; daarvoor moet je weten hoe dat teveel eten werkt.  We hebben wel een begin van inzicht. Eén van de factoren die verklaart waarom mensen van bepaalde dingen meer eten dan hun lichaam nodig heeft is de snelheid waarmee de calorieën naar binnen kunnen. Op een hamburger hoef je weinig te kauwen, hij is al gemalen en gaat sneller naar binnen dan een biefstuk. Frisdrank en sap gaan nog sneller, daar giet je in  no time  een liter van naar binnen.  Maar er zijn meer factoren die bepalen hoeveel calorieën je van iets naar binnen werkt, bijvoorbeeld hoe lekker het is en hoeveel calorieën er in een hap gaan. Andere onderzoekers denken dat ultrabewerkte producten de signalen naar de hersenen verstoren waarmee maag en darmen aangeven dat ze vol zitten. En dan zijn er de factoren die niets met het product zelf te maken hebben, zoals wat kost het, is het gemakkelijk te krijgen, kun je het bewaren en wordt het aangeprezen door  influencers op YouTube .   Braziliaanse onderzoekers hebben  een lijst  gemaakt van ultrabewerkte levensmiddelen.  Die wordt nu wereldwijd gebruikt, maar of ze iets ‘ultrabewerkt’ noemden was ook een kwestie van onderbuikgevoel. De Braziliaanse collega’s merkten flesvoeding aan als ‘ultrabewerkt’, maar baby’s worden van flesvoeding  niet dikker dan van borstvoeding .  Margarine noemen ze ‘ultrabewerkt’ en roomboter niet, terwijl er geen bewijs is dat je van het één dikker wordt dan van het ander.  En daarmee komen we terug bij de havermelk. Er spreekt veel voor om het  ultrabewerkt  te noemen,  het bevat vaak een lange lijst aan ingrediënten die kunstig zijn gecombineerd. Sommige haverdrinks (officieel heet het geen melk) bevatten nogal wat suiker; die van Ekoplaza bevat 8% suiker, evenveel als Pepsi cola.  Daarvoor voegen ze  enzymen  toe die haverzetmeel afbreken tot suiker. Bij de ingrediënten wordt die suiker vermeld als ‘haver’. Maar daarmee is nog niet bewezen dat het dik maakt. De hoge prijs is een barrière, er zijn geen flesjes van te koop die je in je zak kan stoppen en misschien is het niet lekker genoeg om met liters naar binnen te slaan. Nader onderzoek moet dat leren.  Ooit zullen voedingswetenschappers een formule ontwikkelen waarmee we van elk product in de supermarkt kunnen berekenen of het een dikmaker is. Stiekem hoop ik dat havermelk dan wordt vrijgesproken, en de vegaworstjes, veganistische kipstuckjes, namaakworst en andere vegaproducten die bij ons thuis de dierlijke producten aan het vervangen zijn ook. Het zou beter zijn voor klimaat en dierenwelzijn als veganistisch samenviel met gezond. Maar mocht de wetenschap uitwijzen dat havermelk dik maakt, dan is dat gewoon zo.</p>]]></description>
      <guid>https://www.nrc.nl/nieuws/2021/10/01/ultrabewerkte-havermelk-is-hopelijk-geen-dikmaker-a4060355</guid>
      <pubDate>Fri, 1 Oct 2021 00:00:00 +00:00</pubDate>
    </item>
    <item>
      <title><![CDATA[De voeding van topvoetballers is niet optimaal]]></title>
      <description><![CDATA[<p>Een maand geleden belde een RTL-journalist me om te vragen wat voor voedingsadviezen ik zou geven aan het Nederlands elftal. Als voetbal-agnost wist ik niet eens dat er kampioenschappen aankwamen, maar mijn adviezen voor voetballers kon ik zo opdreunen. Die stonden in de map ‘Ajax’ op mijn laptop. Twaalf jaar geleden had ik namelijk een verzoek gekregen of ik mee wou werken aan het Ajax Football Center, een voetbalkenniscentrum-in-oprichting. Ik zei natuurlijk ja. Onze samenwerking met Ajax raakte na anderhalf jaar in het slop. Pas door die vraag van RTL realiseerde ik me weer wat een fascinerend onderzoeksgebied sportvoeding is. Daar valt nog echt iets te ontdekken. De lijst van adviezen die ik destijds voor Ajax opstelde begon met de noodzaak om de vele soorten  bijgeloof  te weerleggen die onder topsporters heersen. Toen Johan Cruijff coach was van FC Barcelona mochten de spelers bijvoorbeeld bij de lunch een glas wijn drinken als ze ’s avonds moesten spelen. Dat was misschien goed voor de teamspirit, maar minder voor de  sportprestaties . Ze hadden er beter aan gedaan een goede  sportdrank  te nemen, want van topsport droog je snel uit en dan presteer je minder. Ik had graag de Ajaxspelers voor en na een wedstrijd gewogen; wie tijdens een match meer dan een kilo afvalt heeft te weinig gedronken. Marathonlopers ontdekten een halve eeuw geleden al hoe  schadelijk vochttekort  kan zijn. Van de weeromstuit gingen sommigen juist  te veel drinken  en er zijn toen marathonlopers gestorven door  watervergiftiging . Het bepalen van de optimale soort en hoeveelheid vocht vereist vakkennis. Ook met simpele voedingsbestanddelen zoals koolhydraten en eiwitten kan het prestatieniveau worden verhoogd. Opbouw van spierweefsel vereist eiwit. Voor optimale spieropbouw moet je de juiste eiwitten eten op het juiste moment; mijn collega’s in Maastricht weten  daar alles van . Verder ben je als topsporter in het voordeel als je zoveel mogelijk van het koolhydraat glycogeen in je spieren hebt. Glycogeen is een opslagvorm van glucose, de brandstof waar spieren optimaal op draaien. Als op driekwart van de wedstrijd de glycogeen in de benen van een speler op is moet er brandstof worden aangevoerd van buiten de spieren en dan kan de motor niet meer op topsnelheid draaien. Door het eten van de juiste soorten en hoeveelheden koolhydraten op trainingsdagen,  tijdens een wedstrijd en direct na de wedstrijd  kan een speler ervoor zorgen dat zijn spieren de volle negentig minuten glucose als brandstof  voor het grijpen hebben . In vitaminewinkels en op internet zijn honderden supplementen voor sporters te koop. De meeste daarvan doen niets of zijn zelfs schadelijk, maar een paar werken wel degelijk. Zo is cafeïne een simpel maar effectief pepmiddel, het dringt door in de hersenen en blokkeert daar vermoeidheidsreceptoren. Cafeïne werd in 2004 van  de dopinglijst  afgehaald en sindsdien is het onder wedstrijdsporters een veel gebruikte oppepper. Twee koppen sterke koffie voor de wedstrijd verbeteren de sportprestaties, de reactiesnelheid en  de stemming . Red Bull bevat relatief weinig cafeïne, daar heb je een liter van nodig voor hetzelfde effect. Er is één grote ‘maar’: de oppepper door cafeïne treedt pas op nadat je een week lang cafeïnevrij bent  geweest . Wie iedere dag koffie drinkt is niks alerter dan wie nooit cafeïne gebruikt. Dat wist ik destijds al, maar verhoging van prestaties door het slikken van creatine was voor mij  nieuw . Creatine functioneert in de spieren als een soort accu die tijdelijke tekorten aan energie kan overbruggen. Het zit in vlees en vis. Het lichaam kan het ook zelf aanmaken, maar als een sporter extra creatine slikt wordt zijn ‘accu’ groter en kunnen zijn spieren tijdens een wedstrijd zonder onderbreking kracht blijven zetten. Ook creatine geldt niet als  doping . Het meest fascinerende supplement vond ik bicarbonaat, ook bekend als baksoda of zuiveringszout. Misschien herinnert u zich van de scheikundeles dat basische of alkalische stoffen zuren kunnen neutraliseren. Bij zware inspanning verzuren de spieren, dus gingen onderzoekers proberen of bicarbonaat daartegen hielp. Ik zou daar zelf nooit aan begonnen zijn; zo simpel kan het menselijk lichaam toch niet werken? Maar andere wetenschappers probeerden het gewoon en o wonder, bicarbonaat verbeterde de prestaties van atleten. Hoeveel het helpt, bij wie het helpt en hoe het werkt is nog  onduidelijk . Dat stond allemaal in mijn map ‘Ajax’ van twaalf jaar geleden. Intussen zijn er nieuwe ontdekkingen bijgekomen, bijvoorbeeld die van nitraat. Dat zit in kunstmest, zo komt het in groenten. Het werd lang verketterd als kankerverwekkend.  Ten onrechte . Nitraat blijkt de bloeddruk te verlagen en sportprestaties te  verbeteren . Sporters drinken het in de vorm van bietensap. Helaas dringt er van al die wetenschappelijke kennis te weinig door tot onze topvoetballers, hun voeding is  niet optimaal . Het zou voor een journalist een mooie vraag zijn aan Frank de Boer als Nederland eruit vliegt: „Hebben de spelers wel goed gegeten?”  		 Nieuwsbrief  		NRC Eten & Gezondheid 	  		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://www.nrc.nl/nieuws/2021/06/25/voeding-voor-voetballers-a4048772</guid>
      <pubDate>Fri, 25 Jun 2021 00:00:00 +00:00</pubDate>
    </item>
    <item>
      <title><![CDATA[Het microbioom op weg naar de uitgang]]></title>
      <description><![CDATA[<p>‘Microbioom’ is een verzamelnaam voor de  duizenden  soorten bacteriën die in en op uw lijf wonen, met name in uw dikke darm. Hoeveel invloed hebben ze op uw gezondheid? Helpt het om andere, betere bacteriën in uw lichaam te introduceren? Het idee dat je door het eten van de juiste bacteriën je gezondheid kunt bevorderen is afkomstig van Élie Metchnikoff, een geniaal onderzoeker die eind negentiende eeuw de rol had ontdekt van witte bloedcellen in de afweer. Daarvoor kreeg hij in 1908 de Nobelprijs. Een kenmerk van grote wetenschappers is dat ze  niet bang  zijn voor wilde ideeën. Het wilde idee van  Metchnikoff  was dat veroudering geen normaal proces is maar een verzameling ziektes veroorzaakt door rottingsproducten van ‘foute’ bacteriën in de dikke darm. Om gezond honderd te worden moest je die ‘foute’ bacteriën vervangen door goede. Daar moest je dagelijks flinke hoeveelheden van eten in de vorm van yoghurt; dat deed hij zelf ook. Metchnikoffs ideeën over ingewandsbacteriën als oorzaak van ouderdomsziektes kregen weinig waardering en raakten na zijn dood in de vergetelheid.  Negentig jaar later ontstond een tweede golf van interesse in darmbacteriën. Ditmaal kwam de stimulans van de zuivelindustrie. Die had bedacht dat de winst op yoghurt omhoog kon als je het verkocht in kleine potjes met grote gezondheidsclaims. Daarvoor werd de term ‘probiotica’ bedacht, dat betekende ‘bacteriën die de gezondheid bevorderen’. Die werden verwerkt in yoghurtjes zoals Yakult en in dranken,  snoep , koekjes en supplementen. Dat leverde flinke winsten op. Het hield op  toen de EU  bewijzen ging eisen voor gezondheidsclaims op voedsel. Voor probiotica waren die er niet. Je kon door het eten van yoghurtjes je darmflora veranderen maar er was geen bewijs dat je daar gezonder van werd.  Intussen heeft de belangstelling voor darmbacteriën opnieuw een hoogtepunt bereikt. Dat komt doordat met de moderne dna-technieken het bestuderen van bacteriën zoveel gemakkelijker is geworden. Enthousiaste wetenschappers hebben grote verwachtingen van de gezondheidseffecten van ‘goede’ bacteriën, net zoals ooit Metchnikoff. Het juiste microbioom (dat is het nieuwe woord voor bacterieflora) zou helpen tegen vetzucht,  epilepsie , kanker,  reuma ,  onvruchtbaarheid ,  anorexie ,  autisme ,  slapeloosheid , hart- en vaatziekten, alzheimer, diabetes en nog veel meer. Dat roept herinneringen op aan voedingshypes zoals vitamine D of antioxidanten; ook daarvan werd beweerd dat ze grote aantallen ziektes konden genezen. Wat is er van die effecten van ‘goede’ bacteriën bewezen? In elk geval kun je er een nare ingewandsziekte mee genezen.  Clostridium difficile  is een bacterie die bij overmatig gebruik van antibiotica de darm kan overwoekeren en dan chronische diarree veroorzaakt. Zo’n infectie met  Clostridium difficile  is moeilijk te genezen, vandaar difficile. Tien jaar geleden vonden wetenschappers van het AMC-ziekenhuis in Amsterdam tezamen met Wageningse en Leidse onderzoekers een effectieve  therapie . Ze dienden patiënten via de anus een flinke hoeveelheid poep toe van een gezonde donor; daarmee was de Clostridium-diarree binnen een paar dagen over. Dat toedienen van donorpoep heet fecestransplantatie; het is een simpele manier om een verziekt microbioom weer gezond te maken. In recent onderzoek leek fecestransplantatie ook enigszins te helpen tegen  colitis ulcerosa , een nare darmontsteking die moeilijk te genezen is. Daarmee hebben we de bewezen effecten helaas gehad. Er was verwacht dat bacteriën uit de darmen van slanke mensen dikke mensen konden helpen om  af te vallen ; bij dikke  muizen  werkte dat heel goed. Helaas vielen dikke menselijke proefpersonen  niet  af na toediening van poep van slanke donoren. Het slikken van ‘goede’ bacteriën leidde ook niet tot minder  infectieziekten  bij bejaarden of minder diarree bij  kinderen . Andere effecten zijn nog onvoldoende onderzocht, maar ik verwacht er weinig van. De microbioom-onderzoekers hebben nog wel hoop en ze houden daarom de ongunstige uitkomsten liefst een beetje  uit het zicht . Het onderzoek naar het microbioom heeft zich uitgebreid naar micro-organismen in of op de huid, ogen, neus, longen, blaas,  sperma  en vagina maar allemaal nog zonder veel succes. Zo hielp bijvoorbeeld het inbrengen van een zetpil met yoghurtbacteriën in de vagina niet tegen  vaginale  schimmelinfecties. In medische kringen beginnen dan ook  twijfels  te rijzen aan de weldadige effecten van ‘gezonde’ bacteriën. Wat moeten we nu met die microbioomwetenschappers en hun grootse beloften? Ik zou zeggen: laat ze gewoon hun gang gaan. Grote kans dat het nooit iets oplevert, maar dat geldt voor alle  wetenschappelijk onderzoek . Geef onderzoekers met wilde ideeën hun onderzoekssubsidies, die éne procent die misschien goud vindt maakt alle mislukkingen goed. Je moet je alleen wel realiseren dat microbioom-verhalen vooral commercie en gebakken lucht zijn. Honderd jaar na Metchnikoff is yoghurt nog steeds niet meer dan zure melk.</p>]]></description>
      <guid>https://www.nrc.nl/nieuws/2021/05/21/het-microbioom-op-weg-naar-de-uitgang-a4044417</guid>
      <pubDate>Fri, 21 May 2021 00:00:00 +00:00</pubDate>
    </item>
    <item>
      <title><![CDATA[Levenslang aderlaten]]></title>
      <description><![CDATA[<p>Van sommige dingen krijgen we te weinig binnen en van andere te veel. Dat teveel kan zo gevaarlijk zijn dat het lichaam er speciale beveiligingen tegen heeft ontwikkeld. Tegen te veel ijzer bijvoorbeeld. Als die beveiliging defect raakt merk je hoe kwetsbaar je bent voor zo’n overdosis. IJzer is in kleine beetjes onmisbaar. Een mens bevat vier gram ijzer, dat is de hoeveelheid in een flinke spijker. Dat ijzer zit grotendeels in het bloed. Daar is het gebonden aan de rode bloedkleurstof hemoglobine die ingeademde zuurstof vervoert. Dagelijks verliezen we door afslijten van de darmen en via minuscule wondjes een duizendste gram ijzer, een milligram dus. Als we lange tijd minder dan een milligram opnemen uit voedsel loopt de hoeveelheid ijzer in het lichaam terug en krijgen we bloedarmoede. Dat is de meest voorkomende gebreksziekte ter wereld,  meer dan een miljard mensen lijden eraan . Het gekke is dat er in onze voeding ijzer genoeg zit, iedere dag gaat er tien milligram via de mond de darmen in. Maar voor de ingang van elke darmcel staat een beveiliger genaamd hepcidine, een hormoon dat van die tien milligram maar één milligram naar binnen laat. De ander negen gaan via de darmen de wc in. Waar is dat goed voor? Dat blijkt als de beveiliging defect is. Eén op de tien blanke bewoners van Noordwest-Europa is  drager van een genetisch defect  in de bewaking van de ijzeropname. Dragerschap op zich doet geen kwaad, want al onze genen zijn dubbel uitgevoerd. Als je van je vader een defect gen hebt geërfd, heb je nog altijd het gen van je moeder dat een goed functionerende beveiliger van de ijzeropname levert. Problemen ontstaan pas als je van beide ouders een defecte versie hebt gekregen. Bij sommige van die mensen nemen de darmen elke dag  vier milligram ijzer op . De uitscheiding blijft een milligram per dag, dus er komt steeds meer ijzer in het lichaam. Dat gaat zitten op plaatsen waar het niet hoort, in de lever, de gewrichten, de alvleesklier en het hart. Overtollig ijzer bevordert de vorming van zuurstofradicalen die cellen en weefsels kapotmaken. Mannen kunnen de gevolgen daarvan merken vanaf een jaar of dertig, vrouwen later. Zij verliezen maandelijks bloed en voeren zo aardig wat ijzer af. Dokters noemen dit genetische defect in de ijzerstofwisseling ‘erfelijke hémochrómatóse’. Ik zet er accentjes op anders breekt u uw tong erover. De stapeling van ijzer in het lichaam beschadigt de lever en veroorzaakt soms pijn in de gewrichten. Patiënten zijn ook chronisch vermoeid en kunnen buikpijn hebben. Het kan lang duren voor de oorzaak wordt ontdekt. Daarna is de behandeling gelukkig simpel. Dat is niet een dieet. Een patiënt met ijzerstapeling kan gemakkelijk zes gram ijzer te veel aan boord hebben. Zelfs op een dieet met zo min mogelijk ijzer duurt het tientallen jaren voordat die zes gram langs de natuurlijke weg het lichaam heeft verlaten. Wat veel beter werkt is aderlating, een ingreep die door de moderne geneeskunde bij het grof vuil was gezet maar die hier prima werkt. Met eens per week een halve liter bloed aftappen is na een half jaar het overtollige ijzer weg. Daarna doneert de patiënt elk kwartaal bloed bij de bloedbank, dan hebben anderen er nog iets aan en blijft zijn ijzervoorraad binnen de perken. De oorzaak van hemochromatose is een mutatie in het dna. Die mutatie ontstond  een paar duizend jaar geleden . Mogelijk ontstond het defecte gen in Noorwegen en werd het door Vikingen  verspreid over Noordwest-Europa . Hemochromatose is bij blanken de vaakst voorkomende genetische afwijking. We zijn geneigd te denken dat zo’n veel voorkomende mutatie ergens goed voor moet zijn, maar het kan best een domme constructiefout zijn die zich blindelings heeft verspreid. De evolutie verhindert dat niet; tegen de tijd dat mensen er ziek van worden hebben ze het gen al doorgegeven aan hun kinderen. IJzerstapelingsziekten illustreren hoe schadelijk een teveel aan voedingsstoffen kan zijn, zelfs bij zo’n essentiële voedingsstof als ijzer. Kennelijk had het in de evolutie hoge prioriteit om mechanismen te selecteren die ons beschermden tegen te veel ijzer. Dat is meteen een waarschuwing om ons lichaam niet te belasten met grote hoeveelheden van andere mineralen en vitaminen, want niet voor elke voedingsstof is de beveiliging zo grondig. Een voorbeeld is het metaal natrium. Daar eet u vier gram per dag van, in de vorm van zout. Die vier gram gaat ongehinderd naar binnen en verhoogt de bloeddruk en het risico op een beroerte. Het zou beter zijn als onze darmen niet meer dan twee  gram natrium per dag binnenlieten , maar die beveiliging ontbreekt. We zullen dus zelf onze zucht naar zout moeten bedwingen. Dat geldt nog sterker voor onze zucht naar pillen en supplementen. Aan ayurvedische kruiden worden vaak stiekem lood en kwik toegevoegd. Dat zijn metalen waar het lichaam niet tegen kan maar waar het geen beveiliging tegen heeft. Ons lichaam zit knap in elkaar maar het is kwetsbaar. Laten we voorzichtig zijn met wat we erin stoppen.</p>]]></description>
      <guid>https://www.nrc.nl/nieuws/2021/04/16/levenslang-aderlaten-a4040065</guid>
      <pubDate>Fri, 16 Apr 2021 00:00:00 +00:00</pubDate>
    </item>
  </channel>
</rss>
