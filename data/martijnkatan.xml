<?xml version="1.0" encoding="utf-16"?>
<rss version="2.0">
  <channel>
    <title><![CDATA[Martijn Katan]]></title>
    <link>https://www.nrc.nl/rubriek/martijn-katan/</link>
    <description><![CDATA[Martijn Katan]]></description>
    <item>
      <title><![CDATA[Het btw-effect: een schijfje komkommer per dag plus elke maand een appel]]></title>
      <description><![CDATA[<p>De regering wil ons met behulp van belastingmaatregelen aanzetten tot gezonder eten. Het gaat om afschaffing van de btw op groente en fruit en verhoging van de belasting op suikerhoudende dranken. Wat houden die plannen in? En gaan ze werken?  De Stichting Economisch Onderzoek (SEO) kreeg opdracht om uit te zoeken hoe afschaffing van de btw op groente en fruit zou uitwerken. Daar heeft SEO een grondig, helder rapport over geschreven. Er blijkt uit dat die afschaffing weinig uithaalt. Het effect op de consumptie is gering, het kost veel geld en het gaat een hoop rechtszaken veroorzaken. Allereerst het effect op de consumptie. Op voedingsmiddelen is 9 procent btw. Maar als je die btw afschaft, gaat de consumptie van groenten en fruit niet navenant omhoog, want mensen hebben allerlei redenen om wel of geen groente en fruit te kopen, prijs is er maar één van. Onderzoek toont aan dat het afschaffen van de btw op groente en fruit de consumptie met 4 procent verhoogt.  Dat is een schijfje komkommer per dag, plus één appel in de maand. Je hoort vaak dat groente en fruit voor arme mensen onbetaalbaar zijn, maar uit het rapport blijkt dat de consumptie bij arme mensen net zo weinig zou stijgen als bij de rijken. Misschien komt dat omdat Nederlanders ook nu al niet veel geld uitgeven aan groente en fruit; zowel weinig- als veelverdieners besteden er 3 procent van hun inkomen aan.  Een tweede nadeel van afschaffing van de btw is dat het de overheid een half miljard tot een miljard per jaar zou kosten. Die moeten ze ergens anders vandaan halen en dat valt niet mee. Een volgend probleem is dat afschaffing veel gaat eisen van de belastingdienst en van de rechtbanken, die het beide al zo druk hebben. Veel fabrikanten zullen voor hun product de btw-verlaging en het bijbehorende gezonde imago opeisen. De rechter zal dan moeten beslissen of iets wel of niet onder groente en fruit valt. Een stronk andijvie is groente, maar voorgesneden andijvie ook? En andijviestamppot? Gemengde sla met olijfolie en citroensap? Diepvriesspinazie? Bonen uit blik? Dat wordt pionieren voor onze rechtbanken, want wij zouden het eerste land zijn dat zo’n apart btw-tarief voor groenten en fruit invoert. Een brief aan het kabinet van de Amsterdamse wethouder Marjolein Moorman gaat hierover lelijk in de fout. De brief is mede ondertekend door een groot aantal bestuurders en wetenschappers. Zij betogen dat Spanje, Slowakije en het Verenigd Koninkrijk de afschaffing van de btw op groente en fruit probleemloos en met resultaat hebben doorgevoerd. Niet dus; die landen hebben geen aparte btw voor groente en fruit, ze heffen op vrijwel alle (basis)voedingsmiddelen dezelfde btw. Geen sterke beurt voor de wethouder en haar mede-ondertekenaars. Het andere plan van de regering betreft een forse verhoging van de belasting op suikerhoudende dranken. Dat is op zich een goed idee, want suikerrijke frisdranken en vruchtensappen zijn bewezen dikmakers. Het staat ook vast dat als de prijs ervan wordt verhoogd mensen minder calorieën gaan consumeren. Vandaar dat de halve wereld al zo’n frisdranktaks heeft. Nederland niet. Dat is mede te danken aan een succesvolle lobby van Coca-Cola bij de VVD, maar nu zou het er eindelijk toch van komen. Helaas is bij ons de ‘suikertaks’ niet echt gericht op het bevorderen van de gezondheid. „Deze verhoging van de verbruiksbelasting [...] heeft als primair doel meer belastinginkomsten op te halen”, schreef de staatssecretaris van Volksgezondheid aan de Kamer. Daarom wil hij op alle niet-alcoholische dranken (behalve water) fors meer belasting heffen, ongeacht of er veel, weinig of geen suiker inzit. Ook op plantaardige namaakmelken zoals havermelk en rijstemelk, zelfs al bevatten de meeste daarvan weinig suiker. Alleen melk wordt niet belast en ook drinkyoghurt en chocolademelk niet. Chocolademelk bevat evenveel suiker als cola, maakt dat niet dik soms? Integendeel; er zitten veel calorieën in chocolademelk en die klok je gemakkelijk weg, gemakkelijker zelfs dan de calorieën uit Red Bull of appelsap. Havermelk is niet onderzocht, maar het lijkt me onwaarschijnlijk dat je daar eerder dik van wordt dan van gewone melk, laat staan van chocolademelk. Als er een frisdranktaks komt op havermelk en niet op suikerrijke melkdranken is dat leuk voor de boeren maar niet goed voor onze gezondheid. De voorgestelde belastingwijzigingen gaan dus niet werken. Hetzelfde gold voor eerdere pogingen van de regering om ons gezonder te laten eten, zoals het sluiten van niet-verplichtende akkoorden met de levensmiddelenindustrie over het gezonder maken van voedingsmiddelen. Het SEO-rapport noemt voor de zoveelste keer maatregelen op die wel werken, bijvoorbeeld een specifieke taks op dikmakende dranken, terugdringen van de verkoop van fastfood en snoep en het verbieden van eetreclame op internet. Minder zout in voedsel zou ook helpen. Maar helaas valt er van onze regering op het gebied van voeding en gezondheid weinig te verwachten. 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://nrc.nl/nieuws/2023/04/26/het-btw-effect-een-schijfje-komkommer-per-dag-plus-elke-maand-een-appel-a4163063</guid>
      <pubDate>Wed, 26 Apr 2023 06:04:20 +00:00</pubDate>
    </item>
    <item>
      <title><![CDATA[Maak benzine net zo duur als een pakje sigaretten]]></title>
      <description><![CDATA[<p>Moet de Vrije Universiteit de banden met Shell verbreken? Daarover woedt binnen de universiteit een discussie. Hoe kom je bij zoiets tot een verantwoorde beslissing? Op het eerste gezicht lijkt het simpel. Wij willen warmte, elektriciteit, autorijden, vliegen en spullen kopen. Bij het produceren daarvan worden kolen, olie en gas omgezet in CO2, die gaat de lucht in, daardoor warmt de aarde op en dat moet stoppen. Maar wie neemt het initiatief? Zolang wij autorijden zullen de oliemaatschappijen benzine produceren, of gas voor elektriciteitscentrales. Ze weten al ruim veertig jaar wat dat aanricht, maar ze hielden het onder de pet, ze probeerden klimaatverandering te ontkennen en de klimaatwetenschap te ondergraven. Dat is nu niet meer houdbaar. Shell vertelt tegenwoordig in jaarverslagen, nieuwsberichten en op sociale media aan een stuk door hoe belangrijk ze duurzame energie vinden. Alleen stellen hun investeringen daarin tot nu toe weinig voor. Dat is allemaal geen reden om Shell in de ban te doen. Bedrijven kunnen niet anders, wie te braaf is gaat failliet. De vraag is wat Shell in de toekomst kan betekenen voor de energietransitie en of samenwerking met universiteiten daarbij kan helpen. Bij ‘energietransitie’ denken de meeste mensen aan het vervangen van fossiele door duurzame energie. Honderden start-ups en onderzoeksconsortia hebben daar ideeën over en zoemen rond de subsidiepotten. Hun plannen gaan vaak over waterstof. Op dagen dat er een overschot aan elektriciteit uit zon en wind is kan daar groene waterstof uit worden gemaakt. Dat kan de gasleidingen in als vervanger van aardgas. Shell heeft daarmee grote plannen. Ze gaan op de Maasvlakte een van de grootste fabrieken ter wereld bouwen voor de productie van waterstof uit windenergie. Die kost een miljard euro, krijgt een vermogen van tweehonderd megawatt en gaat waterstof produceren voor industrie, vrachtwagens, bussen en schepen. Dat klinkt indrukwekkend, maar als je het narekent blijkt die Rotterdamse waterstof nog geen 0,2 procent van ons jaarlijkse verbruik van aardgas te leveren. Maar Shell heeft nog meer in petto. In 2040 gaan ze een nog vijftig keer grotere installatie bouwen in Groningen; die moet gaan draaien op stroom uit nieuwe windparken op zee. Zo kan Groningen het Europees centrum voor groene waterstof worden. Is dat realistisch? Zelfs als onze huidige windparken op zee worden vertienvoudigd zou alle Noordzeestroom opgaan aan Groningse waterstof en blijft er niets over voor elektrische auto’s, warmtepompen of de industrie. De plannen van Shell staan dan ook vol voorbehouden. Maar stel dat het doorgaat. Dan levert in 2040 al die Groningse waterstof nog steeds maar 3 procent van de huidige Nederlandse energievraag. Het zou anderhalf procent kunnen vervangen wat Shell momenteel produceert aan olie en gas. Nog zo’n berekening: als we vanaf 2040 al die groene waterstof opslaan in de lege Groningse gasbel duurt het bijna duizend jaar voor die vol is; dan kunnen we weer zestig jaar lang lekker stoken. Groene waterstof gaat dus slechts een fractie leveren van wat wij nu aan brandstof verbruiken. Er zijn allerlei hoopvolle scenario’s voor duurzame energie en universitaire wetenschappers willen graag steun van Shell om daaraan te werken. Shell heeft inderdaad veel geld en veel kennis. Het zou mooi zijn als ze hun winsten volledig investeren in het maken van bijvoorbeeld synthetische benzine uit zonlicht in de Sahara. Maar dan kelderen hun aandelen en worden ze opgekocht door Exxon. Ze moeten zoveel mogelijk olie en gas blijven oppompen en verkopen. Wat samenwerking met universiteiten ze vooral oplevert is gunstige berichten over hun bedrijf, dus pr. Wetenschappers die samenwerken met fossiele bedrijven zijn in hun publicaties en tweets vaak positief over oliemaatschappijen. Of die duurzame energie er komt is dus onzeker. Meer onderzoek is altijd nuttig, maar we moeten er niet op rekenen dat het ons CO2-probleem gaat oplossen. Het enige wat werkt is minder autorijden, vliegen of je huis verwarmen. Het initiatief daartoe gaat niet van Shell komen, olie en gas is hun kernactiviteit en zal dat blijven. Het initiatief moet van ons komen, maar u en ik vinden dat moeilijk. Niet meer vliegen vind ik nog doenlijk en ik kan zonder centrale verwarming, maar om te stoppen met autorijden heb ik een stevige stok achter de deur nodig, bijvoorbeeld acht euro extra belasting op benzine. Dat krijgt onze regering alleen voor elkaar als kiezers anders gaan denken over fossiele brandstof. Benzine moeten we gaan afwijzen net als sigaretten of landmijnen; die boodschap moeten we tussen de oren krijgen. Daarom ben ik ervoor dat de Vrije Universiteit de banden met Shell verbreekt. Niet om Shell een lesje te leren, maar om het duidelijk neer te zetten voor onszelf en onze medeburgers en aldus draagvlak te creëren voor benzine van tien euro per liter. Wetenschappers hebben daarin een speciale verantwoordelijkheid. Ik verwacht dat de Vrije Universiteit ook tot die conclusie komt.</p>]]></description>
      <guid>https://nrc.nl/nieuws/2023/03/23/maak-benzine-net-zo-duur-als-een-pakje-sigaretten-a4160216</guid>
      <pubDate>Thu, 23 Mar 2023 06:04:20 +00:00</pubDate>
    </item>
    <item>
      <title><![CDATA[In het dieetverhaal triomfeert uiteindelijk het geheim van moeiteloos afvallen]]></title>
      <description><![CDATA[<p>Er zijn tienduizenden dieetboeken en wekelijks verschijnen er tien nieuwe.  De meeste verdwijnen snel naar de ramsj, slechts een enkele wordt een bestseller. Wat maakt dat het ene dieetboek aanslaat en het andere niet?  De Amerikaan Chris MacAskill zocht dat uit. Hij maakte een grondige analyse van zo’n honderd dieetbestsellers en verwerkte dat tot een vermakelijke video. Essentieel voor een bestseller blijkt een spannend verhaal vol emotie. Dieetboekenauteurs huren daarvoor vaak een ghostwriter in. Er moet een held in het verhaal zitten op zoek naar de waarheid en een schurk die de lezer juist wil misleiden. De held is vaak de auteur zelf. Een favoriete schurk van bestsellerauteurs is de beroemde voedingswetenschapper Ancel Keys, ontdekker van de relatie tussen voeding, cholesterol en hartinfarct. Volgens mij had Keys een Nobelprijs verdiend. Hij was een begenadigd wetenschapper maar hij was ook een harde man, veeleisend en tactloos en hij zei zonder pardon wat hij van iemand vond. Dat maakt hem voor dieetboekenschrijvers extra aantrekkelijk als schurk. In het dieetverhaal triomfeert aan het eind van zijn queeste de held over de schurkenwetenschap en heeft hij eindelijk het geheim van moeiteloos afvallen in handen. Dat deelt hij met de lezer. Hij heeft de waarheid gevonden en elke twijfel of onzekerheid is uitgesloten. Iedere dieetbestseller presenteert zich met een unieke ontdekking. Volgens de een moet je zo weinig mogelijk koolhydraten eten, volgens de ander juist veel koolhydraten, of honderd procent veganistisch, of dagelijks een T-bonesteak gebakken in roomboter. Dan word je moeiteloos slank en gezond. We hebben al heel wat van die dieethypes achter de rug, bijvoorbeeld antioxidanten, paleo, rauw voedsel, keto en het bloedgroependieet. Om de zoveel jaar raakt een nieuwe remedie in de mode. Momenteel zijn darmflora en intermittent fasting populair. Darmflora (ook wel ‘microbioom’ genaamd) nadert overigens het einde van zijn houdbaarheid; de bewijzen hopen zich op dat het veranderen van je darmflora niets doet tegen overgewicht. Bestsellerdiëten helpen hoogstens een paar maanden, na een paar jaar zijn de meeste mensen terug op hun oude gewicht en zijn ze rijp voor het volgende wonderdieetboek. Het mediterrane dieet, waar momenteel veel bestsellers over gaan, is nog het best onderbouwd en het wordt ook door echte voedingswetenschappers onderschreven. Maar mediterraan is een ongrijpbaar begrip. Het roept associaties op met groenten, fruit, rode wijn, vis, olijfolie, wuivende palmen en krasse tachtigjarige mannetjes die triktrak spelen op het dorpsplein. Inderdaad werden mannen op Kreta vroeger heel oud.  Maar kwam dat door het zwoegen op de berghellingen, door hun hechte sociale leven, door hun genen, door het mediterrane dieet, of door dat alles tezamen? En wat hield dat dieet in?  Groenten eten is geen mediterrane uitvinding, middelbare mannen in Zutphen aten vroeger meer groenten dan mannen in Italië of Griekenland.  Wijn is van zijn voetstuk gevallen, de kans op borstkanker of een beroerte blijkt toe te nemen vanaf één glas per dag. Er zijn experimenten gedaan met visolie, het vet uit vette vis, bij tienduizenden patiënten. Het bleek geen effect te hebben op hart- en vaatziekten, depressies, alzheimer, allergieën, diabetes, oogziekten, autisme of op gewicht.  Tegenwoordig worden ook noten genoemd als onderdeel van het mediterrane dieet. Die zijn wellicht gezond, maar Nederlanders eten nu al per persoon meer amandelen dan wie ook ter wereld en meer walnoten en cashews dan Spanjaarden, Italianen of Grieken. Daar valt dus niet veel te winnen. Blijft over olijfolie. Dat is gezonder dan roomboter of palmolie, want die zitten vol met verzadigd vet. Maar er zijn geen harde bewijzen dat olijfolie beter is dan andere vloeibare oliën zoals zonnebloem of soja. Olijfolie bestaat vooral uit oliezuur. Dat heeft niets speciaals, het lichaam maakt het zelf aan en we krijgen daarnaast een hoop oliezuur binnen uit vlees en kaas. ‘Extra virgin’ olijfolie bevat spoortjes tyrosol en hydroxytyrosol maar de effecten daarvan op de gezondheid zijn vooral hypothetisch.  Boeken over het mediterrane dieet vertellen je wat je al wist: eet groenten, fruit, bonen, volkorenbrood en weinig vlees. Desondanks worden auteurs er rijk van, royalty’s voor dieetbestsellers lopen in de miljoenen. De verkoop van supplementen levert nog meer op. Mark Sisson, die een dieet met veel vlees en vet aanbeveelt, bouwde een supplementenbusiness op die hij vervolgens voor tweehonderd miljoen dollar verkocht aan Heinz. Andere vleespropagandisten verdienen een centje bij met lobbyen voor de vleesindustrie. Ben ik jaloers omdat ik geen miljonair word van mijn eigen voedingsboeken? Nee, ik ben blij verrast hoeveel mensen geïnteresseerd zijn in wat ik te zeggen heb. Ik ben vooral blij als een arts of diëtist mij vertelt dat ze regelmatig mijn boeken raadplegen. Maar het maakt me mismoedig dat zoveel miljoenen mensen bezwijken voor de illusies die bestsellerauteurs ze voorspiegelen. 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://nrc.nl/nieuws/2023/02/15/een-ramsjcarrousel-van-mismoedig-makende-dieetboeken-a4157150</guid>
      <pubDate>Wed, 15 Feb 2023 06:04:21 +00:00</pubDate>
    </item>
    <item>
      <title><![CDATA[Op het eierfalen volgde een transvetsucces]]></title>
      <description><![CDATA[<p>Als je als voedingsonderzoeker iets ontdekt hoop je dat de wereld er iets mee doet. Soms gebeurt dat, soms niet. Waar hangt dat van af? De kwaliteit van het onderzoek is maar één factor, er is meer nodig. Daar kwam ik achter tijdens drie projecten in Wageningen in de jaren 80. Allereerst ons onderzoek naar de cholesterolverhogende stof uit koffiebonen. Koffie drinken leidde destijds in Scandinavië tot hartinfarcten, maar in Nederland niet. Ik wou weten waarom. Nestlé hielp ons daar graag bij, zij wilden af van de vragen over koffie en het hart. Eigenbelang dus, maar verlicht eigenbelang. Ze bereidden voor ons allerlei bestanddelen van bonen en die gaven wij wekenlang aan vrijwilligers. Na vijf jaar hadden we het cholesterolverhogende stofje te pakken. Noren, Zweden en Finnen kregen dat binnen doordat ze gemalen koffie opkookten in een pannetje en de vloeistof in hun kopje goten. Nederlanders maakten koffie met een papierfilter en dat hield het stofje tegen. Onze bevindingen klopten met die van collega’s elders, dus de geleerden waren het eens. Dat had impact. Scandinaviërs gingen over op filterkoffie en dat heeft veel hartinfarcten bespaard. Nestlé zorgde dat hun Nescafé en Nespresso vrij waren van het stofje en Douwe Egberts hield het uit de Senseo. De industrie werkte mee en de consument hoefde weinig of niets te doen. Nog meer impact had ons tweede onderzoek, van transvet. Soja- en koolzaadolie werden destijds chemisch gehard tot een soort namaakboter. Bij dat harden werd transvet gevormd en dat transvetrijke vet werd verwerkt in duizenden levensmiddelen. Wij ontdekten dat transvet slecht was voor het bloedcholesterol. Onderzoekers in Australië en de VS bevestigden dat en onze collega’s van Harvard ontdekten dat hoe meer transvet Amerikanen aten, hoe meer infarcten ze kregen. De geleerden waren het alweer eens. De vetten voor ons onderzoek waren gefabriceerd door Unilever, alweer uit verlicht eigenbelang. Zodra duidelijk werd wat transvet deed, verwijderde Unilever het uit al zijn producten. Ze overtuigden hun concurrenten om dat ook te doen, want het transvetprobleem straalde af op de hele industrie; het werd symbolisch voor hoe fabrikanten voedsel ongezond maakten. Consumenten geloofden dat meteen, ze hoorden graag dat hartinfarcten de schuld waren van de industrie.  Het derde project ging over eieren. Eidooiers bevatten veel cholesterol. Het was bekend dat het eten daarvan de concentratie van cholesterol in het bloed verhoogt. Ik wilde weten hoe sterk mensen hierin verschillen. Kunnen sommigen probleemloos elke dag twee eieren eten terwijl bij anderen het cholesterol daarvan omhoogschiet? Dit was een vroege poging tot ‘personal nutrition’, dus tot voedingsadvies op maat.  Helaas bleken die verschillen in gevoeligheid grotendeels schijn. Iemands cholesterol kon na twee weken extra eieren eten enorm omhoog gaan, maar als we dat een half jaar later herhaalden ging het bij diezelfde persoon nauwelijks omhoog en bij een ander juist weer wel. Het cholesterolgehalte van een mens schommelt namelijk van dag tot dag. Als het net spontaan is gezakt verdoezelt dat het effect van voeding en als het toevallig omhoog schiet lijkt het voedingseffect juist groter. Conclusie: ‘personal nutrition’ is vooral een illusie.  Desondanks werd ‘personal nutrition’ een  hype. Deels kwam dat omdat wij de enigen waren die het op deze manier onderzochten. Andere onderzoekers vonden het al een toer om eenmalig honderd mensen wekenlang hun eten tot op de laatste gram te verstrekken en niemand bracht het op om dat met dezelfde mensen een half jaar later te herhalen en een jaar later weer. We stonden dus alleen. Verder horen consumenten niet graag dat ze net zo zijn als iedereen.  Het werd nog gekker. Het hele inzicht verdween dat cholesterol in het eten het gehalte in het bloed verhoogt. Deels kwam dat door een omslag in onderzoeksmethoden; men deed geen experimenten meer maar vroeg na wat mensen uit zichzelf aten en wat voor ziektes ze kregen. Daarbij werd zelden een relatie gezien tussen eieren en hartinfarct. Geen wonder, want eieren eten is maar één van de vele factoren die de gezondheid van hart en bloedvaten bepalen. Bovendien is met een vragenlijst niet goed vast te stellen hoeveel eieren iemand in zijn leven heeft gegeten. Experimenten werden nog wel gedaan door de eierindustrie, die de wetenschappelijke literatuur verziekte met studies waar niets uitkwam. Die gebruikten ze om twijfel te zaaien aan wat onafhankelijke wetenschappers hadden gevonden. Andere industrieën waren niet geïnteresseerd; aan het terugdringen van eierconsumptie valt niets te verdienen. Consumenten hadden weinig zin om zich eieren te ontzeggen en ze hoorden graag dat de voedingswetenschappers het fout hadden gehad.  Voor impact is dus meer nodig dan goed onderzoek: wetenschappers moeten met één mond spreken, de industrie moet er brood in zien en de consument moet er geen last van hebben. Dat wist ik allemaal niet. Misschien hebben klimaatwetenschappers van nu er iets aan?</p>]]></description>
      <guid>https://nrc.nl/nieuws/2023/01/11/op-het-eierfalen-volgde-een-transvetsucces-a4153878</guid>
      <pubDate>Wed, 11 Jan 2023 06:04:21 +00:00</pubDate>
    </item>
    <item>
      <title><![CDATA[CO2-opslag vertraagt de energietransitie]]></title>
      <description><![CDATA[<p>De Rotterdamse industrie wil uitgestoten CO2 onder de grond gaan opslaan. Daar komt een beetje stikstof bij vrij; daarom blokkeert de Raad van State dit plan. Wordt het klimaat hier slachtoffer van de stikstofregels? CO2-uitstoot leidt tot opwarming van de aarde. Het Havenbedrijf Rotterdam wil daarom een deel van de CO2 die vrijkomt uit raffinaderijen en fabrieken afvangen en ondergronds opslaan; dan zouden die fabrieken geen opwarming meer veroorzaken. Een recente uitspraak van de Raad van State maakt de bouw van de benodigde installaties echter onmogelijk. Die uitspraak is uitgelokt door milieuactivisten. Waarom zouden milieuactivisten het verminderen van de uitstoot van CO2 willen blokkeren? De CO2 zou worden aangeleverd door vier Rotterdamse bedrijven, waaronder Shell en Exxon. Het Rotterdamse Havenbedrijf wil die CO2 via een pijpleiding transporteren naar een booreiland op de Noordzee en in lege gasvelden onder de zeebodem pompen. Bij de bouw van die pijpleiding en bijbehorende installaties wordt echter stikstof uitgestoten. Tegenover het voordeel van minder CO2 staat dus het nadeel van tijdelijk meer stikstofuitstoot. Johan Vollenbroek en zijn actiegroep Mobilisation for the Environment hebben daarover een klacht ingediend en die is door de Raad van State toegekend. Daardoor ligt de bouw van de pijpleiding stil. Hoe erg is dat? Wereldwijd is op een aantal plaatsen geprobeerd om de CO2 die uit fabrieksschoorstenen komt te isoleren en op te slaan. Meestal mislukte dat. Technisch bleek het veel moeilijker dan verwacht en de kosten liepen zwaar uit de hand. Zelfs als de Rotterdammers slagen waar zoveel anderen faalden blijft het probleem dat voorstanders van CO2-opslag vooral kijken naar wat er in de fabriek zelf aan CO2 vrijkomt en de stadia die eraan voorafgaan negeren. Neem bijvoorbeeld een elektriciteitscentrale. Voordat de kolen of het gas waar die centrale op draait de verbrandingsketels ingaan is er al veel broeikasgas vrijgekomen. De CO2 die vrijkomt in de centrale zelf kan weliswaar grotendeels worden afgevangen. Niet compleet, 10 tot 15 procent ontsnapt toch nog uit de schoorsteen, en de installaties die de CO2 afvangen verbruiken zelf ook brandstof en stoten daardoor extra CO2 uit. Maar alles bij elkaar lijkt het afvangen en opslaan een aardige vermindering te geven van de broeikasgasproductie in de fabriek. Het verhaal wordt echter anders als we de voorafgaande stappen erbij betrekken. Het aardgas moet namelijk eerst worden opgepompt en getransporteerd. Daarbij komt broeikasgas vrij, onder meer door lekkend aardgas, dat een tachtig keer zo sterk broeikasgas is als CO2. Het afvangen en opslaan van de CO2 in de centrale vermindert daarom slechts beperkt de totale uitstoot van broeikasgas, gerekend vanaf het oppompen van het aardgas uit de grond tot en met het verbranden ervan voor stroomproductie.  Dit wat betreft Shell en Exxon; ik heb aangenomen dat hun CO2 komt uit fabrieken die vergelijkbaar zijn met elektriciteitscentrales. Bij dat soort fabrieken levert CO2-opslag weinig op. De twee andere deelnemende industrieën, Air Liquide en Air Products, fabriceren waterstof uit aardgas. Daarbij komt relatief veel CO2 vrij. Het meeste daarvan kan worden afgevangen en onder de grond gestopt maar de rest gaat de lucht in. Aardgas zelf is een veel krachtiger broeikasgas dan CO2 en bij het oppompen en vervoeren ervan lekt een paar procent de lucht in. Als je het hele traject van gasveld tot en met waterstoffabriek meetelt leidt daarom productie van waterstof uit aardgas ondanks de CO2-opslag nog steeds tot een aanzienlijke uitstoot van broeikasgas. De klimaatexperts van de Verenigde Naties vinden ondergrondse CO2-opslag onmisbaar om de opwarming van de aarde te beperken. Dat lijkt me echter meer ingegeven door wanhoop over de onwil van regeerders en kiezers om echt iets te doen aan het klimaat, dan door een realistische inschatting van wat die CO2-opslag vermag. Het is een onbewezen, dure techniek en een lapmiddel dat te weinig oplevert. De subsidie die eraan wordt besteed kan beter voor iets anders worden gebruikt. Het enige wat echt werkt is om kolen, olie en gas in de grond te laten en onze energie te halen uit CO2-vrije bronnen: kerncentrales, wind en zon.  Ik denk niet dat de huidige Rotterdamse industrie dat gaat doen. Zouden over vijftig jaar ‘Shell’ en ‘Exxon’ namen zijn uit het verleden, van bedrijven die de draai niet konden maken naar een fossielvrije wereld? Net als producenten van filmrolletjes zoals Kodak en Agfa, die overbodig werden gemaakt door de smartphone? Uit interne mails van Shell en BP blijkt in elk geval dat ze CO2-opslag vooral zien als een manier om te blijven draaien op olie en gas, in plaats van een moeilijke en dure transitie te maken naar CO2-vrije energiebronnen. CO2-opslag vertraagt de transitie naar CO2-vrije energie. Dat hebben milieuactivisten zoals Vollenbroek goed door. Het vonnis dat ze de Raad van State ontlokten vermindert dus niet alleen de stikstofuitstoot maar is op de lange duur ook beter voor het klimaat. 
		Nieuwsbrief
		NRC Rotterdam
	 
		Het laatste nieuws en de beste stukken over de mooiste rotstad die er is</p>]]></description>
      <guid>https://nrc.nl/nieuws/2022/11/24/co2-opslag-vertraagt-de-energietransitie-2-a4149159</guid>
      <pubDate>Thu, 24 Nov 2022 06:04:22 +00:00</pubDate>
    </item>
    <item>
      <title><![CDATA[Suikertaks kan niet zonder kunstzoet]]></title>
      <description><![CDATA[<p>Mensen vallen af als ze frisdrank met suiker vervangen door light frisdrank met zoetstof. Toch adviseert de Wereldgezondheidsorganisatie WHO tegen het gebruik van zoetstoffen. Wat zit daarachter? Moet Nederland dit advies volgen? Uw eerste gedachte is misschien: je zal er wel kanker van krijgen. Maar dat is niet zo. Alle autoriteiten, inclusief de WHO, vinden zoetstoffen volkomen veilig. In frisdranken zit wel zuur dat de tanden aantast, maar dat zit in alle frisdranken en vruchtensappen. Is het dan niet waar dat je afvalt als je overstapt van suiker op zoetstoffen? De beste manier om dat uit te zoeken is een experiment waarin mensen met de dobbelsteen in twee groepen worden verdeeld. De ene groep krijgt frisdrank met suiker en de andere met zoetstof. In zoetstoffen zitten geen calorieën, dus je zou ervan moeten afvallen. Maar misschien krijgen mensen extra trek van die calorieloze drankjes en gaan ze daardoor meer eten? Dat blijkt niet zo te zijn. De WHO heeft tientallen experimenten uit de hele wereld bekeken en gemiddeld vielen de mensen op zoetstof anderhalf pond meer af dan op suiker. Het echte langetermijneffect is nog groter, want de WHO-experts verwerkten in hun gemiddelde ook studies die maar een of twee weken duurden, te kort voor echt afvallen, en studies die een light drank niet vergeleken met frisdrank met suiker maar met een andere light drank, of met water. Dat verwaterde het gemiddelde; die anderhalve pond is een onderschatting. De beste studie was er een met 163 vrouwen met obesitas; de helft van hen volgde langdurig een afvaldieet met daarin de zoetstof aspartaam en de andere helft een zelfde afvaldieet met suiker. Na drie jaar was de aspartaamgroep vijf kilo meer afgevallen dan de suikergroep. Voldoende bewijs, zou ik zeggen. Hoe komt de WHO dan bij haar negatieve advies? Dat komt omdat ze minder vertrouwen hadden in experimenten dan in studies waarin werd bekeken wat mensen van zichzelf eten. Ze vergeleken dus mensen die van huis uit veel lightproducten met zoetstof eten met mensen die dat niet doen. Zulke studies heten ‘epidemiologisch’. Epidemiologie is een belangrijke wetenschap, hij heeft ons geleerd dat besmet drinkwater cholera veroorzaakt, roken kanker en nog veel meer. Maar epidemiologische studies kunnen ook tot foute conclusies komen. Met name in het voedingsonderzoek gebeurt dat regelmatig. Een hele reeks van ziektes bleek minder voor te komen bij mensen die hoge doses vitamines slikten dan bij degenen die niets slikten. Als echter in een experiment de ene helft van de mensen zo’n vitamine kreeg en de andere helft een placebo, kregen beide groepen de ziektes in kwestie even vaak. Dat komt doordat mensen die van zichzelf uit supplementen slikken gezondheidsbewust, hoog opgeleid, slank en actief zijn en weinig roken. Dat is waarom ze minder ziektes kregen; de supplementen die ze slikten in de hoop nog gezonder te worden deden in werkelijkheid niets. In zulke epidemiologische studies blijken mensen die veel zoetstoffen gebruiken vaker obesitas te hebben. Misschien denken ze dat ze vanwege de zoetstoffen meer mogen eten. Toetjes, taart en snoeprepen met zoetstof bevatten echter nog steeds vet, eiwit en koolhydraten en dus calorieën. Daarom blijven het dikmakers. Alleen frisdranken met zoetstof bevatten nul calorieën. Er is een nog simpeler reden waarom gebruikers van zoetstoffen dikker zijn. Veel mensen kopen light producten om af te vallen. Ze worden niet dik van zoetstof, ze vinden zich al te dik en daarom kopen ze eten met zoetstof. Dat verklaart waarom het gebruik van zoetstoffen samengaat met obesitas en de bijbehorende ziekten, maar het is de obesitas die het gebruik van zoetstoffen veroorzaakt en niet andersom. De wetenschappers van de WHO negeerden dat allemaal. Misschien moesten ze gewoon niets hebben van zoetstoffen; dat komt meer voor onder voedingsdeskundigen. Mogelijk berust het op de zorg dat hulpstoffen (E-nummers) voedingswaren te lekker maken en zo overconsumptie van calorieën veroorzaken. Die zorg is reëel, maar voor zoetstoffen gaat hij niet op. We moeten het kind niet met het badwater weggooien. Als Nederland het WHO-advies overneemt zouden we een nuttige stap in de strijd tegen overgewicht blokkeren. Ik doel daarmee op een belasting op suikerhoudende dranken. Zo’n frisdranktaks vermindert de suikerconsumptie; hij is daarom al in 85 landen ingevoerd. In Nederland hebben de frisdrankindustrie en de VVD dit tegengehouden, maar wie weet krijgen we ooit een regering voor wie de gezondheid van de burger zwaar genoeg telt om hem wel in te voeren. Dan rijst de vraag of light frisdranken met zoetstoffen er ook onder moeten vallen. Het WHO-advies suggereert dat namelijk. Dat zou de frisdranktaks een stuk minder effectief maken, want frisdrankdrinkers stappen niet makkelijk over op water. Daarom pleit ik ervoor om het WHO-advies te negeren. We kunnen ons beter laten leiden door de uitkomsten van gecontroleerde experimenten dan door de voedingsepidemiologie met al zijn zwakheden. 
		Nieuwsbrief
		NRC Eten &amp; Gezondheid
	 
		De laatste inzichten over eten, de lekkerste recepten en slimme tips om gezond te leven</p>]]></description>
      <guid>https://nrc.nl/nieuws/2022/10/20/suikertaks-kan-niet-zonder-kunstzoet-2-a4145648</guid>
      <pubDate>Thu, 20 Oct 2022 06:04:22 +00:00</pubDate>
    </item>
    <item>
      <title><![CDATA[De val van het goede cholesterol]]></title>
      <description><![CDATA[<p>Wetenschap bestaat vooral uit het najagen van theorieën die uiteindelijk onjuist blijken. Zelf heb ik ruim dertig jaar besteed aan een idee dat uiteindelijk een fata morgana bleek. Ik bedoel het HDL, het goede cholesterol in het bloed, dat zou beschermen tegen hartinfarcten. HDL betekent Hoge Dichtheids Lipo-proteïne. Het is een van de vormen waarin cholesterol in het bloed wordt getransporteerd. Cholesterol is een vet en lost dus niet op in bloed. Daarom verpakt het lichaam het in diverse typen kleine bolletjes met een schilletje van eiwit eromheen. Een kwart van het cholesterol in het bloed is verpakt als HDL, de rest zit grotendeels in LDL-bolletjes. LDL is het slechte cholesterol, want LDL-bolletjes verongelukken nogal eens. Dan komt het cholesterol eruit en blijft plakken aan de wand van het bloedvat en dat veroorzaakt verstoppingen en hartinfarcten. Hoe meer LDL, hoe meer kans op zo’n ongeluk. Bij HDL, het „goede” cholesterol, leek het omgekeerd te zijn: hoe meer HDL iemand in zijn bloed had, hoe kleiner zijn kans op een hartinfarct. Hoe kon dat?  Toen ik lang geleden begon als voedingsonderzoeker hadden twee Engelsen  daar net een verklaring voor bedacht. Hun idee was dat HDL-bolletjes cholesterol opruimen, ze zuigen als het ware de slagaders schoon en voorkomen zo hartinfarcten. Dan zou je dus een hartaandoening kunnen voorkomen door het HDL-gehalte van iemands bloed te verhogen. Dat kon op diverse manieren. Wat vooral tot de verbeelding sprak was dat HDL steeg bij alcoholgebruik; dat leidde tot het advies om dagelijks een of twee glazen wijn te drinken. Zelden werd een voedingsadvies zo enthousiast ontvangen. In Wageningen gingen wij op zoek naar nog meer manieren om het HDL te verhogen en die vonden we. HDL ging omhoog van meer vet in het eten en omlaag van koolhydraten, dus van suiker, brood en pasta. Je moest dus niet vetarm eten maar juist vetrijk en koolhydraatarm! Eieren bevatten zelf veel cholesterol en eieren eten verhoogt het cholesterol in het bloed. Nu bleek dat daarbij zowel het goede HDL- als het slechte LDL-cholesterol omhoog  gaan. Dat hield mekaar in evenwicht, toch? Goed nieuws voor de eierindustrie en gênant voor de voedingsvoorlichters, die jarenlang eieren hadden afgeraden. We ontdekten ook dat kunstmatig geharde vetten rijk aan transvet het goede HDL verlaagden èn het slechte LDL verhoogden. Die vetten waren dus dubbel slecht en de industrie verwijderde ze wereldwijd uit hun producten. Intussen knaagde bij mij de twijfel of onze adviezen om het HDL te verhogen wel voldoende onderbouwd waren. De bewijzen dat LDL-cholesterol hartinfarcten veroorzaakte waren ijzersterk maar het HDL-verhaal wilde maar niet waterdicht worden. Mensen bij wie door een erfelijke storing het HDL ontbrak kregen evenveel infarcten als mensen met een normaal HDL; dat klopte niet. Sommige berekeningen die ten grondslag lagen aan de opruim- en schoonzuigtheorie leken ook niet te kloppen. Alleen een experiment bij mensen kon bewijzen dat verhogen van het HDL hartinfarcten voorkwam. Ik fantaseerde met medewerkers over zo een giga-experiment maar het was onuitvoerbaar. HDL is slechts een verklikker, net als  een dashboardlampje  Uiteindelijk bleken mijn twijfels terecht. De farmaceutische industrie ontdekte geneesmiddelen die het HDL verhoogden en testte die bij duizenden patiënten;  hun HDL ging fors omhoog maar hartinfarcten namen nauwelijks af.  Cholesterolrijke verstoppingen van slagaders werden ook niet kleiner als patiënten extra HDL in hun bloed kregen ingespoten.  Als HDL-bolletjes beschermen tegen hartinfarcten moeten mensen met een erfelijk verhoogd HDL minder hartinfarcten krijgen. Dat is intussen bij miljoenen mensen onderzocht en daarbij wordt geen verband  gevonden tussen genen die het HDL verhogen en het risico op hart- en vaatziekten.  D it alles suggereert dat een laag HDL niet de oorzaak is van hartinfarcten maar dat het alleen een verklikker is. Vergelijk het met het rode lampje op het dashboard van uw auto. Dat gaat branden als er te weinig olie in de motor zit. Dan helpt het niet om de draden naar het lampje los te rukken; het lampje gaat uit maar de motor loopt toch vast. Ook HDL lijkt alleen een verklikker te zijn van een onderliggende echte oorzaak van hartinfarcten die we niet kennen en die niet noodzakelijkerwijs meebeweegt als het HDL zelf wordt verlaagd of verhoogd.  Dat heeft gevolgen voor voedingsadviezen. Koolhydraten uit brood en pasta verlagen zowel HDL als het slechte LDL. Het effect op HDL doet er vermoedelijk weinig toe en minder LDL zorgt voor minder infarcten, dus de laag-koolhydraatmode was een vergissing. Cholesterol uit eidooier verhoogt het slechte LDL, dus wees matig met eieren. Hetzelfde geldt voor roomboter, kaas en volle melk. Wijn en bier zijn ongezond, ook al verhogen ze het HDL.  Ik heb dertig jaar besteed aan onderzoek naar voeding en HDL zonder dat dat nieuwe manieren heeft opgeleverd om hartinfarcten te voorkomen. Zo gaat het leven van een wetenschapper. Wetenschappelijk onderzoek brengt ons uiteindelijk dichter bij de waarheid, maar het kan wel heel lang duren.</p>]]></description>
      <guid>https://nrc.nl/nieuws/2022/10/06/de-val-van-het-goede-cholesterol-a4144201</guid>
      <pubDate>Thu, 6 Oct 2022 06:04:23 +00:00</pubDate>
    </item>
    <item>
      <title><![CDATA[Minder boeren? Eén ding is zeker: eten blijft er genoeg]]></title>
      <description><![CDATA[<p>Op de A4 reed ik onder een spandoek door: No Farmers No Food – blijf van onze boeren af. Klinkt logisch: minder boeren, dus minder eten. Als we boerenland omzetten in natuurgebieden of woonwijken, krijgen we dan tekorten aan voedsel? Daarvoor moeten we weten wat onze landbouw (inclusief veeteelt) produceert en hoeveel daar af kan voordat we honger gaan lijden. De Nederlandse akkerbouw levert per jaar vijfentwintig miljard kilo voedsel, maar dat is vooral beestenvoer. Mais bijvoorbeeld, en suikerbietenpulp. Ook Nederlandse tarwe gaat grotendeels naar varkens en kippen. Je kunt er best brood van bakken, maar dat is compact en hard terwijl de consument luchtig, veerkrachtig brood wil. Daarom gebruikt de Nederlandse bakker Franse tarwe. Nederlandse aardappelen en uien lusten we wel, maar wij maken maar een kwart van onze oogst op, driekwart gaat naar het buitenland. Ivoorkust en Senegal importeren samen per jaar evenveel Nederlandse uien als wij zelf opeten. Ook andere groenten gaan grotendeels naar het buitenland. Naast veevoer van Nederlandse akkers importeren we jaarlijks zeventien miljard kilo veevoer uit het buitenland. Twee miljard kilo daarvan is soja. De veevoerindustrie betitelt die soja als afval, maar dat klopt niet. Mensen die de landbouw een warm hart toedragen, zoals veevoerfabrikanten, boeren en CDA-politici, lijken een stilzwijgende afspraak te hebben dat je voor de goede zaak de feiten een beetje mag bijkleuren. Daarom noemen ze soja in veevoer ‘sojaschroot’. Maar dat is het niet. Het is het vetvrije deel van de sojaboon dat overblijft als de olie eruit is geperst. Dat is een uitstekende grondstof voor levensmiddelen, rijk aan hoogwaardig eiwit en vezel. Het is het meest waardevolle deel van de sojaboon, zowel in voedingswaarde als in geld. Veeteelt concurreert hier dus met voeding voor mensen. Koeien eten naast krachtvoer zoals soja heel veel gras en mais. Varkens en kippen eten vooral granen. Die granen zouden ook geschikt zijn voor het maken van levensmiddelen. Dieren zetten granen maar voor een klein deel om in voedsel voor mensen. Tien kilo veevoer levert ruwweg twee kilo vlees, melk en eieren, plus veel mest en urine. Als we de veeteelt in Nederland zouden halveren houden we flink wat granen en soja over. Dat spandoek klopte dus niet, minder boeren betekent niet minder eten. We krijgen zelfs aan karbonades, kaas en kipfilet geen tekort, want daarvan produceren we nu drie keer zoveel als we zelf op kunnen. Onze boeren produceren vooral voor de rest van de wereld. Waarom wil de hele wereld producten van de Nederlandse landbouw? Om dezelfde reden dat de hele wereld telefoons van Apple wil: ze zijn de beste. De Nederlandse landbouw en veeteelt vormen een kennisintensieve maakindustrie, de enige maakindustrie waarin wij wereldleider zijn. Natuurlijk is ASML uit Veldhoven wereldleider in chipmachines, maar de landbouwexport brengt vijf keer zoveel op als alle chipmachines van ASML bij elkaar. Landbouw is onze Big Tech. Een conglomeraat van landbouwwetenschappers, overheid, hightechbedrijven en innovatieve boeren produceert innovaties waar de rest van de wereld niet aan kan tippen. Als leek zie je dat niet. De koeien van nu lijken precies op die op een schilderij uit de zeventiende eeuw, maar ze verhouden zich qua melkgift tot de koeien van toen als een Tesla tot een postkoets. Ook onze gewassen zijn hightech. Neem aardappels. Wereldwijd wordt ruim de helft van alle aardappels geteeld uit Nederlandse pootaardappeltjes. Wij maken voor elk klimaat, elke grondsoort en elke smaak de ideale pootaardappel. Datzelfde geldt voor groenten, bloemen en zaden. Een kilo Nederlands tomatenzaad brengt honderdduizend euro op. Onze hardwerkende, innovatieve boeren maken Nederland rijk. Met de opbrengst van wat zij exporteren kunnen wij overal ter wereld weer het eten kopen dat we lekker vinden. Helaas is de landbouw wel schadelijk voor natuur en klimaat. Hoe komen we hieruit? We zouden ons om te beginnen kunnen concentreren op producten die relatief weinig schade veroorzaken. Sierteelt neemt weinig ruimte in beslag en stoot nauwelijks stikstof uit. Sierteeltproducten zoals bloemen, kamerplanten, bloembollen en heesters staan in de landbouwexport helemaal bovenaan: ze brengen twaalf miljard euro per jaar op. Groenten, aardappelen en uien leveren zeven miljard per jaar op en stoten ook niet heel veel uit. Melk en kaas zijn goed voor acht miljard aan export, maar melkkoeien veroorzaken meer dan de helft van de stikstofuitstoot van de landbouw. Deskundigen zeggen dat we bijna evenveel zuivel zouden kunnen produceren met een stuk minder koeien en minder uitstoot. Ze willen af van melkveehouderijen op onvruchtbare grond, die relatief weinig produceren en die vooral op de been worden gehouden door EU-subsidies. Maak daar gesubsidieerde natuurboeren van, zeggen zij, dan daalt de stikstofuitstoot en blijft de productie toch op peil. Of dat zo is kan ik niet beoordelen. Maar wat er ook gebeurt, eten blijft er zat.</p>]]></description>
      <guid>https://nrc.nl/nieuws/2022/09/16/er-blijven-genoeg-karbonades-over-a4141880</guid>
      <pubDate>Fri, 16 Sep 2022 06:04:23 +00:00</pubDate>
    </item>
    <item>
      <title><![CDATA[De farma moet het weer oplossen]]></title>
      <description><![CDATA[<p>Afslankmedicijnen werken matig en ze hebben vaak ernstige bijwerkingen. Vorige week verscheen er echter een grote studie van een nieuw geneesmiddel waarmee mensen met obesitas in anderhalf jaar probleemloos twintig kg afvielen. Wat is dit voor middel, hoe geloofwaardig is het effect en wat zijn de consequenties als dit echt zou werken? De geschiedenis van afslankmiddelen wordt gekenmerkt door mislukkingen. Dat begon in de jaren 30 van de vorige eeuw toen Hollywoodsterren dinitrofenol slikten om af te slanken. Dinitrofenol zorgt ervoor dat calorieën uit eten niet worden opgeslagen als vet maar regelrecht worden omgezet in warmte. Je valt daar fors van af, maar het geeft ook beschadigingen van hart en ogen en soms dodelijke oververhitting. De farmaceutische industrie ontwikkelde sindsdien tientallen andere middelen, maar meestal zonder succes. Stoffen waar mensen van afvielen veroorzaakten hart- en vaatziekten of kanker, ze waren verslavend of ze leidden tot zelfmoord.  Toen kwam er tien jaar geleden een nieuw soort middelen op de markt. Ze werden ontwikkeld voor de behandeling van diabetes maar ze blijken ook het gewicht te verlagen. Ze imiteren de werking van de darmhormonen die de bloedsuikerspiegel regelen na een maaltijd. Die imitatiehormonen verlagen de bloedsuikerspiegel bij suikerziekte en dat doen ze goed. Daarnaast werken ze in op de hersencentra die honger en trek regelen en remmen ze de eetlust. Ze remmen ook de maaglediging, waardoor voedsel langer in de maag blijft. Daardoor voelen mensen zich eerder vol, ze stoppen eerder met eten en ze vallen af. Het nieuwste middel van deze categorie heet tirzepatide. Vorige week werden de resultaten gepubliceerd van een studie waarin tweeënhalfduizend mensen met extreme obesitas bijna anderhalf jaar lang dit middel kregen. Afhankelijk van de dosis verloren ze veertien tot twintig kilo en het gewichtsverlies ging na anderhalf jaar nog steeds door. De deelnemers waren geselecteerd op een normale bloedsuikerspiegel; die ging door dit middel niet verder omlaag.  De nadelen en bijwerkingen ervan zijn ook te overzien. Je kunt het niet slikken, je moet het inspuiten, één keer per week en dat de rest van je leven, want als je stopt word je snel weer dik. Een op de vijf mensen wordt er misselijk van en ook overgeven en diarree komen voor. Maar dat neemt af met de tijd. Het weerhield in de nieuwe studie maar weinig mensen ervan om het te blijven nemen. Zij hadden er kennelijk alles voor over om af te vallen. Het lijkt haast te mooi om waar te zijn. Veroorzaakt het nieuwe afslankmiddel geen andere ziektes? Tot nu toe valt dat mee. De Amerikaanse Food and Drug Authority heeft het onlangs goedgekeurd voor de behandeling van suikerziekte (diabetes type 2), dus het wordt veilig geacht om het langdurig aan grote aantallen patiënten te geven. Het is vermoedelijk goed voor hart en bloedvaten, want het verlaagt bloeddruk, gewicht en bloedsuiker. We weten alleen nog niet zeker of het gewichtsverlies blijvend is. Ik denk echter dat er een goede kans is dat dit wordt voor overgewicht, wat statines en bloeddrukverlagers zijn voor hart- en vaatziekten. Op termijn zouden we daardoor nog ouder worden. (Dan moeten wel de pensioenpremies omhoog!) Betekent de komst van dit middel dat we niet langer streven naar gezonde voeding en meer bewegen als middel tegen vetzucht? Ik denk dat dat wel losloopt. Toen ik lang geleden onderzoek deed naar voeding en bloedcholesterol leek het alsof daar ook nooit een pil voor zou komen. Toen kwamen dertig jaar geleden de statines. Die veroorzaakten een drastische verlaging van bloedcholesterol en hart- en vaatziekten; het cholesterolverlagend dieet voor hartpatiënten verdween in een la. Toch heeft dat de interesse voor voeding en hart- en vaatziekten niet verminderd. Miljoenen mensen slikken bloeddruk- en cholesterolverlagende middelen maar intussen is er nog nooit zoveel aandacht geweest voor zoutvermindering en het vervangen van verzadigd door onverzadigd vet als nu. De overheid wil het zelfs gaan afdwingen bij levensmiddelenfabrikanten.  Ik denk dus niet dat de nieuwe afslankmiddelen het einde betekenen van de drang tot leeftstijlveranderingen. De noodzaak om obesitas van jongs af aan te voorkomen blijft groot, want tegen de tijd dat iemand 120 kilo weegt en de bijbehorende ziektes heeft, is zijn lichaam al flink beschadigd. Wat ook niet meewerkt is dat het nieuwe middel duizend dollar per maand kost. Voor de twee miljoen Nederlanders met ernstig overgewicht is dat jaarlijks twintig miljard euro. Het zal daarom alleen worden vergoed voor patiënten met extreme obesitas plus hoog ziekterisico. Die mensen krijgen nu een maagverkleining vergoed en die operatie wordt overbodig. Als over tien jaar het patent op tirzepatide afloopt zal het breder vergoed worden, maar vanwege de gecompliceerde fabricage blijft het duur. Voedingsonderzoekers en diëtisten worden dus niet werkloos. Maar voor mensen die worstelen met overgewicht gloort er misschien licht.</p>]]></description>
      <guid>https://nrc.nl/nieuws/2022/06/10/de-farma-moet-het-weer-oplossen-a4133072</guid>
      <pubDate>Fri, 10 Jun 2022 06:04:23 +00:00</pubDate>
    </item>
    <item>
      <title><![CDATA[Erfelijkheid, IQ en de kloof]]></title>
      <description><![CDATA[<p>Gemiddeld blijven laagopgeleide mensen gezond tot hun 57ste en hoogopgeleiden tot hun 71ste jaar. Dat is ‘de kloof’. Die komt niet door gebrek aan gelijke kansen. Ooit was studeren voorbehouden aan de heersende klasse, een slim arbeiderskind kreeg geen kans, maar dat was toen. In de laatste zeventig jaar zijn de slimme arbeiderskinderen er uitgezeefd; iedereen die het in huis heeft kan nu een hbo/wo-opleiding volgen. Gelijke kansen garanderen nu juist ongelijke uitkomsten, want verschillen in opleiding en inkomen worden nu vooral bepaald door verschillen in IQ. Die verschillen zijn grotendeels aangeboren. Slimme migrantenkinderen zijn de uitzondering, zij worden nog uitgezeefd. IQ is de uitkomst van een IQ-test. Die meet woordbegrip, logisch redeneren, ruimtelijk inzicht, denksnelheid en nog meer. Er bestaan diverse IQ-tests maar wie hoog scoort op de ene, scoort meestal ook hoog op de andere. Het IQ beschrijft maar een beperkt deel van iemands vaardigheden; iemand met een hoog IQ kan laag scoren op sociale vaardigheden, empathie en creativiteit. Desondanks blijkt het IQ een krachtige voorspeller van succes op school en universiteit, van een geslaagde werkkring en van een goede gezondheid. In 1947 werd in Schotland bij alle elfjarigen het IQ gemeten. Tegen 2015 waren er van de kinderen met een IQ in de laagste 10 procent twee keer zoveel gestorven als van degenen in de hoogste 10 procent. Een laag IQ ging vooral samen met meer sterfte aan hart- en vaatziekten, longkanker, dementie of ongelukken. Ook andere studies laten zien dat aan de gezondheidskloof voor een belangrijk deel een kloof in IQ ten grondslag ligt. Verschillen in IQ zijn voor een flink deel erfelijk. Dat blijkt uit onderzoek aan tweelingen en aan geadopteerde kinderen. Adoptie in een ‘geprivilegieerd’ gezin verhoogt het IQ van een kind van laagopgeleide ouders met zo’n vijf punten. Dat is niet veel vergeleken met het verschil van zo’n vijftien tot twintig punten tussen laag- en hoogopgeleiden. De genen van de biologische ouders houden ook na de adoptie hun invloed. We kennen steeds meer van die genen die het IQ bepalen. Ze blijken vooral de vorming van de hersenen aan te sturen. Met een beetje dna uit de binnenkant van de wang is het al vrij goed mogelijk om bij groepen kinderen hun gemiddelde schoolcijfers te voorspellen. Naarmate er meer genen worden ontdekt worden die voorspellingen nauwkeuriger. De sociale kloof in opleiding, inkomen en gezondheid wordt dus deels veroorzaakt door erfelijke verschillen in IQ. Die kloof groeit. Vroeger trouwde een mannelijke dokter met een secretaresse of verpleegster. Die konden een hoog of laag IQ hebben, want vrouwen studeerden niet. Nu trouwen gestudeerden vooral met elkaar en hun kinderen krijgen van beide ouders genen voor een hoog IQ. Aan de andere kant van de kloof trouwen twee mensen met laag IQ en beide geven de genen daarvoor door aan hun kinderen. IQ wordt niet alleen bepaald door genen, de omgeving heeft ook invloed, met name de kwaliteit en de duur van het onderwijs. Verlenging van de leerplicht met twee jaar verhoogt het IQ met vijf punten. We moeten kinderen van laagopgeleide ouders dus langer op school houden. In haar zojuist verschenen boek Onderwijs maakt het verschil geeft Louise Elffers een goed overzicht van wat er gedaan kan worden om de ongelijkheid te verminderen. Dat is niet allemaal even gemakkelijk, ons onderwijs kraakt nu al in zijn voegen en voorschoolse programma’s helpen weinig. Maar zelfs bij een ideaal onderwijssysteem kunnen we niet om de waarheid heen dat verschillen in IQ tussen laag- en hoogopgeleiden reëel zijn en grotendeels niet te veranderen. Wie schrijft over IQ heeft een agenda en het wordt tijd dat ik de mijne op tafel leg. Ik vind dat iedereen uitzicht moeten hebben op een fatsoenlijk betaalde baan en een redelijke gezondheid, ongeacht zijn IQ en zijn opleidingsniveau. Dat betekent allereerst dat laagopgeleiden meer salaris moeten krijgen. Dat is een kwestie van rechtvaardigheid maar ook van eigenbelang, want iedereen heeft belang bij een stabiele samenleving. Mensen met een lage opleiding belanden steeds meer in het afvoerputje van de maatschappij en haken daarom af. De gevolgen daarvan zien we in het verzet tegen coronavaccinatie maar ook in criminaliteit van laagopgeleide jongeren. Zelfs de vakantie van de beter gesitueerden naar Bali dreigt door de onderbetaling van koffersjouwers in het water te vallen. De remedie daarvoor is allereerst betere salarissen voor laagopgeleiden. Laat de overheid het voortouw nemen dan volgt het bedrijfsleven vanzelf. Ook moet de overheid ons beschermen tegen de ziekmakende effecten van de markt. Maak frisdrank en fastfood duurder en maak fietsen en lopen gemakkelijker. Het Wetenschappelijk Instituut van het CDA formuleerde hiervoor onlangs 28 concrete stappen die de regering zo kan overnemen. Hogere belastingen dus en meer betutteling. Als mensen daardoor langer gezond blijven, lijkt de keus me eenvoudig.</p>]]></description>
      <guid>https://nrc.nl/nieuws/2022/05/06/erfelijkheid-iq-en-de-kloof-a4122877</guid>
      <pubDate>Fri, 6 May 2022 06:04:24 +00:00</pubDate>
    </item>
  </channel>
</rss>
