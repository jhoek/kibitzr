<?xml version="1.0" encoding="utf-16"?>
<rss version="2.0">
  <channel>
    <title>Martijn Katan</title>
    <link>https://www.nrc.nl/rubriek/martijn-katan/</link>
    <description>Martijn Katan</description>
    <item>
      <title>We hebben een OMT voor energie nodig</title>
      <description><![CDATA[Ik ben niet gerust op de plannen van onze regering voor de vermindering van CO 2 -uitstoot. Ik denk dat het niet klopt wat ons wordt voorgerekend en dat we andere rekenaars nodig hebben. Reken maar mee. De voor de hand liggende manier om onze CO 2 -uitstoot te verminderen is minder rijden, minder vliegen, minder vlees eten en minder spullen kopen. Dat werkt, en snel. Maar politici durven dat niet aan, dus zoeken ze technologische oplossingen. Eén daarvan is groene waterstof. Groene waterstof wordt de komende jaren gesubsidieerd met  miljarden euro’s . Het is een gas, net als aardgas, alleen komt het niet uit de grond; je maakt het uit water, met behulp van stroom. De energie van de stroom gaat daarbij in de waterstof zitten. Als die stroom duurzaam is, is het gas ook duurzaam, want bij verbranding van waterstof komt geen CO 2  vrij. Voordeel van waterstof boven stroom is dat je het kunt opslaan in lege gasvelden, terwijl opslaan van grote hoeveelheden stroom heel lastig is. Je kunt met waterstof koken of verwarmen, net als met aardgas, en vrachtwagens kunnen er duurzaam op rijden. Een elektrische vrachtwagen vereist een  onmogelijk zware accu ; waterstof is licht. De vraag is of we genoeg duurzame stroom kunnen produceren om alles te doen wat ons nu wordt voorgespiegeld. We zouden op groene stroom gaan rijden, koken, douchen en verwarmen, een deel van de industrie gaat erop draaien en we gaan er hopen groene waterstof mee maken. Hoogovens en andere fabrieken kunnen die waterstof gebruiken in plaats van aardgas. Voor vrachtwagens, schepen en vliegtuigen gaat waterstof diesel, stookolie en kerosine  vervangen . Maar kloppen de cijfers? In totaal verbruikt Nederland per jaar  800 terawattuur  (TWh) aan energie. Die is nodig voor industrie, elektriciteitscentrales, rijden en verwarmen. Die energie komt nu grotendeels uit gas en aardolie, slechts veertig TWh, dus 5 procent, komt uit zon en wind. Dat moet omhoog. De windparken op de Noordzee zouden al worden uitgebreid van elf TWh nu naar vijftig TWh  in 2030 . De regering wil daar nu  honderd  TWh van maken. Scheepvaart, natuurbeschermers en vissers zullen protesteren, maar laten we aannemen dat het doorgaat. Van die honderd TWh Noordzeestroom is een kwart bestemd voor het maken van groene waterstof. Bij de waterstoffabricage gaat  een derde  van de stroomenergie verloren, dus we houden zestien TWh aan energie over in de vorm van waterstof. Dat is te weinig voor al die plannen. Alleen al het vervangen van wat de industrie nu verbruikt aan vuile, uit aardgas gemaakte waterstof vereist het  dubbele van die zestien TWh . Om het vrachtverkeer van de diesel af te halen is 65 TWh aan waterstof per jaar nodig, dus vier keer zoveel, en voor de industrie is  zes keer zoveel nodig . Dat is samen tien keer meer dan gepland. Dan hebben we het nog niet eens over waterstof voor verwarming, vliegtuigen, schepen en om ons van stroom te voorzien als zon en wind het laten afweten. De linkerhand lijkt hier niet te weten wat de rechterhand doet, ieder claimt de Noordzeestroom voor zich. Bedrijven, adviesbureaus en politici toveren ons pijnloze perspectieven voor en als de sommen niet uitkomen wordt het aantal geplande windmolens op zee  verzevenvoudigd  en worden grote hoeveelheden biomassa ingepland. Haagse ambtenaren zijn zich er ongetwijfeld van bewust dat dit ergens ophoudt, maar zij willen hun minister uit de wind houden en hem niet voor de voeten lopen met slecht nieuws. Wat we daarom nodig hebben is een OMT voor energie en klimaat. Engeland heeft dat. Hun  Climate Change Committee  beoordeelt de klimaatplannen en -prestaties van de regering, levert onafhankelijke adviezen en geeft ongezouten kritiek. Ons Planbureau voor de Leefomgeving maakt keurige, grondige rapporten, maar hun ambtelijke cultuur maakt dat ze voorzichtig zijn met kritiek. Daarom hebben we onafhankelijke experts nodig die durven te zeggen waar het op staat. In zo’n OMT moeten liefst wetenschappers zitten met een vaste baan bij een universiteit, die kunnen het zich veroorloven om te zeggen waar het op staat. Ik zie ook wel wat in studenten natuurkunde; zij kunnen rekenen als geen ander, ze hebben tijd en ze hebben geen verplichtingen aan bedrijven of politiek. Bij de besprekingen over de Klimaatwet stelden PvdA en GroenLinks zo’n klimaat-OMT voor. CDA en VVD blokkeerden dat. Zij hielden wetenschappers liever op afstand, de onderhandelingen met bedrijven, vakbonden en milieuclubs waren al moeilijk genoeg. Helaas trekt de aardbol zich niets aan van onze wetten. Mij lijkt het wishful thinking dat we in 2030 onze CO 2 -uitstoot zouden kunnen halveren dankzij duurzame energie. Bovendien wordt nergens de gigantische hoeveelheid CO 2  meegerekend die China uitstoot voor het maken van onze spullen, Zuid-Amerika en Azië om het voer te telen voor ons vee en de CO 2 -uitstoot van de schepen die dat allemaal vervoeren. Volgens mij is de aarde alleen te redden als we minder gaan verbruiken, maar misschien heb ik het mis. Daarom wil ik graag een OMT met experts die hun mond opendoen.]]></description>
      <guid>https://www.nrc.nl/nieuws/2022/01/21/we-hebben-een-omt-voor-energie-nodig-a4081293</guid>
      <pubDate>Fri, 21 Jan 2022 00:00:00 +00:00</pubDate>
    </item>
    <item>
      <title>De zachte wurggreep van een cadeautje</title>
      <description><![CDATA[‘Is het verantwoord om alcoholvrij bier aan te bieden aan jongeren?” Vier scholieren wilden daar een onderzoek naar doen en vroegen mij om advies. Meestal zeg ik nee op die dingen, maar hier was de opdrachtgever een brouwerij. Dat maakte het pikant. Alcoholvrij bier bevat minder suiker dan cola, maar waar het om draait is natuurlijk of alcoholvrij bier de overstap naar gewoon bier vergemakkelijkt. Dat staat niet vast, al zijn er aanwijzingen in die  richting .  Jongeren zelf  denken wel dat alcoholvrij bier een opstapje vormt naar gewoon bier en staatssecretaris Blokhuis denkt dat kennelijk ook. Hij heeft in het Nationaal Preventie Akkoord laten vastleggen dat alcoholvrij bier niet bestemd is voor jongeren onder de 18 jaar.  Reclame  ervoor mag sinds kort ook niet meer op die leeftijdsgroep worden gericht. Interessant dus dat een brouwer dit door scholieren laat onderzoeken. Ik stelde de jongelui een andere onderzoeksvraag voor: wat voor effect op de uitkomst heeft het, als onderzoek gebeurt in opdracht van een bedrijf? Een tijd lang hoorde ik niets. Toen kreeg ik een mail van de opdrachtgever tevens eigenaar van de brouwerij. Hij legde uit dat de leerlingen op zoek waren naar een onderwerp, ze kwamen toevallig bij hem terecht en hij had een vraag over alcoholvrij bier waar hij ze bij kon begeleiden. Het klonk allemaal vrij onschuldig. Maar intussen is het nog steeds zo dat opdrachtonderzoek te vaak gunstig uitpakt voor  de opdrachtgever . Wetenschappers die onderzoek doen in opdracht van bedrijven krijgen daar van het bedrijf subsidie voor. Dat schept op zich al verplichtingen. Het leidt ook  tot etentjes , congresreizen en kerstpakketten betaald door het bedrijf. Onderzoekers werpen de suggestie dat ze daardoor worden beïnvloed met kracht van zich af. Ze zijn er oprecht van overtuigd dat hun wetenschappelijk oordeel en handelen niet worden beïnvloed door een etentje. Inderdaad komt het niet veel voor dat onderzoekers bewust hun onderzoek en hun uitkomsten  vervalsen  om een sponsor te gerieven. Wel geeft het krijgen van een geschenk de ontvanger onbewust het gevoel dat hij iets terug moet doen. Wetenschappers vinden het moeilijk om dat van zichzelf  te geloven . Bij  artsen in de VS  dacht 84 procent dat ze na een bezoek van een vertegenwoordiger van een farmaceutische industrie, met bijbehorende cadeautjes, niet meer geneesmiddelen van dat bedrijf zouden gaan voorschrijven. 61 procent dacht echter dat hun collega’s dat wél zouden doen. Dat  deden  artsen inderdaad vaak, ook als ze dat van zichzelf niet geloofden.  Positieve illusies  over de eigen kwaliteiten zijn wijd verbreid; de meeste mensen denken dat ze  beter  autorijden dan de gemiddelde automobilist. Eten  van iemand krijgen is een krachtige stimulans om iets terug te doen. Samen met de gegroeide persoonlijke contacten en het belang van de onderzoekssubsidie maakt dat de wetenschapper terughoudend om iets nadeligs over het product van zijn opdrachtgever naar buiten te brengen. Bij het ontwerpen van de studie, de analyse en interpretatie van de data en het communiceren naar de media gaat hij onwillekeurig uitkomsten die vervelend zijn voor de opdrachtgever vermijden of verzachten. Daardoor komen die studies meestal  gunstig  uit voor de sponsor die ze heeft betaald. Sociaal-psychologen en antropologen hebben de effecten van geschenken uitgebreid bestudeerd, van Papoea’s in Nieuw-Guinea tot miljardairs in de VS. Daaruit blijkt telkens weer dat het geven van geschenken de gever dominantie geeft over de ontvanger. Zelfs het krijgen van een pen, een pakje sigaretten of een kop koffie creëert een gevoel van  verplichting ; de ontvanger hoort iets terug te doen. De regel dat ambtenaren alleen geschenken onder de  vijftig euro  mogen aannemen helpt dus minder dan men denkt. Vandaar misschien dat farmaceutische bedrijven hun eigen medewerkers al heel lang  verbieden  om zelfs het kleinste cadeautje aan te nemen. Ik ken dat gevoel van verplichting uit eigen ervaring en u misschien ook. Een aantal jaren geleden vroeg een captain of industry mij om hem bij te praten over voeding. Doe ik graag, zei ik, zolang ik mijn eigen koffie mag betalen. Tuurlijk, geen probleem! Na een geanimeerd gesprek verdween hij naar achteren en betaalde voor ons beiden de rekening. Toen ik erop stond mijn koffie zelf te betalen protesteerde hij. Bedrag van niks! Uiteindelijk accepteerde hij morrend mijn 5,20 euro. Bij dokters is het aannemen van cadeaus van de industrie nu wat  teruggedrongen . Scholen daarentegen moedigen leerlingen juist aan om onderzoekjes te doen in opdracht van een bedrijf. Dat is de geest des tijds. Ooit waren onze helden militairen zoals Jan van Speijk („dan liever de lucht in!”), kunstenaars zoals Rembrandt of staatslieden zoals Drees. De held van onze tijd is de jonge start-up-ondernemer; leerlingen worden aangemoedigd zich te koesteren in zijn uitstraling. Iets meer scepsis tegenover bedrijven zou voor kinderen gezonder zijn. En geen bier, niet met en niet zonder alcohol.]]></description>
      <guid>https://www.nrc.nl/nieuws/2021/12/17/de-zachte-wurggreep-van-een-cadeautje-a4069349</guid>
      <pubDate>Fri, 17 Dec 2021 00:00:00 +00:00</pubDate>
    </item>
    <item>
      <title>Stop met het weggooien van gebouwen</title>
      <description><![CDATA[Het Van ’t Hof laboratorium, waar ik in 1971 mijn eerste stappen zette als jonge onderzoeker, is lang geleden gesloopt. Het W&N gebouw van de Vrije Universiteit, waar ik mijn laatste onderzoek deed, wordt binnenkort afgebroken. Van de negen laboratoria en instituten waarin ik ooit heb gewerkt zijn er acht afgebroken en vervangen door nieuwe. Waarom dat gesloop en wat heeft het voor gevolgen? Slopen is niet exclusief iets van universiteiten. In de hele utiliteitsbouw (kantoren, bedrijven, ziekenhuizen etc.) lijkt slopen om de dertig jaar de norm te worden. De arrondissementsrechtbank in Amsterdam werd  opgeleverd in 1990 , vijfentwintig jaar later werd hij geslecht en vervangen door een glanzende nieuwe rechtbank en die gaat misschien over dertig jaar weer op de schop. Tijdens de bouw kondigde de aannemer op de schuttingen rond de bouwput iets dergelijks al aan: „Hier wordt de nieuwe rechtbank Amsterdam gerealiseerd – een optimaal werkend gebouw voor 30 jaar.” Het zou me niet verbazen als de rest van de Zuidas ook over dertig, veertig jaar tegen de vlakte gaat. Niemand gaat tegen die tijd de straat op om die kantoortorens te redden, mensen hechten zich niet aan zulke gebouwen. De argumenten voor nieuwbouw zijn velerlei: betere ICT, brandveiliger, asbest eruit, de Arbowet eist het en er kan meteen een parkeergarage onder.  IJdelheid en prestige  zijn echter minstens zulke belangrijke drijfveren. Bestuurders kunnen hunkeren naar een mooi nieuw gebouw zoals sommige mensen hunkeren naar een grote nieuwe auto. Dat geldt ook bij universiteiten. Als universitaire bestuurders een delegatie van collega’s rondleiden kunnen ze natuurlijk vertellen hoe ze de bureaucratie hebben verminderd of de coronacrisis draaglijk hebben gemaakt, maar een groot nieuw gebouw maakt meer indruk. De bouwwoede komt meestal niet van de mensen die het onderzoek doen, die zijn met andere dingen bezig. De eerste keer dat ik professor Stampfer van Harvard University opzocht, bleek deze beroemde collega te huizen in een souterrain vol troep, kasten, dozen en computers. Mij kon dat niets schelen en hem ook niet, we hadden het veel te druk met discussies over HDL-cholesterol, flavonoïden en de vraag of rode wijn de kans op het hartinfarct verkleint.  In de zakenwereld is overmatige aandacht voor nieuwbouw ook geen goed teken. Een succesvol ondernemer is gefocust op het ontwikkelen en verkopen van revolutionaire nieuwe producten, niet op het bouwen van een fraai nieuw hoofdkantoor. Slopen plus bouwen heeft veel nadelige gevolgen. Vernietiging van architectonisch erfgoed en langdurige hinder voor omwonenden zijn bekende effecten, maar niet iedereen realiseert zich dat nieuwbouw ook enorme hoeveelheden broeikasgas veroorzaakt. De wetenschappelijke adviesraad van de Europese akademies van wetenschappen bracht daarover onlangs  een uitstekend rapport  uit. Slopen plus nieuwbouw blijkt  twee keer zoveel uitstoot  van broeikasgas te veroorzaken als grondige renovatie van bestaande bouw. Energiezuinigheid is ook geen steekhoudend argument voor nieuwbouw, het energieverbruik van een bestaand gebouw is na grondige renovatie en isolatie net zo laag als dat van een nieuw gebouw. Die uitstoot van CO 2  bij nieuwbouw treedt vooral op bij de fabricage van cement en staal voor het casco, dus voor de fundering, de pilaren, de kale vloeren, de dragende wanden en het dak. Die vormen samen het skelet waar het gebouw aan hangt. Dat casco bestaat uit beton en staal. Beton wordt gemaakt van een mengsel van cement, zand en grind en cement wordt weer gemaakt van kalksteen, een verbinding van kalk en CO 2 . Bergen en rotsen bestaan voor een flink deel uit kalksteen. In een cementfabriek worden die rotsen fijngemalen en verhit tot 1.450°C. De CO 2  wordt er zo uitgestookt en gaat de lucht in. De verhitting gebeurt door verbranden van kolen, olie of gas, en ook die CO 2  gaat de lucht in. Wereldwijd wordt er veel beton gebruikt, voor huizen, kantoren, wegen, bruggen en vliegvelden. Daardoor is cementproductie verantwoordelijk voor  8 procent  van alle door de mens uitgestoten CO 2 . Als de gezamenlijke cementfabrieken een land vormden, zou het de op twee na grootste uitstoter van CO 2  zijn, na China en de VS. Het andere bestanddeel van het casco is staal. Ook de productie van staal in hoogovens stoot immense hoeveelheden CO 2  uit. Bij een ingrijpende renovatie wordt een gebouw gestript tot op het casco en daarna komen er nieuwe ramen, deuren en tussenwanden in. Dat veroorzaakt broeikasgasuitstoot. Maar bij nieuwbouw wordt de broeikasgasuitstoot verdubbeld omdat er zoveel nieuw beton en staal moet worden geproduceerd voor het casco. Vandaar dat de Europese akademies van wetenschappen pleiten voor het bevorderen van renovatie en het terugdringen van nieuwbouw.  Een CO 2 -taks  op cement en staal zou helpen om renovatie te stimuleren. Zo kunnen we behalve flessen en papier ook gebouwen recyclen in plaats van ze weg te gooien. Voor de laboratoria waarin ik mijn werkzame leven heb doorgebracht komt dat helaas te laat.]]></description>
      <guid>https://www.nrc.nl/nieuws/2021/11/19/stop-met-het-weggooien-van-gebouwen-a4066123</guid>
      <pubDate>Fri, 19 Nov 2021 00:00:00 +00:00</pubDate>
    </item>
    <item>
      <title>Ultrabewerkte havermelk is hopelijk geen dikmaker</title>
      <description><![CDATA[Havermelk is plantaardige namaakmelk. Word je er dik van?  Dat weten we niet. De voedingswetenschap heeft geen antwoord op de vraag welke voedingsmiddelen dik maken.  Mensen worden dik als ze meer calorieën binnenkrijgen dan ze verbruiken, maar dat verschuift de vraag alleen maar. Waarom werken mensen van sommige producten teveel calorieën naar binnen? Daar zijn veel theorieën over bedacht. In dikmakende producten zit teveel vet! Nee, teveel koolhydraten! Nee, te weinig eiwit! Dat blijkt in wetenschappelijk onderzoek allemaal niet te kloppen. Of voedsel dik maakt of niet is niet goed verklaarbaar uit de stoffen die erin zitten.  Een veelbelovende nieuwe theorie is dat we dik worden van lekkere, goedkope, overal verkrijgbare en makkelijk vervoerbare producten die je snel naar binnen kunt werken. Die worden gefabriceerd in hightech fabrieken. Daar wordt uit een groot aantal ingrediënten een product samengesteld met de best verkopende smaak, kleur, geur en mondgevoel.  Voedingswetenschappers  noemen dergelijk voedsel ‘ultrabewerkt’.  Voorbeelden zijn frisdrank, fastfood, kant en klare sappen, snoep, chips, koekjes, pizza’s en ontbijtgranen. Dat zijn meteen de levensmiddelen die gepusht worden via reclame en sociale media,  vaak gericht op kinderen .     Is ‘ultrabewerkt’ de sleutel tot het vetzuchtprobleem? De eerste tekenen zijn er.  Voedingsonderzoeker Kevin Hall  vergeleek recent twee voedingen.  De een bestond uit ultrabewerkte producten zoals worstjes, koekjes, chips, perziken in blik, hotdogs en cheeseburgers. De andere voeding bevatte onbewerkte producten zoals biefstuk, rijst, salade, verse sinaasappel, gegrilde kip, havermout, noten, bonen en olijfolie. Per portie bevatten beide voedingen evenveel koolhydraten, suiker, eiwit, vet, zout en vezel. Proefpersonen kregen twee weken de ene voeding voorgezet en twee weken de andere. Ze mochten van beide zo veel eten als ze wilden. Wanneer ze de maaltijden met ultrabewerkte producten kregen voorgezet aten ze 500 calorieën per dag méér dan van de minder bewerkte voeding. Als een levensmiddel industrieel wordt bewerkt lijken we er dus meer van te gaan eten, ongeacht het gehalte aan suiker, vet of zout.  Daarmee weten we nog niet welk van de tientallen door Hall gebruikte voedingsmiddelen wel of geen dikmaker was. We hebben geen formule waarmee je per product kunt uitrekenen of mensen er teveel van zullen eten; daarvoor moet je weten hoe dat teveel eten werkt.  We hebben wel een begin van inzicht. Eén van de factoren die verklaart waarom mensen van bepaalde dingen meer eten dan hun lichaam nodig heeft is de snelheid waarmee de calorieën naar binnen kunnen. Op een hamburger hoef je weinig te kauwen, hij is al gemalen en gaat sneller naar binnen dan een biefstuk. Frisdrank en sap gaan nog sneller, daar giet je in  no time  een liter van naar binnen.  Maar er zijn meer factoren die bepalen hoeveel calorieën je van iets naar binnen werkt, bijvoorbeeld hoe lekker het is en hoeveel calorieën er in een hap gaan. Andere onderzoekers denken dat ultrabewerkte producten de signalen naar de hersenen verstoren waarmee maag en darmen aangeven dat ze vol zitten. En dan zijn er de factoren die niets met het product zelf te maken hebben, zoals wat kost het, is het gemakkelijk te krijgen, kun je het bewaren en wordt het aangeprezen door  influencers op YouTube .   Braziliaanse onderzoekers hebben  een lijst  gemaakt van ultrabewerkte levensmiddelen.  Die wordt nu wereldwijd gebruikt, maar of ze iets ‘ultrabewerkt’ noemden was ook een kwestie van onderbuikgevoel. De Braziliaanse collega’s merkten flesvoeding aan als ‘ultrabewerkt’, maar baby’s worden van flesvoeding  niet dikker dan van borstvoeding .  Margarine noemen ze ‘ultrabewerkt’ en roomboter niet, terwijl er geen bewijs is dat je van het één dikker wordt dan van het ander.  En daarmee komen we terug bij de havermelk. Er spreekt veel voor om het  ultrabewerkt  te noemen,  het bevat vaak een lange lijst aan ingrediënten die kunstig zijn gecombineerd. Sommige haverdrinks (officieel heet het geen melk) bevatten nogal wat suiker; die van Ekoplaza bevat 8% suiker, evenveel als Pepsi cola.  Daarvoor voegen ze  enzymen  toe die haverzetmeel afbreken tot suiker. Bij de ingrediënten wordt die suiker vermeld als ‘haver’. Maar daarmee is nog niet bewezen dat het dik maakt. De hoge prijs is een barrière, er zijn geen flesjes van te koop die je in je zak kan stoppen en misschien is het niet lekker genoeg om met liters naar binnen te slaan. Nader onderzoek moet dat leren.  Ooit zullen voedingswetenschappers een formule ontwikkelen waarmee we van elk product in de supermarkt kunnen berekenen of het een dikmaker is. Stiekem hoop ik dat havermelk dan wordt vrijgesproken, en de vegaworstjes, veganistische kipstuckjes, namaakworst en andere vegaproducten die bij ons thuis de dierlijke producten aan het vervangen zijn ook. Het zou beter zijn voor klimaat en dierenwelzijn als veganistisch samenviel met gezond. Maar mocht de wetenschap uitwijzen dat havermelk dik maakt, dan is dat gewoon zo. ]]></description>
      <guid>https://www.nrc.nl/nieuws/2021/10/01/ultrabewerkte-havermelk-is-hopelijk-geen-dikmaker-a4060355</guid>
      <pubDate>Fri, 1 Oct 2021 00:00:00 +00:00</pubDate>
    </item>
    <item>
      <title>De voeding van topvoetballers is niet optimaal</title>
      <description><![CDATA[Een maand geleden belde een RTL-journalist me om te vragen wat voor voedingsadviezen ik zou geven aan het Nederlands elftal. Als voetbal-agnost wist ik niet eens dat er kampioenschappen aankwamen, maar mijn adviezen voor voetballers kon ik zo opdreunen. Die stonden in de map ‘Ajax’ op mijn laptop. Twaalf jaar geleden had ik namelijk een verzoek gekregen of ik mee wou werken aan het Ajax Football Center, een voetbalkenniscentrum-in-oprichting. Ik zei natuurlijk ja. Onze samenwerking met Ajax raakte na anderhalf jaar in het slop. Pas door die vraag van RTL realiseerde ik me weer wat een fascinerend onderzoeksgebied sportvoeding is. Daar valt nog echt iets te ontdekken. De lijst van adviezen die ik destijds voor Ajax opstelde begon met de noodzaak om de vele soorten  bijgeloof  te weerleggen die onder topsporters heersen. Toen Johan Cruijff coach was van FC Barcelona mochten de spelers bijvoorbeeld bij de lunch een glas wijn drinken als ze ’s avonds moesten spelen. Dat was misschien goed voor de teamspirit, maar minder voor de  sportprestaties . Ze hadden er beter aan gedaan een goede  sportdrank  te nemen, want van topsport droog je snel uit en dan presteer je minder. Ik had graag de Ajaxspelers voor en na een wedstrijd gewogen; wie tijdens een match meer dan een kilo afvalt heeft te weinig gedronken. Marathonlopers ontdekten een halve eeuw geleden al hoe  schadelijk vochttekort  kan zijn. Van de weeromstuit gingen sommigen juist  te veel drinken  en er zijn toen marathonlopers gestorven door  watervergiftiging . Het bepalen van de optimale soort en hoeveelheid vocht vereist vakkennis. Ook met simpele voedingsbestanddelen zoals koolhydraten en eiwitten kan het prestatieniveau worden verhoogd. Opbouw van spierweefsel vereist eiwit. Voor optimale spieropbouw moet je de juiste eiwitten eten op het juiste moment; mijn collega’s in Maastricht weten  daar alles van . Verder ben je als topsporter in het voordeel als je zoveel mogelijk van het koolhydraat glycogeen in je spieren hebt. Glycogeen is een opslagvorm van glucose, de brandstof waar spieren optimaal op draaien. Als op driekwart van de wedstrijd de glycogeen in de benen van een speler op is moet er brandstof worden aangevoerd van buiten de spieren en dan kan de motor niet meer op topsnelheid draaien. Door het eten van de juiste soorten en hoeveelheden koolhydraten op trainingsdagen,  tijdens een wedstrijd en direct na de wedstrijd  kan een speler ervoor zorgen dat zijn spieren de volle negentig minuten glucose als brandstof  voor het grijpen hebben . In vitaminewinkels en op internet zijn honderden supplementen voor sporters te koop. De meeste daarvan doen niets of zijn zelfs schadelijk, maar een paar werken wel degelijk. Zo is cafeïne een simpel maar effectief pepmiddel, het dringt door in de hersenen en blokkeert daar vermoeidheidsreceptoren. Cafeïne werd in 2004 van  de dopinglijst  afgehaald en sindsdien is het onder wedstrijdsporters een veel gebruikte oppepper. Twee koppen sterke koffie voor de wedstrijd verbeteren de sportprestaties, de reactiesnelheid en  de stemming . Red Bull bevat relatief weinig cafeïne, daar heb je een liter van nodig voor hetzelfde effect. Er is één grote ‘maar’: de oppepper door cafeïne treedt pas op nadat je een week lang cafeïnevrij bent  geweest . Wie iedere dag koffie drinkt is niks alerter dan wie nooit cafeïne gebruikt. Dat wist ik destijds al, maar verhoging van prestaties door het slikken van creatine was voor mij  nieuw . Creatine functioneert in de spieren als een soort accu die tijdelijke tekorten aan energie kan overbruggen. Het zit in vlees en vis. Het lichaam kan het ook zelf aanmaken, maar als een sporter extra creatine slikt wordt zijn ‘accu’ groter en kunnen zijn spieren tijdens een wedstrijd zonder onderbreking kracht blijven zetten. Ook creatine geldt niet als  doping . Het meest fascinerende supplement vond ik bicarbonaat, ook bekend als baksoda of zuiveringszout. Misschien herinnert u zich van de scheikundeles dat basische of alkalische stoffen zuren kunnen neutraliseren. Bij zware inspanning verzuren de spieren, dus gingen onderzoekers proberen of bicarbonaat daartegen hielp. Ik zou daar zelf nooit aan begonnen zijn; zo simpel kan het menselijk lichaam toch niet werken? Maar andere wetenschappers probeerden het gewoon en o wonder, bicarbonaat verbeterde de prestaties van atleten. Hoeveel het helpt, bij wie het helpt en hoe het werkt is nog  onduidelijk . Dat stond allemaal in mijn map ‘Ajax’ van twaalf jaar geleden. Intussen zijn er nieuwe ontdekkingen bijgekomen, bijvoorbeeld die van nitraat. Dat zit in kunstmest, zo komt het in groenten. Het werd lang verketterd als kankerverwekkend.  Ten onrechte . Nitraat blijkt de bloeddruk te verlagen en sportprestaties te  verbeteren . Sporters drinken het in de vorm van bietensap. Helaas dringt er van al die wetenschappelijke kennis te weinig door tot onze topvoetballers, hun voeding is  niet optimaal . Het zou voor een journalist een mooie vraag zijn aan Frank de Boer als Nederland eruit vliegt: „Hebben de spelers wel goed gegeten?”  		 Nieuwsbrief  		NRC Eten & Gezondheid 	  		De laatste inzichten over eten, de lekkerste recepten en slimme tips om gezond te leven 	]]></description>
      <guid>https://www.nrc.nl/nieuws/2021/06/25/voeding-voor-voetballers-a4048772</guid>
      <pubDate>Fri, 25 Jun 2021 00:00:00 +00:00</pubDate>
    </item>
    <item>
      <title>Het microbioom op weg naar de uitgang</title>
      <description><![CDATA[‘Microbioom’ is een verzamelnaam voor de  duizenden  soorten bacteriën die in en op uw lijf wonen, met name in uw dikke darm. Hoeveel invloed hebben ze op uw gezondheid? Helpt het om andere, betere bacteriën in uw lichaam te introduceren? Het idee dat je door het eten van de juiste bacteriën je gezondheid kunt bevorderen is afkomstig van Élie Metchnikoff, een geniaal onderzoeker die eind negentiende eeuw de rol had ontdekt van witte bloedcellen in de afweer. Daarvoor kreeg hij in 1908 de Nobelprijs. Een kenmerk van grote wetenschappers is dat ze  niet bang  zijn voor wilde ideeën. Het wilde idee van  Metchnikoff  was dat veroudering geen normaal proces is maar een verzameling ziektes veroorzaakt door rottingsproducten van ‘foute’ bacteriën in de dikke darm. Om gezond honderd te worden moest je die ‘foute’ bacteriën vervangen door goede. Daar moest je dagelijks flinke hoeveelheden van eten in de vorm van yoghurt; dat deed hij zelf ook. Metchnikoffs ideeën over ingewandsbacteriën als oorzaak van ouderdomsziektes kregen weinig waardering en raakten na zijn dood in de vergetelheid.  Negentig jaar later ontstond een tweede golf van interesse in darmbacteriën. Ditmaal kwam de stimulans van de zuivelindustrie. Die had bedacht dat de winst op yoghurt omhoog kon als je het verkocht in kleine potjes met grote gezondheidsclaims. Daarvoor werd de term ‘probiotica’ bedacht, dat betekende ‘bacteriën die de gezondheid bevorderen’. Die werden verwerkt in yoghurtjes zoals Yakult en in dranken,  snoep , koekjes en supplementen. Dat leverde flinke winsten op. Het hield op  toen de EU  bewijzen ging eisen voor gezondheidsclaims op voedsel. Voor probiotica waren die er niet. Je kon door het eten van yoghurtjes je darmflora veranderen maar er was geen bewijs dat je daar gezonder van werd.  Intussen heeft de belangstelling voor darmbacteriën opnieuw een hoogtepunt bereikt. Dat komt doordat met de moderne dna-technieken het bestuderen van bacteriën zoveel gemakkelijker is geworden. Enthousiaste wetenschappers hebben grote verwachtingen van de gezondheidseffecten van ‘goede’ bacteriën, net zoals ooit Metchnikoff. Het juiste microbioom (dat is het nieuwe woord voor bacterieflora) zou helpen tegen vetzucht,  epilepsie , kanker,  reuma ,  onvruchtbaarheid ,  anorexie ,  autisme ,  slapeloosheid , hart- en vaatziekten, alzheimer, diabetes en nog veel meer. Dat roept herinneringen op aan voedingshypes zoals vitamine D of antioxidanten; ook daarvan werd beweerd dat ze grote aantallen ziektes konden genezen. Wat is er van die effecten van ‘goede’ bacteriën bewezen? In elk geval kun je er een nare ingewandsziekte mee genezen.  Clostridium difficile  is een bacterie die bij overmatig gebruik van antibiotica de darm kan overwoekeren en dan chronische diarree veroorzaakt. Zo’n infectie met  Clostridium difficile  is moeilijk te genezen, vandaar difficile. Tien jaar geleden vonden wetenschappers van het AMC-ziekenhuis in Amsterdam tezamen met Wageningse en Leidse onderzoekers een effectieve  therapie . Ze dienden patiënten via de anus een flinke hoeveelheid poep toe van een gezonde donor; daarmee was de Clostridium-diarree binnen een paar dagen over. Dat toedienen van donorpoep heet fecestransplantatie; het is een simpele manier om een verziekt microbioom weer gezond te maken. In recent onderzoek leek fecestransplantatie ook enigszins te helpen tegen  colitis ulcerosa , een nare darmontsteking die moeilijk te genezen is. Daarmee hebben we de bewezen effecten helaas gehad. Er was verwacht dat bacteriën uit de darmen van slanke mensen dikke mensen konden helpen om  af te vallen ; bij dikke  muizen  werkte dat heel goed. Helaas vielen dikke menselijke proefpersonen  niet  af na toediening van poep van slanke donoren. Het slikken van ‘goede’ bacteriën leidde ook niet tot minder  infectieziekten  bij bejaarden of minder diarree bij  kinderen . Andere effecten zijn nog onvoldoende onderzocht, maar ik verwacht er weinig van. De microbioom-onderzoekers hebben nog wel hoop en ze houden daarom de ongunstige uitkomsten liefst een beetje  uit het zicht . Het onderzoek naar het microbioom heeft zich uitgebreid naar micro-organismen in of op de huid, ogen, neus, longen, blaas,  sperma  en vagina maar allemaal nog zonder veel succes. Zo hielp bijvoorbeeld het inbrengen van een zetpil met yoghurtbacteriën in de vagina niet tegen  vaginale  schimmelinfecties. In medische kringen beginnen dan ook  twijfels  te rijzen aan de weldadige effecten van ‘gezonde’ bacteriën. Wat moeten we nu met die microbioomwetenschappers en hun grootse beloften? Ik zou zeggen: laat ze gewoon hun gang gaan. Grote kans dat het nooit iets oplevert, maar dat geldt voor alle  wetenschappelijk onderzoek . Geef onderzoekers met wilde ideeën hun onderzoekssubsidies, die éne procent die misschien goud vindt maakt alle mislukkingen goed. Je moet je alleen wel realiseren dat microbioom-verhalen vooral commercie en gebakken lucht zijn. Honderd jaar na Metchnikoff is yoghurt nog steeds niet meer dan zure melk.]]></description>
      <guid>https://www.nrc.nl/nieuws/2021/05/21/het-microbioom-op-weg-naar-de-uitgang-a4044417</guid>
      <pubDate>Fri, 21 May 2021 00:00:00 +00:00</pubDate>
    </item>
    <item>
      <title>Levenslang aderlaten</title>
      <description><![CDATA[Van sommige dingen krijgen we te weinig binnen en van andere te veel. Dat teveel kan zo gevaarlijk zijn dat het lichaam er speciale beveiligingen tegen heeft ontwikkeld. Tegen te veel ijzer bijvoorbeeld. Als die beveiliging defect raakt merk je hoe kwetsbaar je bent voor zo’n overdosis. IJzer is in kleine beetjes onmisbaar. Een mens bevat vier gram ijzer, dat is de hoeveelheid in een flinke spijker. Dat ijzer zit grotendeels in het bloed. Daar is het gebonden aan de rode bloedkleurstof hemoglobine die ingeademde zuurstof vervoert. Dagelijks verliezen we door afslijten van de darmen en via minuscule wondjes een duizendste gram ijzer, een milligram dus. Als we lange tijd minder dan een milligram opnemen uit voedsel loopt de hoeveelheid ijzer in het lichaam terug en krijgen we bloedarmoede. Dat is de meest voorkomende gebreksziekte ter wereld,  meer dan een miljard mensen lijden eraan . Het gekke is dat er in onze voeding ijzer genoeg zit, iedere dag gaat er tien milligram via de mond de darmen in. Maar voor de ingang van elke darmcel staat een beveiliger genaamd hepcidine, een hormoon dat van die tien milligram maar één milligram naar binnen laat. De ander negen gaan via de darmen de wc in. Waar is dat goed voor? Dat blijkt als de beveiliging defect is. Eén op de tien blanke bewoners van Noordwest-Europa is  drager van een genetisch defect  in de bewaking van de ijzeropname. Dragerschap op zich doet geen kwaad, want al onze genen zijn dubbel uitgevoerd. Als je van je vader een defect gen hebt geërfd, heb je nog altijd het gen van je moeder dat een goed functionerende beveiliger van de ijzeropname levert. Problemen ontstaan pas als je van beide ouders een defecte versie hebt gekregen. Bij sommige van die mensen nemen de darmen elke dag  vier milligram ijzer op . De uitscheiding blijft een milligram per dag, dus er komt steeds meer ijzer in het lichaam. Dat gaat zitten op plaatsen waar het niet hoort, in de lever, de gewrichten, de alvleesklier en het hart. Overtollig ijzer bevordert de vorming van zuurstofradicalen die cellen en weefsels kapotmaken. Mannen kunnen de gevolgen daarvan merken vanaf een jaar of dertig, vrouwen later. Zij verliezen maandelijks bloed en voeren zo aardig wat ijzer af. Dokters noemen dit genetische defect in de ijzerstofwisseling ‘erfelijke hémochrómatóse’. Ik zet er accentjes op anders breekt u uw tong erover. De stapeling van ijzer in het lichaam beschadigt de lever en veroorzaakt soms pijn in de gewrichten. Patiënten zijn ook chronisch vermoeid en kunnen buikpijn hebben. Het kan lang duren voor de oorzaak wordt ontdekt. Daarna is de behandeling gelukkig simpel. Dat is niet een dieet. Een patiënt met ijzerstapeling kan gemakkelijk zes gram ijzer te veel aan boord hebben. Zelfs op een dieet met zo min mogelijk ijzer duurt het tientallen jaren voordat die zes gram langs de natuurlijke weg het lichaam heeft verlaten. Wat veel beter werkt is aderlating, een ingreep die door de moderne geneeskunde bij het grof vuil was gezet maar die hier prima werkt. Met eens per week een halve liter bloed aftappen is na een half jaar het overtollige ijzer weg. Daarna doneert de patiënt elk kwartaal bloed bij de bloedbank, dan hebben anderen er nog iets aan en blijft zijn ijzervoorraad binnen de perken. De oorzaak van hemochromatose is een mutatie in het dna. Die mutatie ontstond  een paar duizend jaar geleden . Mogelijk ontstond het defecte gen in Noorwegen en werd het door Vikingen  verspreid over Noordwest-Europa . Hemochromatose is bij blanken de vaakst voorkomende genetische afwijking. We zijn geneigd te denken dat zo’n veel voorkomende mutatie ergens goed voor moet zijn, maar het kan best een domme constructiefout zijn die zich blindelings heeft verspreid. De evolutie verhindert dat niet; tegen de tijd dat mensen er ziek van worden hebben ze het gen al doorgegeven aan hun kinderen. IJzerstapelingsziekten illustreren hoe schadelijk een teveel aan voedingsstoffen kan zijn, zelfs bij zo’n essentiële voedingsstof als ijzer. Kennelijk had het in de evolutie hoge prioriteit om mechanismen te selecteren die ons beschermden tegen te veel ijzer. Dat is meteen een waarschuwing om ons lichaam niet te belasten met grote hoeveelheden van andere mineralen en vitaminen, want niet voor elke voedingsstof is de beveiliging zo grondig. Een voorbeeld is het metaal natrium. Daar eet u vier gram per dag van, in de vorm van zout. Die vier gram gaat ongehinderd naar binnen en verhoogt de bloeddruk en het risico op een beroerte. Het zou beter zijn als onze darmen niet meer dan twee  gram natrium per dag binnenlieten , maar die beveiliging ontbreekt. We zullen dus zelf onze zucht naar zout moeten bedwingen. Dat geldt nog sterker voor onze zucht naar pillen en supplementen. Aan ayurvedische kruiden worden vaak stiekem lood en kwik toegevoegd. Dat zijn metalen waar het lichaam niet tegen kan maar waar het geen beveiliging tegen heeft. Ons lichaam zit knap in elkaar maar het is kwetsbaar. Laten we voorzichtig zijn met wat we erin stoppen.]]></description>
      <guid>https://www.nrc.nl/nieuws/2021/04/16/levenslang-aderlaten-a4040065</guid>
      <pubDate>Fri, 16 Apr 2021 00:00:00 +00:00</pubDate>
    </item>
    <item>
      <title>CO2 onder de grond stoppen is geen oplossing</title>
      <description><![CDATA[Nederlanders  vinden  klimaat het op één na belangrijkste verkiezingsthema, direct na gezondheidszorg. Vandaar misschien dat alle vier de coalitiepartijen de ondergrondse opslag van CO 2  in hun verkiezingsprogramma hebben opgenomen. Wat is dat en helpt het? Twintig jaar geleden bereidde Nederland de bouw voor van drie grote nieuwe kolencentrales. De wereld keek met ongeloof toe; als er iets veel CO 2  uitstoot is het steenkool. Maar de CO 2  van onze kolencentrales zou niet de lucht ingaan, die zouden we  opslaan  in lege gasvelden. Dat ging echter niet door, ondanks honderden miljoenen aan subsidies. Het was te duur en te moeilijk en mensen wilden geen CO 2 -opslag onder hun achtertuin. Mede door dit debacle is onze emissie van CO 2  de laatste dertig jaar niet gedaald maar  gestegen . We stootten in 2019 meer CO 2  uit dan in 1990, zelfs als we de groeiende uitstoot door vliegtuigen en schepen niet meetellen. Er moet dus iets gebeuren. Vandaar dat VVD, CDA, D66 en CU bepleiten om CO 2  op te slaan, ditmaal onder de Noordzee. Gaat het dit keer wel werken? De Koninklijke Nederlandse Akademie van Wetenschappen heeft daarover vorig jaar een  factsheet  gepubliceerd. Ik ben de eerste auteur ervan en energie-expert prof. Richard van de Sanden de tweede. Die factsheet berust niet op nieuw onderzoek, het is een samenvatting van de rapporten over dit onderwerp van de wetenschappelijke adviesraad van de gezamenlijke Europese academies van wetenschappen. Elke land vaardigt zijn beste experts af naar die adviesraad en zij stellen samen rapporten op over gezondheid, klimaat, landbouw en energie. Naar hun oordeel is CO 2 -opslag een belangrijke optie, maar de komende tien jaar lost het nog niets op en over de periode daarna bestaat geen zekerheid. Het vereist enorme subsidies, we weten niet of het op grote schaal gaat werken en er lekt nogal wat CO 2  bij weg naar de atmosfeer. Waarom is de politiek er dan zo enthousiast over? Dat is vanwege waterstof. Waterstof is geschikt als brandstof voor schepen, vliegtuigen, vrachtwagens en staalfabrieken. Het kan worden gemaakt uit water met behulp van elektriciteit. Als die geleverd wordt door zonnepanelen en windmolens is die waterstof een 100 procent duurzame, CO 2 -vrije brandstof. Helaas vereist het maken van die ‘groene’ waterstof megafabrieken die nog niet bestaan en immens veel stroom. Het onderzoek daarnaar moet doorgaan, maar intussen wil de politiek de waterstofeconomie alvast opstarten. Waterstof wordt nu gemaakt van aardgas. Daarbij gaat voor elke kilo waterstof  twaalf kilo  CO 2  de lucht in. Daarom heet die waterstof ‘grijs’, dus vies. Een vrachtauto die rijdt op grijze waterstof stoot meer CO 2  uit dan op diesel, alleen komt die CO 2  niet uit de uitlaat van de vrachtauto maar uit de schoorsteen van de waterstoffabriek. Toen had iemand een idee: we maken een pijpleiding van die schoorsteen naar een leeg gasveld, stoppen de CO 2  onder de grond en noemen de waterstof uit de fabriek voortaan ‘blauw’. Dan kunnen we alvast laadstations voor waterstof gaan neerzetten en bussen, vrachtauto’s en staalfabrieken ervoor ombouwen. Als de productie van groene waterstof op gang komt, bijvoorbeeld als de Saoedi’s hun woestijn vol leggen met zonnepanelen en daarmee groene waterstof uit water maken, hoeven we alleen onze blauwe waterstof te vervangen door groene. Helaas zijn de experts van de Europese academies  niet positief  over blauwe waterstof. De CO 2 -opslag is onvolmaakt, nog steeds vliegt ruim  een derde  ervan de lucht in. Ook moet je voor miljarden aan waterstoffabrieken en afvangfabrieken bouwen en pijpleidingen naar de Noordzee aanleggen. Die hele bedrijfstak verliest zijn bestaansrecht als je overgaat op groene waterstof. Je ziet de schadeclaims al aankomen, net als nu bij de kolencentrales. ‘Lock-in’ heet dat. Nederlandse politici horen zulk slecht nieuws niet graag. Daarom houden ze bij het opstellen van hun klimaatplannen de onafhankelijke wetenschappers, zoals die van de Europese academies, zoveel mogelijk buiten de deur. Niet omdat politici slechte mensen zijn, maar omdat het geen zin heeft met plannen te komen die de kiezers niet willen. Wij kiezers zijn ongerust over het klimaat en we vinden dat er iets moet gebeuren, maar om de leefwijze waar we aan gehecht zijn op te geven is te veel gevraagd. We willen technologische  quick fixes  die ons geen last bezorgen, dus spiegelt de politiek ons die voor. Helaas helpen ze niet. De waarheid over het klimaat is heel onaangenaam. Willen we onze kleinkinderen een leefbare planeet nalaten dan zullen we drastisch minder moeten rijden, vliegen, vlees eten en spullen kopen. Dat willen wij kiezers niet en dus gaan politieke partijen ons dat niet vertellen. Op één na, de Partij voor de Dieren. Ik ben het lang niet altijd met ze eens, maar over klimaat is niemand zo eerlijk als zij. Ook over CO 2 -opslag zijn zij onverbiddelijk. Zij zeggen: „CO 2 -opslag onder Nederlandse bodem staan we niet toe, ook niet onder de Noordzee.” U mag kiezen.]]></description>
      <guid>https://www.nrc.nl/nieuws/2021/03/12/co2-onder-de-grond-stoppen-is-geen-oplossing-a4035287</guid>
      <pubDate>Fri, 12 Mar 2021 00:00:00 +00:00</pubDate>
    </item>
    <item>
      <title>Wetteloze kruiden</title>
      <description><![CDATA[Twee jaar geleden werd in het Erasmus MC in Rotterdam een vrouw opgenomen met ernstige schade aan haar lever. De artsen  concludeerden  dat dat kwam doordat ze een supplement had geslikt met zilverkaars, tegen overgangsklachten. Zilverkaars is een kruid dat regelmatig in verband is gebracht met  leverschade . Toch wordt het nog steeds verkocht. Hoe kan het dat dergelijke supplementen gewoon te koop zijn? Ik beperk me tot kruidensupplementen; een overdosis vitamines en mineralen kan ook schadelijk zijn, maar dat is een ander onderwerp. Waarom is er vraag naar kruidenmiddelen? Allereerst hebben mensen vertrouwen in kruiden omdat ze de natuur zien als een bron van genezing. Ze realiseren zich niet dat veel wilde planten giftig zijn. Er worden vrijwel nooit grote studies bij mensen gedaan naar kruidensupplementen zoals er worden gedaan naar vaccins. Daardoor blijven bijwerkingen onder de radar. Een tweede motief om kruiden te slikken is misschien om in deze overgereguleerde maatschappij zelf eens iets te ondernemen. De dokter zegt vaak dat er niets aan de klacht te doen is en dat het vanzelf over moet gaan. Dan lijkt het aantrekkelijk om een supplement te nemen dat belooft dat je buikpijn ervan overgaat of dat je er blijvend van afvalt. Dat zouden ze toch nooit mogen claimen als het niet waar was? Baat het niet dan schaadt het niet. Dat is een begrijpelijke gedachte, want in Nederland is vrijwel alles verboden wat gevaar kan. Van achtbaan tot appelmoes, alles wordt gecontroleerd. Gezondheidsclaims op etenswaren moeten grondig bewezen zijn. Alleen tegen supplementen beschermt de overheid ons niet. De EU heeft jarenlang geprobeerd om regels voor kruidensupplementen op te stellen, maar tien jaar geleden gaven ze het op. Dat kwam doordat veel Europese burgers een rotsvast geloof hebben in supplementen. Als de verkoop ervan wordt beperkt komen ze in opstand. Achtbanen worden regelmatig gecontroleerd want mensen willen geen risico lopen eruit te vliegen, maar bij kruidenmiddelen willen ze niets horen over onveiligheid. Doordat regelgeving van supplementen politiek onhaalbaar is, kunnen fabrikanten onbewezen gezondheidsclaims maken. Er moet alleen ergens op de  verpakking  staan: ‘Evaluatie gezondheidsclaim is lopende’. Dat betekent: ‘er is geen bewijs dat dit werkt’, maar geen consument die dat snapt. Fabrikanten beloven dat we dankzij hun capsules afvallen, potenter worden, beschermd zijn tegen infecties, mooier haar krijgen of minder hartinfarcten. Veel klanten willen dat weleens proberen. De uitdaging is om ze te doen geloven dat het werkt, zodat ze het middel blijven kopen. Supplementen tegen pijn profiteren daarbij van het placebo-effect. Overgangsklachten reageren bijvoorbeeld goed op behandeling met placebotabletten. Die werken zelfs nog als de dokter eerlijk zegt dat er niks in zit maar dat sommige vrouwen er toch baat bij hebben. Een tabletje met niks leidt dan tot  een kwart minder  opvliegers. Een kruidentablet heeft  hetzelfde  effect als een placebo. Voor afvallen zijn sterkere middelen nodig, want de weegschaal is onverbiddelijk en niet gevoelig voor placebo’s. Daarom stoppen fabrikanten soms stiekem echte geneesmiddelen in afvalsupplementen of afslankthees. Liefst middelen die niet (meer) door de reguliere farmaceutische industrie worden verkocht, want dat zou conflicten geven. In supplementen om af te slanken stoppen ze daarom sibutramine, een geneesmiddel dat de eetlust remt en tot gewichtsverlies leidt. Het kan hartinfarcten en beroertes veroorzaken en is daarom in 2010 uit de handel genomen. Aan supplementen voor de potentie wordt soms een chemisch veranderde vorm van Viagra toegevoegd. Die stof wordt nooit getest, zelfs niet bij ratten, dus hij kan allerlei bijwerkingen hebben. Soms weet voedselautoriteit NVWA dergelijke versneden supplementen te onderscheppen. Anderhalf jaar geleden deden ze een  inval  waarbij ze schadelijke afslankmiddelen in beslag namen, contant geld, computers, een Porsche en een Mercedes. Dat klinkt net als drugshandel. De  winsten  op kruidensupplementen zijn daar inderdaad mee vergelijkbaar. Meestal staat de NVWA echter machteloos. Door jarenlange bezuinigingen zijn ze onderbemand en ze kunnen onmogelijk al die duizenden soorten supplementen controleren op heimelijke toevoegingen. Verder is de schadelijkheid van kruiden moeilijk 100 procent bewijsbaar. Dat zou grote studies bij mensen vereisen en die doet niemand. Bij boterhamworst of appelsap is de geringste verdenking van schadelijkheid genoeg voor een terugroepactie, maar om een supplement te verbieden moet de NVWA een proces aanspannen en de schadelijkheid bewijzen met 100 procent zekerheid. Die mevrouw uit Rotterdam had daarvoor opnieuw zilverkaars moeten krijgen onder gecontroleerde omstandigheden om te zien of ze weer een leverbeschadiging kreeg. Maar de dokters hadden net een nieuwe lever bij haar geïmplanteerd en natuurlijk wou niemand proberen of die ook stuk ging van zilverkaars. De schadelijkheid bleef daarmee onbewezen. U kunt in Nederland met een gerust hart een kilo appels, een boormachine of een babybedje kopen. Alleen bij kruidensupplementen bent u aan de heidenen overgeleverd.]]></description>
      <guid>https://www.nrc.nl/nieuws/2021/02/05/wetteloze-kruiden-a4030649</guid>
      <pubDate>Fri, 5 Feb 2021 00:00:00 +00:00</pubDate>
    </item>
    <item>
      <title>Geef ongevaccineerden hun eigen Staphorst</title>
      <description><![CDATA[Wanneer word ik gevaccineerd? Misschien ben ik in maart aan de beurt, maar het kan ook  juni  worden. Ik moet dus nog maanden ongevaccineerd rondlopen en dat maakt mij bang en boos.  Israël  is eind deze maand klaar met het vaccineren van alle zestigplussers, Nederland is juist extreem langzaam. Als gevolg daarvan gaan er tot eind maart  duizenden  mensen extra dood en belanden meer dan  tienduizend  mensen met Covid in het ziekenhuis. Zij zijn  koortsig, benauwd en doodmoe , herstel kan lang duren en een aantal herstelt nooit. Daar kan ik er één van zijn. Waarom gaan die vaccinaties zo langzaam? Ik zie drie factoren.  Allereerst  ontbreekt  de regie. Dat is geen toeval, we zijn al veertig jaar bezig de staat uit te kleden en zijn taken over te hevelen naar de markt. Dat was ook hard nodig, de staat was anno 1980 uit zijn krachten gegroeid en het eigen initiatief werd verstikt. Maar de afbraak is te ver doorgeschoten en daarom ontbreekt nu de centrale sturing. GGD’s, ziekenhuizen, huisartsen, verzekeraars, zorginstellingen en andere instanties kijken naar Den Haag voor regie, maar Den Haag kan dat niet meer. Een tweede factor is de angst voor boze burgers. Alles wordt drie keer beoordeeld en gecontroleerd, we gaan pas prikken als de callcenters op de gekste vragen antwoord hebben en we willen een IT-systeem dat elke bijwerking registreert. Die angst voor bijwerkingen is overdreven,  experts  zeggen dat langetermijngevaren van vaccins zeldzaam zijn, maar kennelijk worden experts onvoldoende vertrouwd. Komt dat misschien ook door te veel marktwerking, die sommige wetenschappers afhankelijk heeft gemaakt van de industrie? Ook zorgen over privacy kunnen de uitrol van het vaccin  vertragen , zie de trammelant rond de ontwikkeling van de corona-app. Het is vervelend als je naam op straat komt te liggen, maar hoe erg is dat vergeleken met Covid? Een laatste factor waardoor het zo traag gaat, lijkt mij de braafheid van de bejaarden. Tienduizend boze zeventigplussers kunnen met anderhalve meter afstand een stoet vormen van vijf kilometer. Als die dagelijks door de straten van Den Haag marcheert, al roepende ‘Wij Willen Vaccinatie!’, zou dat voor de regering een steuntje in de rug zijn om de zaak te versnellen en wat hoekjes af te snijden. Maar de bejaarden zitten thuis en wachten op hun beurt. Kan het anders? We kunnen niet halsoverkop de krachtdadige overheid creëren die we voor de bestrijding van de coronapandemie nodig hebben. Hopelijk is die er wel voor de volgende pandemie. Deskundigen  voorspellen  dat die gaat komen; door de verwoesting van de natuur komen er nieuwe virussen en bacteriën onder de mensen en via Schiphol zijn die zo bij ons. We kunnen wel het vaccineren versnellen door de bokken te scheiden van de schapen. Zolang niet minstens 70 procent van de bevolking is ingeënt, blijft het virus in de kudde rondwaren, vandaar die tijdvretende aandacht voor alle mogelijke bezwaren tegen vaccinatie. Niets lijkt te helpen, miljoenen mensen blijven bang voor ‘bijwerkingen’ en dat gaat niet over.  Een radicale oplossing is dan om twéé kuddes te vormen, één van gevaccineerden en één van weigeraars. De bereidwilligen worden zo snel mogelijk gevaccineerd, met voorbijgaan aan allerlei plichtplegingen en voorzorgen. Zij krijgen een vaccinpaspoort. Wie niet wil krijgt geen vaccin, het blijft vrijwillig. Als alle bereidwilligen zijn gevaccineerd kan de samenleving open, we kunnen weer knuffelen en feesten. Een verstandig mens zal echter regelmatig naar een vaccinpaspoort vragen. Immers: in een samenleving zonder beperkingen houd je als gevaccineerde een niet-verwaarloosbaar risico om te worden aangestoken. Als ik in juli bel om een restaurant te reserveren zal daarom mijn eerste vraag zijn: laten jullie ongevaccineerden binnen? Menig restaurant zal daar verontwaardigd het antwoord op weigeren maar dat geeft niet. Restaurants zat, en het is gauw genoeg bekend welke veilig zijn. Aparte avonden voor gevaccineerden en ongevaccineerden zijn ook een optie, net als we nu aparte saunadagen kennen voor mannen en vrouwen. Idem bij theaters en musea en zelfs op het werk. Waarom zou je werken naast een collega die jou misschien besmet met een vreselijke ziekte? De nieuwe virusvariant uit Engeland maakt dit extra riskant. Zo krijgen de ongevaccineerden hun eigen samenleving. Ik verwacht dat die klein zal zijn. Als de massavaccinatie eenmaal loopt zullen velen alsnog meedoen, vooral als het virus massaal toeslaat onder de weigeraars. Dat zagen we vijftig jaar geleden al in Staphorst. De Staphorstenaren lieten vanuit hun geloofsovertuiging hun kinderen niet vaccineren, maar toen er een epidemie van kinderverlamming uitbrak haastten ze zich bij  duizenden  naar de GGD. In een tweekuddensamenleving krijgen veel van de resterende vaccinweigeraars Covid. De meesten zullen dat overleven en zijn daarna immuun, een aantal sterft en dan is de epidemie voorbij. Hopelijk gaat dat geen zes maanden meer duren.  		 Nieuwsbrief  		NRC Vandaag 	  		Elke ochtend een overzicht van onze beste stukken en al het belangrijke andere nieuws 	]]></description>
      <guid>https://www.nrc.nl/nieuws/2020/12/31/geef-ongevaccineerden-hun-eigen-staphorst-a4025776</guid>
      <pubDate>Thu, 31 Dec 2020 00:00:00 +00:00</pubDate>
    </item>
  </channel>
</rss>
