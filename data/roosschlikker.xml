<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Ik dacht: als ik dat adhd-gedoetje snap, krijg ik vanzelf ons gezinsleven gestructureerd]]></title>
      <description><![CDATA[<p>Op een weggetje komt hij voorbij gestuiterd. Een lama in galop. Onder zijn poten lijken explosieven te zitten, zo hoog springt hij. De kop fanatiek geheven richting zon, wereld, leven. Op de achtergrond gilt een zangeres ‘Everybody dance now!’. Kijk hem gaan, hier is sprake van een missie! Dan verschijnt een tekst in beeld: ‘ADHD’ers on their way to start a new hobby which will last for a week.’ Grijnzend toon ik mijn huisgenoten het Instagramfilmpje. Mijn jongste kijkt verward. Waar slaat dit op? Het maakt zijn broer en mij nog harder aan het lachen. Want dit kind is de lama ten voeten uit. Hij zat met grote dromen op voetbal, hockey, judo, weer voetbal, circusles, kunstclub en crossfit en dan zijn daar momenteel nog zijn huidige acteerpassie, kappersambities, het feit dat het huis vol miniskateboardjes ligt waarmee je kunt fingerboarden en, wow, daar kun je ook racebaantjes voor maken, kijk hij zag het op YouTube, dus zullen we nu even naar de Gamma voor een zak cement? Toen mijn mannen anderhalf jaar geleden de diagnose met allerlei letters kregen, dacht ik: primadeluxe, als ik dat adhd-gedoetje snap, krijg ik vanzelf ons leven gestructureerd. Apekool natuurlijk. Niet voor niets klinkt tegenwoordig in wetenschappelijke publicaties voortdurend het woord neurodiversiteit. Oftewel: we zijn allemaal anders gebakken. Dat blijkt tijdens onze vakantie. De jongste heeft onmiddellijk een tennispassie, een schelpenverzameling en de ambitie om duizend keer zijn voetbal hoog te houden. Mijn echtgenoot, toch ook echt gediagnosticeerd, krijgt klotsende oksels van het spoor aan enthousiasme en vooral rotzooi dat het gastje achterlaat. Hij schiet juist de andere kant op: die van rigiditeit. Dus is zijn koffer ingepakt op kleur, alfabetische volgorde en talloze potentiële weersomstandigheden, alles om zijn warrigheid het hoofd te bieden en toch, natúúrlijk, ontstaat er totale paniek als hij niet meer weet in welk rugzakvakje hij een belangrijk maagtabletje heeft gestopt. En dan is er nog de oudste. Ultrarelaxed, gedisciplineerd, gefocust op slechts één passie: voetbal. Maar al mist hij de ‘h’, de andere letters zijn er wel, waardoor ik na een lange terugvlucht bij de marechaussee sta, zoon me de ‘Waar is mijn paspoort nou?’-blik toewerpt, vervolgens “Pap, die heb jij!” roept, waarna vader neurotisch tevergeefs in zeventien rugzakvakjes begint te graven en wij intussen met de beveiliging opnieuw langs de bagagecontrole trekken omdat we niet terug richting kist mogen. Om vervolgens paniekerig bij een reeds afgesloten vliegtuig te belanden, waar na veel gesmeek een securitymeneer toch het Belangrijke Boekje uit een stoelvak weet te toveren. Kortom, we hebben gereisd, gelachen, gezucht en ik concludeer: structuur ontbreekt nog steeds. En nu begint een nieuw leven. Met een kind dat naar Friesland verhuist, een huwelijk dat een latrelatie wordt, een andere koter die aan een musicalrol begint, onderwijl van cement een miniskateboardbaantje boetserend terwijl hij ook het jongleren met drie sinaasappels poogt te perfectioneren. Een zooitje zijn we. En een zooitje wordt het. Maar veranderen wil ik ons allang niet meer. Dit is mijn gezin. Een gezin als een lama in galop.</p>]]></description>
      <guid>https://www.parool.nl/columns-opinie/ik-dacht-als-ik-dat-adhd-gedoetje-snap-krijg-ik-vanzelf-ons-gezinsleven-gestructureerd~bde6bd9e/</guid>
      <pubDate>Sat, 17 Aug 2024 00:00:00 +02:00</pubDate>
    </item>
    <item>
      <title><![CDATA[Laatst zei mijn jongste dat hij niet meer weet hoe je stem klonk]]></title>
      <description><![CDATA[<p>Zeven jaar. Wist je dat ze zeggen dat je lijf zich iedere zeven jaar vernieuwt? Dat er nieuwe cellen groeien, je huid verandert, je haar zelfs een vreemde structuur kan krijgen. Geen idee of ’t klopt, maar onze oudste gelooft erin. Terwijl hij vroeger ultrasteil, lichtblond haar had, haalt hij tegenwoordig zijn hand door een bruine krullenbos. “Over zeven jaar is het vast weer helemaal anders,” zegt hij lachend. Zeven jaar. De eeuwige wet van vernieuwing heeft iets vrolijks. Het gevoel dat je het oude kunt afleggen en er iets nieuws voor in de plaats komt. Of vind jij dat niet? Voor jou kwam niemand in de plaats. Zeven jaar. Ik weet niet of ik dat lang vind of kort. Het is langer dan ik op de middelbare zat en die periode voelt eindeloos. Aan de andere kant flitsen de maanden tegenwoordig voorbij. Twee keer kakken en we zitten alweer in een nieuw seizoen. Een volgende schoolklas. Een andere sportclub, hobby, beste vriend. De tijd speelt een spelletje. Een dag kan soms een eeuw duren, een jaar een tel. Zeven jaar. Laatst zei mijn jongste dat hij niet meer weet hoe je stem klonk. Ik schrok, want ik realiseerde me hoe lang je voor hem al stil bent. En voor mij. Een tijd nog betaalde papa je mobieletelefoonrekening door, puur om je voicemail te kunnen horen. Gekkenwerk natuurlijk. Dus als ik je nu zou bellen, krijg ik een vreemde aan de lijn. Jouw geluid, het klinkt niet meer. En toch. Ik heb jouw nummer nooit gewist uit het favorietenlijstje van mijn WhatsApp. Zeven jaar. Soms scroll ik door de zinnen die we elkaar stuurden. Het waren er zoveel, je zou met gemak zeven uur kunnen vullen als je ze allemaal zou voorlezen. Dat doe ik niet, maar soms prevel ik er een. Ik had je verteld over een ingewikkelde kwestie die ik zo goed mogelijk had proberen op te lossen. Jij antwoordde: ‘Wijs van je. Ben trots op je (maar dat was ik al haha).’ Het was je allerlaatste bericht aan mij. Zeven jaar. Zo lang ben je al dood, mama. Toen dat vreselijke ongeluk net was gebeurd, verlangde ik vooruit. Ik kon niet wachten op de fase waarin jou verliezen niet meer zo’n pijn deed. Maar mijn dagen kleefden als dikke stroop aan elkaar. Geen doorkomen aan. De tijd speelde zijn eigen spel. En ik wist: je kunt gras niet laten groeien door eraan te trekken. Toch, opeens is dat gras een bos geworden. De pijn verzachtte ongemerkt. Jouw man, er ligt een ander naast. En dat is prima. Want zij heeft haar eigen plek. Niet de jouwe. Verhalen krijgen nieuwe hoofdstukken. Je kleinzonen zijn over naar een volgende klas. Ze groeiden decimeters de lucht in. Ze hebben ander haar. En ze zijn je stem een beetje vergeten. Zeven jaar. Mijn cellen zijn vernieuwd. Maar ergens weet ik: er blijft altijd iets achter van het oude. Al ben je dood, jij zit in mij. Mijn hele leven lang.</p>]]></description>
      <guid>https://www.parool.nl/columns-opinie/laatst-zei-mijn-jongste-dat-hij-niet-meer-weet-hoe-je-stem-klonk~bd3c5e98/</guid>
      <pubDate>Sat, 20 Jul 2024 00:00:00 +02:00</pubDate>
    </item>
    <item>
      <title><![CDATA[Natuurlijk wordt een intens ongelukkig kind niet ineens dolgelukkig van een potje badminton]]></title>
      <description><![CDATA[<p>Als een aangereden hond lag ik op een bewegende bank, mijn hoofd was paarsig, ik bevestigde mijn voet aan een hendel met elastieken touw en begon mijn been scharnierachtig te bewegen. Naast mij stond een akela me uit te leggen hoe ik de mooooove het beste kon maken, intussen zat ik me hevig af te vragen wat links en rechts ook alweer was. Ik geef toe: ik maak mezelf geregeld belachelijk. Zo doe ik dus sinds kort aan reformer pilates, ik volg geregeld een spinningles van Rocycle waarin de leraar schreeuwt dat ik happiness mag spreaden like confetti en ben ik veelvuldig op mijn racefiets te vinden, de verpersoonlijking zijnde van de middle aged woman in lycra. Echt, je mag me uitlachen wat je wil, dat doe ik zelf ook graag. Toch werd ik laatst narrig toen een kennis me toebeet: “Stel je niet zo aan met al dat sporten. Neem je rust. Dit noemen ze addictie.” Neem je rust. Nederland rust zich een beroerte. Wist u dat we Europees kampioen zijn? Niet in voetbal maar in zitten. Ruim een kwart hier zit meer dan 8,5 uur per dag, een stuk meer dan alle andere Europeanen. Toch wordt De Bewegerd belachelijk gemaakt. Zie de reacties op Arie Boomsma die tijdens het vouwen van de was telkens een diepe kniebuiging maakt. Die Arie met zijn buitengym. Die Arie met zijn ijsbad. Die Arie met zijn vitamine C. De nuchtere Nederlander komt niet graag van de bank, maar blijkt plotsklaps wel mentaal te kunnen steigeren als iemand gezond doet. “Wat voor voorbeeld geef jij je kinderen als je nooit stilzit?” zei de kennis nog. Het goede, zou ik zeggen. Het eerste wat de adhd-psychiater mijn drie huisgenoten adviseerde was: “Je moet sporten, dat helpt tegen alles” (Het tweede luidde: “Gebruik nooit cocaïne.” Ook verstandig.) Toen ik zelf een depressie had, schreef mijn huisarts antidepressiva voor. Dat deed hij op één voorwaarde: dat ik zoveel mogelijk zou sporten. Pijnlijk genoeg waren die donkere maanden de eerste periode in mijn leven dat ik amper van de bank te krabben was. Pas toen ik me er weer toe zette wel te trainen, ging het beter. Laatst bleek dat de mentale gezondheid van meisjes achteruit holt. Talloze specialisten orakelden erover. Het kwam door sociale media, schooldruk, hormonen. Wonderlijk genoeg heb ik niemand horen praten over beweging. Dat terwijl slechts twee derde van de pubermeiden aan sport doet en zelden meer dan twee keer per week, het laagste niveau in zeven jaar. Natuurlijk wordt een intens ongelukkig kind niet plotsklaps himmelhoch jauchzend van een potje badminton. Maar niets doen helpt zeker niet. Dus ja, je mag er best wat van vinden als ik mezelf in een zwaantje poog te origamiën op de pilatesbank. Maar wellicht kan het geen kwaad die denkkracht te gebruiken voor het volgende: Nederland wordt steeds dikker, kinderen depressiever, schermtijd stijgt met de dag. En de huidige regering heeft besloten om komend jaar 45 miljoen te bezuinigen. Op sport. Vertel mij maar wat gekker is.</p>]]></description>
      <guid>https://www.parool.nl/columns-opinie/natuurlijk-wordt-een-intens-ongelukkig-kind-niet-ineens-dolgelukkig-van-een-potje-badminton~b9ae9021/</guid>
      <pubDate>Sat, 13 Jul 2024 00:00:00 +02:00</pubDate>
    </item>
    <item>
      <title><![CDATA[Blijkbaar blijf je altijd een beetje wie je bent, hoe hard het leven ook over je heen raast]]></title>
      <description><![CDATA[<p>Ik was nog groener dan het gras dat groeide in zijn stadion. Op mijn vierentwintigste werkte ik als leerling-journalist bij de Nederlandse Economist. Nou ja, dat moesten we worden. FEM/De Week heette het tijdschrift, waarbij FEM stond voor Financieel Economisch Magazine. Ik voelde me een schutteraar, mijn naam was bepaald nog niet gevestigd. Die van het blad trouwens ook niet, aangezien ik op een dag lezerspost ontving gericht aan ‘Roos Schukker van TEM/De Wuls’. Erger was dat ik niets snapte van hefboomconstructies, aandelenportefeuilles of koersverlopen. Mijn hoofdredacteur, een man met wapperende armen en het adagium ‘Economie kan ook léúk zijn!’ gaf me daarom klusjes die ik enigszins kon behappen. Ik kreeg de portefeuille media, mocht enkele restaurantrecensies bij elkaar krabbelen (waarom we die hadden weet ik niet, waarschijnlijk omdat eten ook léúk kan zijn) en als er iets met sport was, werd er vragend naar mij gekeken. “Daar hou jij van, toch?” Daar hou ik van. Dus zat ik op een dag in een vliegtuig richting Japan. Op van de zenuwen staarde ik naar het gordijntje dat de businessclass scheidde van ons, het plebs. Daarvoor zat ie. De man, de mythe, de voetbalkeizer. Dat laatste was althans zijn eigen geloof. De dagen die volgden doceerde de Nederlandse voorzitter aan Japanse bondsbobo’s hoe je zo’n cluppie nou het beste leidt. Niet gehinderd door valse of onvalse bescheidenheid pochte hij over zíjn stadion, zíjn voorzittersstijl, zíjn merchandise. “We hebben een brand gecreëerd. Kennen die Japanners niet. Maar wij zijn een merk. Er komt een reisbureau met ons logo, verzekeringen, een eigen televisiestation.” Hij hief de vinger ten hemel en doceerde me. “Maak je nooit klein! Denk groot!” Braaf maakte ik notities, wetend dat ik dit geblaat niet zou gebruiken. Geestiger vond ik het dat op de avond dat we een laatste maaltijd zouden nuttigen onze Japanse tolk een eethuisje voorstelde met bijzondere lokale specialiteiten. De clubvoorzitter tuitte zuinigjes zijn mond. “Even verderop is ook een McDonald’s,” vervolgde het meisje. “Yes!” riep de voorzitter. Niet lang daarna kauwde hij tevreden op een Big Mac. Hoe zou het met hem zijn, vroeg ik me deze week af, nu zijn clubnaam almaar in het nieuws is. Onlangs had ik een reünie van het aloude TEM/De Wuls. Ruim vijfentwintig jaar nadat we collega’s waren, hieven we de glazen. En hoewel de koppen meer gevouwen zijn, leken we verrassend veel op ons vroegere zelf. De researcher die ooit niet kon stoppen met jaarverslagen uitpluizen begon onmiddellijk over de dollarkoers, een ander – inmiddels de tachtig gepasseerd – vertelde me vijf minuten na binnenkomst uitgebreid over zijn pensioenpot en de hoofdredacteur gesticuleerde nog altijd enthousiast. Blijkbaar blijf je altijd een beetje wie je bent, hoe hard het leven ook over je heen raast. Organisaties verdwijnen. FEM bestaat niet meer en afgelopen week werd Vitesse nagenoeg failliet verklaard, de club die Japanners in 1999 nog voetballes gaf. Maar de mens blijft bij zijn wezen. Ik ben nog steeds geregeld een schutteraar. En hopelijk bijt clubvoorzitter Karel Aalbers nog lekker vaak in een Big Mac.</p>]]></description>
      <guid>https://www.parool.nl/columns-opinie/blijkbaar-blijf-je-altijd-een-beetje-wie-je-bent-hoe-hard-het-leven-ook-over-je-heen-raast~bc4e32fb/</guid>
      <pubDate>Sat, 6 Jul 2024 00:00:00 +02:00</pubDate>
    </item>
    <item>
      <title><![CDATA[Wat blijft er van ons over na de dood behalve een enkel verhaaltje?]]></title>
      <description><![CDATA[<p>Al kom ik dichterbij, ik ben haar nog niet genaderd. Vijf keer per week rijden we naar Friesland. Onze oudste is aangenomen bij voetbalclub Heerenveen, komende zomer zullen manlief en ik er om en om gaan wonen, maar nu het jong nog in Amsterdam op school zit en wel al meetraint, draait Taxi Schlikker overuren. Het geeft niet. Terwijl mijn zoon over velden danst, staar ik langs het groen en denk aan hoe het ooit voor haar is geweest. Mijn oma die ook als buitenstaander in het noorden kwam wonen. Ze bleef er uiteindelijk tot haar dood, maar vond nimmer haar draai. Dat lag niet aan het Friese, mijn oma vond nergens haar draai. Ik heb mijn moeder nooit positief over haar horen praten. Mems handjes zaten los, haar buien maakten de kinders doodsbang, gekrijs galmde door de pastorie. En dan was er nog de schaamte. Als haar moeder plotseling halfnaakt lag te zonnen in de tuin. De vrouw van de dominee, er werd schande van gesproken. En dan dat moment, die ene zondag. Ze was door de dokter naar Oostenrijk gestuurd om bij te komen, maar besloot eerder terug te keren. Net toen vader, hoeder van het dorp en man van aanzien, ernstig stond te preken, knalden de grote houten kerkdeuren open en stond zij daar. Armen gespreid. Meer dan honderd kilo zwaar. Van top tot teen gehuld in lederhosen. Ik moet om dit verhaal altijd erg lachen. Sowieso voel ik compassie voor deze vrouw die altijd buitenstaander was. In het gezin. In het dorp. In het noorden. Manisch depressief. Een bipolaire stoornis. Noem het wat je wil, ze paste niet in de mal van normaal. Net als haar dochter die zo ontzettend niet op haar wilde lijken. En het uiteindelijk toch deed. Omdat geschiedenis vaak een herhaling van zetten is. Maar mijn moeder was meer dan haar ziekte. Dus waarom mijn oma niet? De oma die, omdat ze één droog kaakje bij de koffie zo karig vond, geregeld naar Groningen reisde om zichzelf te trakteren op taartjes in een chic warenhuis. De oma die kon bulderen. Niet alleen uit wanhoop, maar ook van het lachen. Had ze net zo’n harde lach als ik? Wat blijft er van ons over na de dood behalve een enkel verhaaltje? Ik wil weten wie ze was. Langzaam ontgin ik de noordelijke grond waar zij gelopen heeft. Plaatsen komen aan het licht. Het dorp. De apotheek waar ze werkte. De kliniek in Leeuwarden waar ze elektroshocks kreeg, terwijl ze christelijke liederen zong om haar angst te verdrijven. ’t Hijgend hert, der jacht ontkomen. Op haar twintigste al overspannen verklaard, vastgebonden op een bed, weggestopt voor de buitenwacht. Zoals zovelen toen die anders waren. Zoals zovelen nu die anders zijn. En terwijl haar achterkleinkind op Friese velden aan een nieuw verhaal begint, wil ik het hare kennen. Het volledige verhaal. Want mijn oma was meer dan een stapel nare anekdotes. Ze was een vrouw. Een vrouw met een naam. Het boek Cora, ik ga het openen.</p>]]></description>
      <guid>https://www.parool.nl/columns-opinie/wat-blijft-er-van-ons-over-na-de-dood-behalve-een-enkel-verhaaltje~b02fe886/</guid>
      <pubDate>Sat, 29 Jun 2024 00:00:00 +02:00</pubDate>
    </item>
    <item>
      <title><![CDATA[We doen ons allemaal weleens groter voor dan we zijn]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Enkele weken geleden liep ie me stralend tegemoet. Frenkie de hond sloeg onmiddellijk aan, wat hij altijd doet als hij iemand niet vertrouwt. Soms komt het door een haper in een tred, een raar luchtje, luide kreten uitgestoten tijdens de morgenstond. Nachtvlinders, junkies, straatslapers, onmiddellijk springt Frenkie tussen hen en mij in, hij zet zijn zwaarste blaf op (normaliter klinkt hij als een Bee Gee, maar bij gevaar daalt zijn geluid richting een manlijk bedoeld Tom Waits) en probeert hij dreigend te kijken, wat lastig is als licht loensende pluishond. Maar we doen ons allemaal weleens groter voor dan we zijn, dus waarom Frenkie niet. Ook tegen Tom ging ie tekeer, niet wetende dat Tom mijn vriend is. Tom en ik klopten elkaar op de schouders. “Ik wil je bedanken,” riep hij. “Ik leek wel jarig.” Ik had een stukje over hem geschreven. Tom die altijd voor de supermarkt om een muntje vraagt, was ziek. Kanker liep een vernietigende route door zijn lijf. Hij moest een zware operatie ondergaan. “Iedereen in de buurt heeft jouw verhaaltje gelezen. Ik leek wel beroemd.” Mensen gaven hem visjes omdat ie daar zo van houdt. Jus. Extra centen voor een overdekte nacht. Inmiddels had zijn gezichtsgeel plaatsgemaakt voor iets wat een blos genoemd kon worden. “De operatie is geslaagd!” Mijn hond blafte om zijn stem te overklassen, grijnzend maakte ik me snel uit de voeten om te voorkomen dat het beest van woede zou ontploffen. Tom en ik zwaaiden vrolijk naar elkaar. Vandaag zie ik hem weer. Hij zit tegen een betonnen zuil, zijn gegroefde gezicht een landkaart, ogen diep in hun kassen, alsof ze zich willen verstoppen. “Ik voel me niet lekker,” zegt hij. “Heb weer bloed afgegeven in het ziekenhuis. Volgende week komt de uitslag. Ik denk dat het niet goed zit.” “Dat weet je niet Tom,” probeer ik gerust te stellen. Nee, dat weet ie niet. De volatiliteit van kanker, ik ken hem van mijn vader. Het ene moment is er gejuich, niet lang daarna maakt het gehuppel plaats voor doodvermoeid geslof. Dagkoersen. “Soms heb ik er geen zin meer in,” klinkt het zacht. “Hoe oud ben je eigenlijk?” vraag ik. “Bijna 67. Dan ga ik met pensioen.” Hij grijnst scheef. Hij vertelt dat hij vroeger lasser was. Hoeveel hij verdiende. Maar dat rampspoed toen over hem heen denderde. Over dagen die zo donker waren dat hij probeerde zichzelf te vernietigen door te stoppen met eten en drinken. “Lukte niet.” Opeens gaat er een lichtje aan in zijn blik. “Weet je wat ik later wil?” “Nou?” “In Griekenland wonen. Onder aan een berg. Ik ken iemand die dat ook heeft gedaan, gewoon een jongen zoals ik. En nu is ie burgemeester van het dorp. Zie je het voor je?” We lachen. “Weet je, als ik hierover nadenk, krijg ik er helemaal zin in. Je moet altijd een doel hebben. Ja toch?” Terwijl we praten, gaat Frenkie liggen. Lodderig legt hij zijn kop naast Toms knie op de stoep. Er klinkt geen geblaf. Tom is een vriend.</p>]]></description>
      <guid>https://www.parool.nl/columns-opinie/we-doen-ons-allemaal-weleens-groter-voor-dan-we-zijn~b9941b4b/</guid>
      <pubDate>Sat, 22 Jun 2024 00:00:00 +02:00</pubDate>
    </item>
    <item>
      <title><![CDATA[Tijdens mijn depressie verdween alles wat ik was]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Er klopt iets niet. Hij lacht en mompelt een bedankt-voor-je-cadeautje, maar het is niet echt. De lichtjes in zijn ogen zijn uit. Het was begonnen met benauwdheid. Nee, dat zeg ik verkeerd. Het is jaren geleden al gestart. Met die drukke baan en een overdreven verantwoordelijkheidsgevoel. Voor de kinderen, zijn ouders, de wereld. Maar dat kon hij prima dragen. Tuurlijk, hij wel. Hij was vrolijk, ferm, sterk. Tot hij het benauwd kreeg, niet meer sliep, het overzicht verloor en bij de dokter belandde. Nu zit hij thuis en kom ik langs. “Het gaat wel, hoor,” glimlacht ie. Ik knik. En zoek de levendigheid die zijn blik ooit kenmerkte. Ik heb het ook gehad, dit doffe. Ik deed mijn best, maar tijdens mijn depressie verdween alles wat ik was. Mijn expressiviteit, mijn creativiteit, mijn relativeringsvermogen. Ik werd snauwerig, wilde permanent alleen zijn, nam grapjes te serieus en voor een cadeautje bedankte ik, maar ik meende er geen zak van. Als ik hieraan terugdenk, krampt mijn maag van schaamte. Ik kan me een vakantie herinneren met mijn man, kinderen en vader. Ik was onbereikbaar, als een eiland op te woeste zee. Op een dag keek mijn papa me met tranen in zijn ogen aan. “Wat is er toch?” En ik kon het niet zeggen. Ik kon mijn eiland niet af. Ik heb het nooit uitgesproken, maar ik voel me hier al twee jaar schuldig over. Ik heb met mijn droevige gemoed de mensen van wie ik het meest hou verdrietig gemaakt. En dat spijt me. Het spijt me zo. Het gaat me al jaren weer heel goed, de depressie lijkt als iets van iemand anders en toch zit ergens nog deze pijn. Kun je je schuldig voelen over iets wat je overkomt? Want dat is wat depressie doet. Niet als een spreekwoordelijke golf die over je heen stort, het is eerder een langzaam begraven. Elke dag een schep zwaar zand over je lijf. Eerst zitten de voeten vast, waardoor bewegen slepend wordt. Vervolgens stijgt de zwaarte naar middelhoogte om uiteindelijk je wezen tot aan de nek in te klemmen en ervoor te zorgen dat je niets liever wil dan slapen. Slapen zodat de dag voorbijgaat. Kun je je schuldig voelen als dit je gebeurt? Ja dat kan, want ik doe het. Het had mij niet mogen overkomen, is de overtuiging. Niet met een depressieve moeder die zo vaak het gezin belastte. Iets in mij wil het almaar herhalen: sorry, sorry, sorry. Ik had overeind moeten blijven. Nu kijk ik naar mijn vriend en weet dat soms zelfs de sterkste boom niet kan blijven staan. Ik kocht een verjaardagscadeau. Hij pakt het lusteloos uit. Ben ik daar pissig over? Natuurlijk niet. Ik ben kwaad op zwaar zand. Zwaar zand dat ons omgaf. Plotseling omhels ik hem. Ik pak hem zo stevig vast dat mijn handen mijn eigen schouders bijna raken. “Het is goed,” zeg ik zacht. Ik zeg het tegen hem. Ik zeg het tegen mezelf. En ik hoop dat ik dat laatste ooit ga menen.</p>]]></description>
      <guid>https://www.parool.nl/columns-opinie/tijdens-mijn-depressie-verdween-alles-wat-ik-was~b933c0e1/</guid>
      <pubDate>Sat, 15 Jun 2024 00:00:00 +02:00</pubDate>
    </item>
    <item>
      <title><![CDATA[Zij zijn een liefde van later. Een liefde na andere liefdes, na volle levens]]></title>
      <description><![CDATA[<p>Ze heeft een nieuwe auto. Op het dashboard zit een beeldscherm voor de route, maar als de screensaver verschijnt, kijk ik recht mijn eigen gezicht in. Ernaast zijzelf, mijn man, kinderen, vader. Die vader noemt ze steeds ‘paps’ als ze tegen mij over hem praat. “Vind je dat stom?” vraagt ze. Ik vind het lief. Het is gek hoe snel ze familie werd. Maar er was geen tijd voor dralen. Binnen enkele weken trok ze bij hem in. Nu rijden zij en ik naar een trouwboetiek. Ze hebben er jurken voor de oudere bruid. Ze grinnikt. Maar in de winkel draalt geen oudere voor de spiegel. Hoewel ze in eerste instantie talloze kleedjes afwijst met de heerlijke resolutie van een eigenzinnige zestiger, ondergaat ze opeens een verandering. Iets zachts trekt over haar gezicht, welhaast verlegen. “Vind je deze mooi?” Ik knik. Ik bekijk haar. Niks oudere vrouw. Ze is een meisje. Een meisje in een jurk. Zíjn meisje in een jurk. Ik denk vaak aan de titel van een liedje van Herman van Veen, Liefde van later. Dat beschrijft een lang huwelijk waarin echtelieden samen ouder zijn geworden, elkaars gebreken accepteerden, ruwe woede verzacht is. ‘Jij kent nu al mijn slimme streken. Ik ken al lang jouw heksenspel. Ik hoef niet meer om jou te smeken. Jij kent mijn zwakke plaatsen wel.’ De tekst slaat niet op haar en hem. Zij zijn pas twee jaar samen. En toch gaan de titelwoorden door mijn hoofd. Want zij zijn een liefde van later. Een liefde na andere liefdes, na volle levens, een liefde waarvan de toekomst korter is dan wat achter hen ligt. “Vind je het gek om te trouwen met iemand die zo ziek is?” vraag ik. Ja, dat is gek. En jammer. Ze hadden zo graag lang samen willen zijn. “Je hebt een kat in de zak gekocht,” zeg ik grijnzend. Ze lacht haar rollende lach. “Weet je,” zegt ze, “als we somber worden, bedenk ik gewoon wat. ‘Hup! We gaan een ijsje eten!’ Even later zitten we op een terras dan weer zo te genieten. We pakken élke dag.” Het is dat ze rijdt, maar het liefst druk ik haar nu tegen mijn borst. Laatst, toen mijn vader in het ziekenhuis lag, begon hij over haar. “Hé, Roos, ze heeft zelf geen kinderen. En ze vindt het zo fijn bij jou en je gezin. Als ik er niet meer ben...” Ik aaide hem over zijn bol. Babydons genesteld op het veld waar vroeger een stevige haardos lag. “Paps, ze zal altijd, altijd welkom zijn.” Hij sloot tevreden zijn ogen. Nu rijden zij en ik terug naar huis, hún huis, de plek waar hij op haar wacht. Op het dashboard staat een foto, ik zie mezelf, mijn man, mijn kinderen. Maar ik kijk naar de handen van die twee. Verstrengeld. Liefde van later. Zachtjes zingt Herman in mijn hoofd. ‘Ik hou van jou. Met heel mijn hart en ziel. Hou ik van jou. Langs zon en maan tot aan het ochtendblauw. Ik hou nog steeds van jou.’</p>]]></description>
      <guid>https://www.parool.nl/columns-opinie/zij-zijn-een-liefde-van-later-een-liefde-na-andere-liefdes-na-volle-levens~bc3db7ff/</guid>
      <pubDate>Sat, 8 Jun 2024 00:00:00 +02:00</pubDate>
    </item>
    <item>
      <title><![CDATA[‘Mam, ben jij een feminist?’ Zomaar een vraag boven de ontbijtbammetjes]]></title>
      <description><![CDATA[<p>“Mam, ben jij een ­feminist?” Zomaar een vraag boven de ontbijtbammetjes, vlak na ‘Wie heeft op de badkamer-wc zitten kakken?’ en gevolgd door ‘Waar zijn mijn scheenbeschermers?’ “Zéker ben ik een feminist,” stel ik, waarna ik een litanie start over vrouwtjes die vaak kleintjes worden gemaakt, het achterlijke mansplaining, dat ik het vreemd blijf vinden dat zelfs ik op de stoep meestal ruimte maak voor een man als die man­spreadend aanklost, dat studentes die zich vrolijk seksueel uitleven geen sletten heten en ik het zat ben ‘pittig vrouwtje’ genoemd te worden als ik ergens een mening over heb. Ze luisteren natuurlijk al lang niet meer, zelfs mijn man niet, die nog wel braaf murmelde dat hij túúrlijk ook een feminist is en vervolgens fluks de scheenbeschermers ging zoeken. Ach, mijn opgesomde ergernissen zijn ook klein bier als je denkt aan Iran of het hoge aantal wereldwijde femicides. Maar als ik dezelfde middag een volgepakt Beatrixtheater bezie, realiseer ik me het des te meer. Ik kijk in honderden vrouwen­ogen. Vrouwen met ieder een verhaal. Een verhaal vaak van eindeloos zoeken, van kasten en muren, van pijn verbijten en stiekeme tranen op talloze kantoortoiletten. Op deze Dag van de vrouwengezondheid lees ik een column voor over mijn eigen gezondheidsqueeste en hoor ik fluisteren: “Ik ook.” “Ik ook.” “Ik ook.” Ik heb het vaker gezegd, maar blijf de cijfers herhalen, want ze liegen er niet om. Vijfen­zeventig procent van de patiënten met schildklierafwijkingen, reuma en andere autoimmuunziekten is van het vrouwelijk geslacht. Hart- en vaatziekten worden bij vrouwen geregeld gemist. Tachtig procent van de mensen die antidepressiva krijgen voorgeschreven is vrouw. Nu zou je van dit wankele vrouwenzorgstelsel inderdaad een depressie krijgen, maar daar komt die overdosering niet door. Die ontstaat doordat veel artsen niet weten wat ze met een slurfloos lichaam moeten. Hier hamert de stichting Voices for women op, vandaar deze dag. Maar waarom zijn al die dames met ervaringsverhalen hier alleen, of met een vriendin? Hun mannen zitten thuis. Ergens is dat raar. De meeste kerels zijn geen horken. Ze bedoelen het goed, vlechten hun dochters haar, zeggen er zelfs iets van als in een voetbalkantine slechte kaarsgrappen ­worden gemaakt (een zekere generatie mastodonten daargelaten, maar die moet je niet serieus nemen). Heus, de welwillendheid is er. Nu wordt het tijd voor actie. Want maatschappijbrede goede gezondheid is geen vrouwenzaak. Elke man heeft een moeder, dochter of zus die slechtere zorg krijgt dan hij. En zo niet, dan nog zou hij moeten pleiten voor rechtvaardigheid. Want vrouwen en mannen zijn fysiek niet gelijk, maar mogen wel gelijk optrekken. Een stem vóór vrouwen moet niet alleen ván vrouwen komen. Ik ben aangedaan als ik thuiskom. Ik vertel over een meisje dat in een half jaar tijd veertig kilo aankwam, antidepressiva kreeg, totaal op hol geslagen hormonen had, dat dood, dood, dood wilde. Allemaal door een schildklierprobleem dat pas na jaren werd ontdekt. Mijn zoon kijkt me verbijsterd aan. Vlak voor het slapen hoor ik gefluister. “Ik ben een feminist.” Zo. Dat is er vast één.</p>]]></description>
      <guid>https://www.parool.nl/columns-opinie/mam-ben-jij-een-feminist-zomaar-een-vraag-boven-de-ontbijtbammetjes~bb59b452/</guid>
      <pubDate>Sat, 1 Jun 2024 00:00:00 +02:00</pubDate>
    </item>
    <item>
      <title><![CDATA[Op het gras waar dromen groeien staat een jongen in de zon]]></title>
      <description><![CDATA[<p>Op het gras waar dromen groeien staat een jongen in de regen. Hij hijgt, wasem wolkt om zijn hoofd. Dan strekt hij zijn linkerbeen naar achter en geeft hij de bal een poeier. Even later doet hij het weer. En nog eens. Nog eens. Zijn moeder zei nog: “Zorg dat je niet te koud wordt.” Maar hij voelt geen kou. Hij voelt geen tijd. Hij moet vrije trappen oefenen. Al jaren doet hij dat. Avondenlang, als iedereen thuis is. Oefenen, oefenen, oefenen. “Soms denk ik dat toeval niet bestaat.” Het is een week later en hij zit naast zijn moeder in de auto. Ze zoeven langs naamborden van plaatsen waar hij amper van heeft gehoord. Zij wel. Lemmer. Joure. Langweer. Weides strekken zich voor hen, alsof er een loper is uitgelegd, geen rode maar een groene. “Wolkom,” mompelt de moeder glimlachend. Als kind kwam ze hier geregeld. Haar pake was predikant in Spannum. Haar moeder Emma vertelde veel verhalen. Over de pastorie, het gezin van negen, het broertje dat verdronk in de sloot naast het huis, het eeuwige litteken dat ze daardoor in haar hart droeg. Een belangrijk stuk van Emma’s leven speelde daar. Nu wordt haar kleinzoon dezelfde richting op gereden. Zijn brede bovenbenen schudden ongeduldig op de bijrijdersstoel. Er werd al een tijdje gefluisterd dat ie misschien in beeld was bij scouts. Scouts. Voor hem. Hij droomde er al sinds zijn vijfde van, toen hij met klutsknieën het veld op holdedebolderde. De jaren daarna kreeg de moeder weleens een appje. ‘Zou ik wat meer gegevens van uw zoon mogen? We zijn misschien geïnteresseerd.’ Daarna hoorde ze nooit meer wat. Ach, zo ging het. De stad ontploft van kinderen met voetbaldromen en talent. Ze moeten je maar net zien. Tot een paar dagen geleden. Opeens werd de moeder tijdens een wedstrijd door een clubnotabele voorgesteld aan een man. Hij stond ietwat verdekt opgesteld onder een boom, opschrijfboekje in de hand. De moeder schoot in de lach. “Gaat dit echt zo?” flapte ze eruit. Het ging echt zo. “Wij houden uw zoon al sinds december in de gaten.” Hij mocht op stage. Helemaal dáár. Hij holde en draafde over het veld, zijn schouders breed, zijn kop stralend. Nu rijden ze opnieuw naar het noorden. “Hier komt oma vandaan,” zegt de tiener zacht. “Mooi hè. Soms denk ik dat toeval niet bestaat. ” Op het gras waar dromen groeien staat een jongen in de zon. Hij komt net terug uit Friesland. Er lag een shirt voor hem klaar met zijn naam achterop en er stond een professionele fotograaf. Zijn opa glunderde zo dat het stadion niet meer verlicht hoefde te worden. Zijn moeder slikte iets weg. Een mengeling van trots en ongeloof. Hij was gezien. Hij was echt gezien. Eenmaal terug in Amsterdam snelde ze naar de supermarkt voor een maaltijd. Maar de jongen is al weg. Hij staat daar. Op het gras waar dromen groeien. En strekt zijn been naar achteren. In zijn hoofd klinkt dat ene woord. Wolkom.</p>]]></description>
      <guid>https://www.parool.nl/columns-opinie/op-het-gras-waar-dromen-groeien-staat-een-jongen-in-de-zon~b76886e2b/</guid>
      <pubDate>Sat, 25 May 2024 00:00:00 +02:00</pubDate>
    </item>
  </channel>
</rss>
