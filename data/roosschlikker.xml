<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Ik ben tegenwoordig een hoekig oud takkewijf]]></title>
      <description><![CDATA[<p>Ik denk dat ik een ooglidcorrectie moet. Nou ja, moeten is onzin, als ik als sharpeihond door het leven wil mag ik dat zelf weten uiteraard, maar het stoort me toch dat ik ’s morgens niet alleen gezellig mijn hoofdkussen op mijn wangen heb staan maar er zich ook een meanderend rivierlandschap aan kreuken en hoeken boven mijn ogen uitstrekt dat zich met moeite laat wegschudden. Of wegaaien. Wegslaan desnoods. Mettertijd word ik sowieso steeds hoekiger, vooral qua karakter. Heel lang was ik als Barbapapa. Een felgekleurd vloeibaar wezen dat zich flegmatiek in talloze vormen transformeerde, afhankelijk van wat mijn gesprekspartners op prijs stelden. Maar tegenwoordig ben ik steeds vaker onverzettelijk vierkant. Dat merkte de arme jongen die mij deze week belde namens een tv-redactie. Ik was gevraagd die avond dingen van dingen te vinden. Dat kun je onzinnig achten, maar hoewel ik een hekel heb aan het woord opiniemaker (opinies heb je, die maak je niet, het zijn geen appeltaarten), ga ik een journalistiek gesprek niet uit de weg. Deze avond was een aardige tijd geleden al afgesproken, op de dag zelf las ik me keurig in over de potentiële gespreksonderwerpen, kortom: ik was er klaar voor. Toen belde de redacteur. Monter zei hij: “Sorry. Gaat niet door. Mijn eindredacteur heeft gekeken naar de mix van vanavond en tja, jij past niet.” En in plaats van mijn standaard ‘Johkangebeuren’-gemompel, hoorde ik mezelf opeens toeteren: “Jij past niet? Wat is dat voor iets achterlijks?” Zo’n tekst is zeldzaam in tv-land, waar sommigen denken dat je je stof happend achteruit kruipend door studio’s dient te bewegen in totale admiratie en diepe nederigheid omdat jou de kans ten deel is gevallen met je snuit op zender te komen. Die mores heb ik nooit helemaal begrepen. Ik begon mijn buisdagen bij De wereld draait door (u weet wel). Toen een hooggeplaatste mij na enkele uitzendingen minzaam zei: “Jij bent zeker heel blij dat jij nu hier mag komen,” flapte ik – allang werkzaam als schrijver – eruit: “Nou, ik heb al een baantje, hè. Dit is meer een bijklus.” De medewerkster hapte in het luchtledige alsof ze mijn kop eraf wilde bijten om die op een hoge vork te spiesen en me zo over de redactievloer richting uitgang te dragen. De cold shoulder voelde als een warmtebron in vergelijking met wat ze me gaf. Een enorme ijsvlakte. Permafrost, dat werk. Wekenlang heb ik me in allerlei bochten gewrongen om het goed te maken, kreetjes kirrend en mijn dankbaarheid betuigend voor hun gastvrijheid. Maar toen was ik nog Barbapapa. Tegenwoordig ben ik een hoekig oud takkewijf. Dus blaas ik tegen de arme redactiejongen: “Darling, een bróék past niet. Jullie hebben me geboekt, dus ik stuur gewoon een factuur. Daag.” Even later lag ik spinnend in pyjama de uitzending te bekijken. Er zaten drie ballonbuikige oude mannen te oreren. Inderdaad, in die mix paste ik niet. Ik vouwde vrolijk twee ballonteckeltjes van mijn oogleden. Ik laat ze nog even lekker zitten. Voorlopig ben ik hoekig genoeg. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-ben-tegenwoordig-een-hoekig-oud-takkewijf~b99d4ad9/</guid>
      <pubDate>Sat, 4 Feb 2023 00:00:00 +00:00</pubDate>
    </item>
    <item>
      <title><![CDATA[Zijn hoofd is een overvol aquarium waar ik dolgraag zou wonen]]></title>
      <description><![CDATA[<p>Ik schrok ervan met hoeveel we zijn. Na een column over mijn kind dat een brein heeft als een bruistablet en daardoor moeilijk in te kaderen is, zit mijn computer vol met mailtjes van ouders wier kroost niet voldoet aan standaarden. Sommige verhalen zijn schrijnend. Pubers die van school naar school trekken omdat ze hun plek niet kunnen vinden, achtjarigen die wakker liggen van de Citotoets, docenten die opstandelingen wanhopig aan strafregels zetten (ze bestaan werkelijk nog steeds). ‘Ik moet mijn hoofd erbij houden. Ik moet mijn hoofd erbij houden. Ik moet mijn hoofd erbij houden.’ Natuurlijk, lastpakkies die soms gecorrigeerd moeten worden zijn van alle tijden. Maar dat hoofd dat er almaar bij moet zijn, is belangrijker dan ooit. We leven in een breintijdperk. Geregeerd door schema’s en sheets slijten we de dagen op onze kont. Huizen zijn verwarmd, eten wordt besteld, fysiek hoeven we ons amper in te spannen. In plaats daarvan scrollen we, denken we, vinden we, discussiëren we. Hoofd. Hoofd. Hoofd. Als een brein zo belangrijk is, moet dat onder controle worden gehouden. Emoties zijn snel verdacht. Zelfs bij kinderen. Al op de kleuterschool kregen wij commentaar omdat onze zoon zo snel moest huilen. Ook klonk de klacht dat hij ‘wel erg veel fantasie’ heeft. De ander kreeg elke dag dat hij niet boos werd een sticker. Ik ging erin mee, want ik snap dat docenten niet zitten te wachten op een koter die uitbarst in een Italiaanse jankopera als er een melkdrupje op zijn tekening is gevallen. Pas later realiseerde ik me: wat raar eigenlijk, een beloning als je je gevoel niet uit. Wat krijg je dan voor boodschap? De boodschap is: beteugelen die hap. Je energie, fantasie, emotie. Het is leraren niet aan te rekenen. Die moeten door, de Cito wacht. Maar als maatschappij mogen we ons achter de oren krabben. Wat voor jeugd voeden we op? Een hamsterwielgeneratie als de onze? Zo tevreden kunnen we niet zijn: het regent depressies en burn-outs. En iets zegt mij dat almaar in de pas lopen en alles wat niet bevalt onderdrukken er iets mee te maken heeft. Ik, zelf ook nogal een hoofd op pootjes, heb heel wat therapie gevolgd om mijn denkstramien los te laten. Tijdens een meditatiecursus leerde ik over de monkey mind, de boeddhistische term voor je hersenpan waar gedachten als apen van tak naar tak springen. Daar mag je best een beetje om lachen. Mijn jongste doet dat in elk geval. Ik vertel hem over de aapjes en hij roept: “Ja! Dat ken ik. Maar mijn hoofd is een aquarium. Met gedachtes. Gevoel. En alles wat ik droom…” Inderdaad. Zijn hoofd is een overvol aquarium. Ik zou er dolgraag willen wonen. Naast me klinkt een zuchtje. “Weet je, mam, ik hou van mijn hersenen.” Ik ook. En de samenleving mag op strakgespannen trommels blijven slaan, almaar herhalend: ‘Ik moet mijn hoofd erbij houden.’ Maar het wordt tijd om verder te kijken. En te vóélen hoe mooi het is. Een brein als een bruistablet. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/zijn-hoofd-is-een-overvol-aquarium-waar-ik-dolgraag-zou-wonen~bd23cf8e/</guid>
      <pubDate>Sat, 28 Jan 2023 00:00:00 +00:00</pubDate>
    </item>
    <item>
      <title><![CDATA[Er zou meer in dit kind kunnen zitten dan een piemeltekenaar]]></title>
      <description><![CDATA[<p>‘Mam? Weet je waar ik erg mee zit?” Het is dinsdagavond en ik lig met mijn zoon in bed, hopend dat zijn slaap snel komt. Tijdens de Citoweek moeten scholiertjes immers vroeg pitten, zodat de hersentjes klaar zijn voor noeste arbeid. Mijn kind haat toetsen. Hij heeft een eigenzinnig hoofd dat zich nauwelijks laat testen. Niet voor niets belandde ik toen hij drie was met ’m in het oogziekenhuis voor totaal onnodig onderzoek omdat het jong op het consul­tatiebureau weigerde stompzinnige figuurtjes juist te benoemen. Bij alles riep hij ijzerenheinig “Een clown!” Zelfs waar het overduidelijk hanen en fluitketels betrof. Op school tekent hij het liefst piemels op taaltoetsblaadjes. Of hij prakkiseert over een nieuwe uitvinding voor de wereldvrede terwijl hij wordt geacht ­breuken te vermenigvuldigen. Als keeper in zijn voetbalteam zie ik hem hele wedstrijden koprollen maken (“Ik wil kijken of ik duizelig word”) om op het nippertje, als een springveer opkomend, een bal uit het net te tikken. Tja. Toen de gezeglijke kinderen werden uitgedeeld die braaf zwijgend kleurplaten binnen de lijntjes invullen, stonden mijn man en ik niet vooraan. Halverwege groep 8 is het serious-­Cito-business. Eind vorig jaar was de school niet zeker over het voorlopig advies. Er zou meer in dit kind kunnen zitten dan een piemeltekenaar. Daarom werd een IQ-test geadviseerd. Van het eindrapport kreeg ik ietwat de slappe lach. Meneer bleek een dusdanig ‘disharmonisch profiel’ te hebben dat een betrouwbare uitslag niet te geven was. Nu ligt hij naast me in het grote bed, zijn bottige knietjes steken in mijn onderrug, als hij zegt ergens mee te zitten. Zouden het die rottoetsen zijn? Wat als je kind zich niet laat inkaderen? We hebben een schoolsysteem ingericht op cijfers en tabellen. Niet op vrijdenkers en rebellen. Maar soms is vrolijke eikeligheid juist ­datgene wat je in het leven ver brengt. Zou er een middelbare school zijn waar ze dat ook inzien? Is er een plek waar mijn kind past? En zou hij er überhaupt ingeloot kunnen worden? “Mam?” klinkt het weer. “Zeg het maar, jochie,” brom ik, balend dat we aan alle kanten zijn opgeslokt door het systeem. “Als ik oranje zie… Zie jij dan ook oranje?” “Huh?” “Of zie jij een andere kleur? Hoe weet ik dat jouw oranje het mijne is? We wijzen hetzelfde aan, maar zien we ook hetzelfde? Waarom kun je nooit in het hoofd van iemand anders kijken?” Ik glimlach. Want ik weet het niet. Het enige wat ik weet, is dat dit een uitstekende vraag is. Uiteindelijk kunnen we nooit in het hoofd van iemand anders kijken. Hoe hard we het ook proberen met toetsen en tabellen. Langzaam wieg ik weg in een zachte slaap. In de verte hoor ik zijn stemmetje nog. “Mam, weet je wat mijn droom is? Een grote mand. Zo groot als deze kamer. En dan ben ik een hond. En jij ook. En we leven samen hier. Zou dat niet fantastisch zijn?” Ik knik. Dat is fantastisch. Net zo fantastisch als hij. r.schlikker@parool.nl Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/er-zou-meer-in-dit-kind-kunnen-zitten-dan-een-piemeltekenaar~bebbedd2/</guid>
      <pubDate>Sat, 21 Jan 2023 00:00:00 +00:00</pubDate>
    </item>
    <item>
      <title><![CDATA[Kommaneukers en lijstjesfetisjisten staan in de gezondheidszorg aan het roer]]></title>
      <description><![CDATA[<p>Ik zie haar nog zitten aan de keukentafel. Haar doorgaans mooi gekamde haar pluisde rond haar oren. Haar blik flitste als strobos­cooplicht door de ruimte. Eén seconde naar het raam, één naar de af­wasmachine, toen weer wanhopig naar haar pen. “Wat moet ik nou schrijven?” Voor haar neus een vragenlijst. De zoveelste. Want iedere paar weken moest ze er eentje invullen van de ggz. Telkens weer onbeantwoordbare vragen. ‘Hoe is uw gemoed vandaag?’, ‘Denkt u weleens aan de dood?’, ‘Voelt u enige verlichting?’ Mijn bipolaire moeder voelde zich vooral een mislukking. Omdat ze de antwoorden niet wist. Met haar wispelturige hoofd veranderden die elke tien minuten. Als een wiebelbootje in een wildwaterbaan kieperde ze van hoog naar laag. Maar daar kan een verzekeraar niets mee. Die wil data. Ik kan het woord binnen de gezondheidszorg niet meer horen. Kommaneukers en lijstjesfetisjisten staan aan het roer. Daaaaataaaa. Het klinkt als een afgeleide van kunststroming dada die zich kenmerkte door vrolijk buiten de lijntjes kleuren, maar helaas is het tegengestelde waar. Data dienen juist om kaders te scheppen. Financiële vooral. Ik snap waarom, want zieken kosten geld. Maar hoeveel besparen we als we alle aandacht besteden aan daadwerkelijke zorg in plaats van aan lijstjes? Afgelopen tijd luidden diverse veldmensen de noodklok. Verpleegkundige Jennifer Bergkamp schreef op LinkedIn hoeveel moeite het haar kostte om een stervende patiënte van incontinentiema­teriaal te voorzien. Verzekeraars moesten worden gezocht, telkens opnieuw dienden intieme vragen te worden beantwoord (‘Hoe vaak moet je naar het toilet?’, ‘Gebruik je toiletpapier en hoeveel?’), er volgde een heuse intake (!) door onbekende mensen die zich niet hadden ingelezen. ‘Kostenbesparend zeggen ze,’ aldus Bergkamp. ‘Ik ben inmiddels twee weken bezig dit geregeld te krijgen, de teller op mijn telefoon staat op acht uur telefoneren. (…) Alles wat opnieuw beoordeeld moet door leveranciers of verzekeraars kost oeverloos veel tijd en alles wat je dus aan de voordeur bespaart, ben je aan de achterdeur dubbel kwijt. Geef de zorg terug aan de professionals.’ Een andere oproep kwam van huisarts Patrick Albert. Een week voor hij overleed aan nierkanker schreef hij een open brief. Hij prees de aandacht van de ambulancemedewerker die zo geruststellend was, de verpleegkundige die hem waste toen hij spuitpoep kreeg, de ergotherapeut, de verbandmeester, enzovoort. ‘Al deze liefdevolle zorg maakt dat ik me veilig en geborgen voel. (…) Koester deze zorg, bescherm ze tegen de managers die enkel en alleen op ‘efficiency’ sturen. Zorg is geen productieproces.’ Precies. Zorg: dat zijn mensenhanden die je koortshoofd koelen, psychiaters die je echt aankijken, verpleegkundigen die je wassen waardoor je niet tot aan je nek in uitwerpselen ligt. Het is godgeklaagd dat juist zij én patiënten continu bezig zijn met productie draaien en verzekeraarsadministratie. Toen mijn moeder voor de tachtigste keer de vraag ‘Denkt u weleens aan de dood?’ moest beantwoorden, krabbelden we: ‘Bij het invullen van deze lijst wel.’ Daar sta ik nog steeds achter. Want het is tijd voor verzet. Voor meer dada dan data. Omdat we mensen zijn, geen excelpagina’s. Geef de zorg haar menselijkheid terug. r.schlikker@parool.nl Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/kommaneukers-en-lijstjesfetisjisten-staan-in-de-gezondheidszorg-aan-het-roer~b254e428/</guid>
      <pubDate>Sat, 14 Jan 2023 00:00:00 +00:00</pubDate>
    </item>
    <item>
      <title><![CDATA[Eindelijk zagen we een Rutte die iets vertelde wat hem raakte]]></title>
      <description><![CDATA[<p>Mijn zoons hebben een nieuwe verschrikkelijke gewoonte. Wanneer ik vriendelijk verzoek of ze de gympenzee in de gang willen opruimen, hun bordjes ín de vaatwasser kunnen zetten in plaats van erop of niet met merkstiften piemels willen kladderen, roepen ze onmiddellijk: “Rústiiiiiiig.” Punt is: ik voelde me rustig, maar deze reactie brengt me zo tot razernij dat het gesprek doorgaans eindigt met een loom wegsloffende koter en een moeder die naschreeuwt: “IK BEN HELEMAAL NIET BOOS!” Ik moest hieraan denken door een radio-interview met Sylvana Simons. Er werd teruggeblikt op het coronadebat waarin zij Rutte kalm ondervroeg over de immuniteitslijstjes en wie daar wel of niet op stonden. Redelijke vraag. Belangrijk ook. En nogmaals: zonder stemverheffing. Rutte deed het voor de bühne anders voorkomen. Hij riep: “Wat doet u geïrriteerd, mevrouw Simons.” Simons riposteerde: “Sorry? U denkt dat ik geïrriteerd ben? U moet me eens meemaken als ik geïrriteerd ben. Geenszins.” Nu, op de radio, legde Simons uit waarom het zo kwalijk is wat daar gebeurde. “Ik sta daar gewoon mijn werk te doen. Het is een schoolvoorbeeld van gaslighting. Ik stel een inhoudelijke vraag en omdat iemand het antwoord niet weet, begint ie over mijn staat van zijn. Een staat van zijn waar je op neer mag kijken. Want geïrriteerd… waarom zou je geïrriteerd zijn? Daar mag je op neerkijken.” Voor de duidelijkheid: Simons stelde slechts een vraag. Heel beheerst. Zoals vaak. Je kunt een liefhebber zijn van haar partij of niet, maar er is vrijwel geen debater die zo kalm blijft in de Haagse arena als zij. En wat trouwens als ze wel ergernis had laten blijken? Waarom is emoties tonen een zwaktebod? Toonde Rutte maar wat meer emotie. Er ging een zucht van opluchting door het land toen hij tijdens de slavernijexcuses een kleine bibber in zijn stem liet horen. Eindelijk zagen we een man die iets vertelde wat hem raakte. Toch moet vervolgens zo snel mogelijk het masker weer op. Ook volgens de communis opinio. Toen Sophie Hermans in een debat door Wilders ‘Ruttes tassendrager’ werd genoemd en zij van haar à propos raakte, werd ze in kranten weggezet als labiel poppetje. Vind je het gek dat Hermans in een eindejaarsinterview herhaaldelijk benadrukte hoe onterecht dit was. Want: “Ik móést helemaal niet huilen.” Nou en? Je bent niet af als je huilt. Natuurlijk, wanneer je door gierende uithalen en een gezicht vol snot niet meer in staat bent coherente zinnen uit te brengen, is dat onhandig. Maar kunnen we alsjeblieft stoppen met mensen die emoties hebben weg te zetten als ongeschikt? Ik weet in elk geval wie ik sterker vind. De man die grijnzend, appeltjes etend en “Gaaf, gaaf!” roepend het land bestuurt – en die wanneer hij in de penarie komt een ander beschuldigt van emotioneel gedreven gedrag – of een vrouw die een scherpe vraag stelt. Of ze dat nou met of zonder irritatie doet. Ik ga dat filmpje van Rutte en Simons maar eens aan mijn addergebroed laten zien. Heel beheerst uiteraard. Want nee: IK BEN NIET BOOS! Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/eindelijk-zagen-we-een-rutte-die-iets-vertelde-wat-hem-raakte~b71f098d/</guid>
      <pubDate>Sat, 7 Jan 2023 00:00:00 +00:00</pubDate>
    </item>
    <item>
      <title><![CDATA[Wat schuurt is vaak grappig, maar sommige zinnen zijn meer pijn dan leuk]]></title>
      <description><![CDATA[<p>Het contrasteerde nogal met de lampjes die al weken ­uitbundig knipperen in de straat. De affiches die uitroeptekenvol de weekendwintermarkt aankondigen. De kerstballen van Freddie Mercury, een donut en een beglitterde zwaan, uitgestald in winkels. Alles roept licht, schittering en feest. Maar het briefje dat de overbuurvrouw gisterenochtend in mijn bus stopte was somber. Ze heeft een worsteljaar achter de rug, waarvan ze vaker schriftelijk verslag bij me deed (‘Zet maar in de krant hoor, ik vind ’t best.’). Daarnaast overlaadde ze me met komische relazen. Over haar hondje dat ze Wereldkampioenindewegliggen noemt, over malle toeristen, over alles wat ze beziet in de stad. Maar je kunt niet altijd naar buiten ­kijken. Soms blik je naar binnen. Waar ­resten rouw, trauma en gemis wachten. Dan verlangt ze naar het grote niets, schrijft ze. ‘Om daartoe te geraken heb je diverse manieren. 1. Dood. Met het gevaar dat ik mijn familie opnieuw tegenkom of in een nieuw leven wordt gestort. Minpuntje dus. 2. Op een Japanse berg gaan zitten wachten om opgepeuzeld te worden door aasgieren. Hoelang duurt dat? 3. In Tibet gewoon gaan zitten (saai en langzaam). Wat te doen?’ Ik grijns, want wat schuurt is vaak grappig, maar sommige zinnen zijn meer pijn dan leuk. ‘Al twee jaar ben ik nog steeds alcoholist, zij het zonder drank. Ik handhaaf het ritueel met nulletjeswijn en -bier. Dat lukt, het leven niet.’ Haar therapeut gaf haar de opdracht dagelijks drie dingen te registreren die haar raken, blij en dankbaar maken. Dat is geen punt, vindt ze. ‘Alleen, het effect duurt maar even en de kleine lege leegte daarna is niets meer dan een onaange­name pauze tussen twee acties. Waarom maakt het mij zo depri? Wie heeft mij wijsgemaakt dat het leven meer dan niets behoort te zijn?’ Ik heb geen idee, maar denk aan de woorden van psychiater Dirk De Wachter: ‘Geluk najagen is de ziekte van deze tijd.’ In december blinken we erin uit. Met onze glitters, ballen en bubbelwijn. En juist nu tuimelen velen depressief naar beneden. Einde dag kom ik mijn buurvrouw op straat tegen, een rode baret dapper op het hoofd. Ze ziet eruit als een strijder in Les Misérables. “Gaat het?” vraag ik. “Ja hoor,” glimlacht ze. “Hoezo?” “Je schreef een droevig briefje.” “Tja. Het is wat het is.” Moeiteloos verandert ze van onderwerp. “Denk jij dat teckels nu een jas nodig hebben? Ja? Dan koop ik een groot broodje voor Sammetje. Is ie een hotdog. O trouwens, je moet straks even kijken op het raam van het café.” Ze heeft er na sluit ongevraagd iets op geschilderd. “Om die nodeloze pauze te rekken.” Ze dribbelt verder. Als ik de kroeg ­passeer, zie ik twee ijsberen. Ze dansen de nacht in. Boven me schreeuwt kerst­verlichting hysterisch dat het leven leuk is. Maar ik kijk liever naar de beren van de buurvrouw. Omdat ze echt zijn. En iets zeggen over menselijke veerkracht, waardoor haar leven zoveel zinvoller is dat ze zich nu soms kan voorstellen. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/wat-schuurt-is-vaak-grappig-maar-sommige-zinnen-zijn-meer-pijn-dan-leuk~b95c661c/</guid>
      <pubDate>Sat, 31 Dec 2022 00:00:00 +00:00</pubDate>
    </item>
    <item>
      <title><![CDATA[Ik wil braaf onze beestenkak opruimen, maar bij hopjesvlasubstantie is dat knap lastig]]></title>
      <description><![CDATA[<p>De kerstman kwam vroeg dit jaar. Nog voor ik alle ballen ophing en enkele nieuwe had aangeschaft (Eentje van Freddie Mercury! Eentje van George Michael!), kwam hij naar me toe gestampt: de gast die ik het meest mijd op het hondenveldje. Net als Santa Claus is dit een kerel die graag uitdeelt en daar niets voor terug verwacht. Hij trakteert doorlopend op adviezen, mijn goede humeur verkruimelt bij hem als een piek onder een dwarsligger. Want dit is een mansplainer die zo mansplaint dat hij mij graag mansplainend uitlegt wat mansplainen betekent. Deze vent is geen betweter. Het is een beterweter. “Weet je wat je beter kunt doen?” is zijn standaardmonoloogopening. Dit kan een uiteenzetting opleveren over zevendertig manieren om een wollen trui te wassen (“Geen zeep!”). Of een verhandeling over voeding (“Ik heb al vijf jaar geen brood gegeten. Beter voor the guts.”). Of een referaat waarom het belachelijk is dat onze kinderen op voetbal zitten (“Je mag het tegenwoordig niet zeggen, maar een blank team zie je zelden. Ik zal het N-woord niet gebruiken, dat mag namelijk óók niet meer, schande trouwens, maar dat leg ik een andere keer wel uit, hoe dan ook, ‘t wemelt ervan. Dat moet je als ouder maar net willen.”) Na die laatste opmerking gaf ik een dot tegengas, waar hij slechts vaderlijk om lachte. Vervolgens negeerde ik hem wekenlang. Maar vandaag liep het anders. Ik weet niet of het door de kip van gisteren kwam, maar Frenkie de Hond was aan de dunne. Normaliter is dat reden voor nerveus gedoe. Ik wil braaf onze beestenkak opruimen, maar bij hopjesvlasubstantie is dat knap lastig. Het glibbert en glijdt zo van het plastic hondenzakje, niet te doen. Ik heb ooit gepoogd de spetterpoep op te rapen met een mondkapje maar dat was evenmin een succes. Tegenwoordig doe ik de zakjesshuffle. Wanneer iemand langsloopt, buig ik me ferm over het dampende bruin alsof ik aan het rapen ben. Is de passant weg, dan maak ik me schielijk uit de voeten, mijn schijtbeest achter me aanslepend. Zo ging het ook vanmorgen. Frenkie is echter een halve husky. Dat betekent dat hij een enorme wollen bontjas heeft. Serieus, hij lijkt ontploft. Het is een witte wuppie op pootjes waar alles in blijft hangen. En terwijl ik dacht dat ik de strontsituatie aardig opgelost had, zag ik rond Frenkie’s aars een enorme bruine vlek, inclusief bungelde stukjes poep, net op het moment dat de mansplainer op ons afbeende. “Dag Frenkemans!” brulde hij. “Wat kijkt je baasje bescheten.” Frenkie, die geen enkel onderscheid des persoons kent of iemand nu een lul is of niet, sprong enthousiast op. En toen aaide de kerel hem. Uitgebreid. Eerst over de kop. Toen de rug. En nog voor ik mijn mond kon openen klauwde zijn mannenknuist richting de racekakreet van mijn hartenlap. “We moeten weg!” riep ik iets te hoog. Parmantig beenden wup en ik het veldje af. Ik grijnsde. Frenkie grijnsde. Want we wisten: dit jaar ging de kerstman niet met lege handen naar huis. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-wil-braaf-onze-beestenkak-opruimen-maar-bij-hopjesvlasubstantie-is-dat-knap-lastig~bbfccf43/</guid>
      <pubDate>Sat, 24 Dec 2022 00:00:00 +00:00</pubDate>
    </item>
    <item>
      <title><![CDATA[Geregeld wordt mij gevraagd hoe het was: opgroeien met een bipolaire ouder]]></title>
      <description><![CDATA[<p>Zij was degene die ik als kind eerst wilde hebben en later wilde zijn. Een opgeruimde moeder. Een vrouw met vlezige wegkruiparmen die altijd een pleister op zak had en zelf pannenkoeken bakte. Van die dunne, die ze dampend op stapels legde. “Pak zoveel je wil. En ruim je even je schoolboeken op? Dan liggen ze klaar voor het nieuwe jaar.” Mijn moeder kon geen pannenkoeken bakken. Ze fabriceerde ongare drabplakken, dik als fietsbanden. Ongestold dropen en gistten ze door. Want in mijn moeder gistte het ook. Geregeld wordt mij gevraagd hoe het was: opgroeien met een bipolaire ouder. Soms proef ik daarbij een zweem sensatiezucht. Alsof ons huis een takkebende was, de stront aan de muren kleefde en mijn ma hoofdbonkend ontzield op de bank lag. Onzin. Mijn moeder deed haar best. En ze was lief, zo lief. Maar anders dan normaal ging het wel. Koken kon ze niet, naar huiswerk informeerde ze niet, vaak was het stil. Papa werkte buitenshuis. Mama werkte binnenshoofds. En ik? Ik droomde van een leven dat niet gistte of droop. Ik zou de gestructureerde moeder worden van een huis vol geluid. Een vrouw die emotioneel nimmer afwezig was, wantjes aan een koord door jasmouwen reeg, haar kinderen opvoedend tot wezens die vol overzicht en zelfvertrouwen de wereld in stapten. Het is vijfendertig jaar later. Ik zit boven een enorme stapel formulieren waar ik me lang tegen heb verzet (‘Rot op met je labeltjes’), maar omdat beide zoons almaar vroegen “Zou ik ADHD hebben?” en na een lange trits schoolgesprekken met steeds dezelfde teneur (“Hij is anders”, “Gebrek aan focus” en het eeuwige: “Hij kán het wel, maar dóét het niet”) ging ik overstag. Nu, hoofdbonkend aan mijn bureau, hoor ik boven een volledige kerstboom sneuvelen, gilt iemand dat de hond in de kamer heeft gekakt (“Er zit ook stront op de muur!”), doen onze vier katten de cancan mét kerstmutjes op, maakt de oven een raar geluid, alsof hij elk moment de zojuist erin geschoven diepvriespizza (geen tijd om te koken) geheel zelfstandig kan uitbraken, bedenk ik dat ik nog een goede-voornemenslijstje wil maken en bestudeer ik intussen de opsomming van ADHD-karaktereigenschappen. Plotseling valt het kwartje: verrek, dit is ’m. Voor de duidelijkheid: met ’m bedoel ik François. Voor de duidelijkerheid: François is mijn man. Daar zit ik met mijn goede bedoelingen. Ik die mij een gestructureerd leven droomde, woon samen met een hysterische dierentuin, opstandige keukenapparatuur en mogelijk drie ADHD-huisgenoten. En de slappe lach. Want wat ik als kind niet wist, maar inmiddels begrijp: over het leven heb je niets te vertellen. Je kunt voornemen wat je wil. Maar ergens blijft het altijd een bende. Van boven klinken ook lachende geluiden. “Mam! Kom je een spelletje doen?” Ik schuif de papierwinkel terzijde. Moeten we aan labeltjes? Weet ik veel. We zien het in 2023 wel. Voor nu breng ik een hulde aan de takkezooi. Míjn takkezooi. Want één ding is in elk geval gelukt: ik ben een opgeruimde moeder in een huis vol geluid. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/geregeld-wordt-mij-gevraagd-hoe-het-was-opgroeien-met-een-bipolaire-ouder~b63d7fbe/</guid>
      <pubDate>Sat, 17 Dec 2022 00:00:00 +00:00</pubDate>
    </item>
    <item>
      <title><![CDATA[Het vertrouwen in de politiek was nog nooit zo laag: Rutte ligt er niet wakker van, maar de burger wel]]></title>
      <description><![CDATA[<p>Laatst las ik dat sinds de Rede van Rutte het aantal gevallen van geheugenverlies in Nederlandse rechtszalen enorm is toegenomen. Als hij het kan, kan ik het ook, denken de boefjes voor het hekje. Toegegeven, Rede van Rutte staat hier alleen omdat het lekker allittereert, we kunnen het beter hebben over Marks Murmelfestijn toen de premier in april 2021 als een mantra in de Kamer herhaalde er ‘geen actieve herinnering’ aan te hebben dat hij met de verkenners over POFE (Pieter Omtzigt Functie Elders) had gesproken. Hoongelach viel Rutte ten deel, maar zoals altijd kwam hij ermee weg. Zelfs een paling in een emmer snot voelt ruwer dan de rug van onze minister-president, van wie alles afglijdt en die met onduidelijke bewoordingen, bestwilleugentjes en vrolijk nietszeggen zijn positie eindeloos opnieuw weet te verzilveren. Zo zitten we met een landleiding die uitblinkt in vaagheid. Want dat werkt blijkbaar. Hoe minder concreet je wordt, hoe minder je ergens verantwoordelijk voor te houden bent. Het kwalijke is dat dit welbewust gebeurt. Dus blijft onze regering tijdens het WK in Qatar lafjes om zich heen likken, daarbij ferm bewerend dat ze het heus over mensenrechten zullen hebben terwijl men niet verder komt dan een zacht fluisterend ‘Hé Emir, doeslief.’ En hoewel ministers van andere landen fier met OneLoveband op tribunes plaatsnamen, droeg minister Helder een speldje. Ónder haar shawl. OneLove werd zo OneLaf, vergeef me de woordgrap. Want we houden het gewoon een beetje lekker vaag, dan zijn we nergens op te pakken, zo is het idee. Het is dan ook niet verbazingwekkend dat Huugs appjes niet openbaar worden. We hebben weliswaar de WOB (Wet Openbaarheid van Bestuur) die ervoor moet zorgen dat journalist en volk bestuurlijke transparantie krijgen, maar wanneer zij echt iets willen weten, worden ze geregeld getrakteerd op weigering of zwartgelakte stukken. Hoewel talloze malen gewobt, blijven contacten die De Jonge en mondkapjesboy Sywert hadden geheim. Al dit chatverkeer tussen bewindspersonen is namelijk heel handig vertrouwelijk verklaard, want anders ‘loopt de eenheid van kabinets­beleid gevaar’. Het VWS ontpopt zich derhalve tot het ministerie der Wazige Zaken en houdt de deur op slot. Het heeft inmiddels twee rechterlijke uitspraken genegeerd die sommeerden coronastukken openbaar te maken, waardoor de Volkskrant al vierendertigduizend euro is betaald aan dwangsommen. Het zal De Jonge en consorten aan hun achterste roesten. Net als dat minister Helder de kritiek van zich afschudde en zichzelf nog steeds een ferme vrouw vond met haar verborgen speldje. En dat criminelen hun minister-president nablaten met teksten als ‘Daar heb ik geen actieve herinnering aan’ – Rutte ligt er niet van wakker. Maar de burger wel. Het vertrouwen in de Nederlandse politiek was nooit zo laag als nu. Niet gek als je bedenkt dat ons zand in de ogen wordt gestrooid met holle frasen. Het enige dat misschien nog helpt, is dat Hugo de Jonge prominent bij de finale in Qatar gaat zitten met een T-shirt van Max Geheugentrainer, een OneLoveband en een spandoek boven zijn hoofd waarop al zijn ‘Om niet’-appjes staan uitgeschreven. Het is maar een suggestie. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/het-vertrouwen-in-de-politiek-was-nog-nooit-zo-laag-rutte-ligt-er-niet-wakker-van-maar-de-burger-wel~b5dc1341/</guid>
      <pubDate>Sat, 10 Dec 2022 00:00:00 +00:00</pubDate>
    </item>
    <item>
      <title><![CDATA[Nooit slaat iemand een jas om de dronken vrouw heen]]></title>
      <description><![CDATA[<p>In mijn straat loopt een kerel met een gitaar waar hij nooit op speelt. Hij gebruikt hem om te slaan. Woest lassoot hij het ding boven zijn hoofd. Soms raakt hij iemand, waarna een buurtgenoot de politie belt. Stevige mannen werken hem tegen de grond, zijn gebrul galmt tegen de winkelruiten. Horizontaal wordt de man een busje in geschoven. Twee dagen later strompelt hij alweer over mijn stoep. Op het plein verderop zit elke avond een dronken vrouw. Twee flessen vieux draagt ze als baby’s in haar armen. Haar zonnebril ontneemt ons haar blik en haar het licht op de wereld. Dat licht is al jaren geleden uitgegaan. Ze zingt soms. “Rosanne, ik weet dat er heel veel mannen zijn.” Dan weer declameert ze Bijbelteksten. Er zijn avonden waarop ze zich tollend ­uitkleedt, alsof ze de wereld wil vertellen: Zie mij! Kijk naar mij! Dit ben ik in al mijn naaktheid. Nooit slaat iemand een jas om haar heen. In de krant stond een brief van een echtpaar van 70 en 79. Hun zoon hoort voortdurend stemmen. Het gebulder in zijn kop probeert hij te verstillen met verslavende middelen. Van de GGZ mag hij niet naar een kliniek, want ‘beter worden doe je thuis’. Maar welk thuis? De man is zijn woning allang uitgegooid en leeft op straat. ‘Wij zijn machteloos,’ schrijven zijn vader en moeder. ‘Gevangen in de zorg voor hem.’ Want instellingen voor deze ernstig zieken zijn er nauwelijks meer. Met een dichtgeschroefde keel lees ik de wanhoopswoorden van de ouders: ‘Wij zijn langzamerhand de dood gaan zien als een barmhartige vriend en oplossing.’ Dit is ons land. Waar straten, pleinen, kranten overstromen met verwarden, doorgedraaiden, mensen aan wie liefst zo min mogelijk aandacht wordt besteed. Door burgers die snel, snel een winkel in willen waar deze malle types net voor staan te lallen. ‘Ksst. Wegwezen, ik moet nog sinterklaascadeautjes kopen.’ Door instanties die ze als hete aardappels aan elkaar doorschuiven. ‘Sorry, we zitten vol.’ Door de overheid die als een slager al het vlees van de psychische gezondheidszorg heeft gesneden, net zo lang tot slechts een mager karkas is overgebleven. Het is verbijsterend. Zij die het leven slecht kunnen dragen, moeten wórden gedragen. Maar dat gebeurt niet. Pappen en nathouden is het devies. Een pleister op een bebloede knie en hoppa, ga maar weer buitenspelen. Nederland is een van de meest welvarende landen ter wereld. Maar een maatschappij die zo slecht zorgt voor haar allerkwetsbaarsten is diep armoedig. In mijn straat loopt een kerel met een gitaar waar hij nooit op speelt. Mijn kin­deren maan ik hem te mijden. “Ga maar naar de overkant,” zeg ik als ik zijn gekrijs hoor naderen. Want natuurlijk ben ik bang. Zoals iedereen. Maar juist hij is degene om wie Nederland de armen heen moet slaan. We moeten de pleinvrouw een jas geven om haar naakte gekte te verwarmen. En de zoon van het bejaarde stel uit de krant zacht aaien tot hij in slaap valt. Zodat zijn ouders eindelijk even kunnen rusten. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/nooit-slaat-iemand-een-jas-om-de-dronken-vrouw-heen~b322e24f/</guid>
      <pubDate>Sat, 3 Dec 2022 00:00:00 +00:00</pubDate>
    </item>
  </channel>
</rss>
