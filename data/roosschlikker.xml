<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Mijn leven is kort, dus vanaf nu kies ik zelf waaraan ik me stoor en vooral wanneer]]></title>
      <description><![CDATA[‘Niet alleen veel ministers, maar ook de Tweede Kamervoorzitter Vera Bergkamp is KNETTERGEK (en ongeschikt).’ Ja, Geert Wilders gaf ’m van jetje in een reactietweet op de Kamervoorzitter die in een brief schreef dat Kamerleden elkaar niet meer ‘gek’ of ‘idioot’ mogen noemen. Snuivend zal hij de tekst hebben gecomponeerd, één hand in de haardos, de andere rammend op zijn laptop. Een schande was ’t. Censuur!
Zijn respons was even lachwekkend als voorspelbaar. Zo vreemd is het niet als iemand hamert op beschaving. En nee, die schuilt niet in simpele woordjes als ‘gek’, maar een plek waar volksvertegenwoordigers dreigen met tribunalen, mag best gewezen worden op haar verbale hygiëne.
Of het zin heeft is een tweede. Bij dit soort offensieven zullen partijen die het betreft des te hoger van de toren blazen, ‘WANT JE MAG TEGENWOORDIG HELEMAAL NIKS MEER ZEGGEN IN DIT KNOTSMALLE LAND.’ Wilders’ toetsenbordriddertweet deed me denken aan vierjarigen die ‘poepiepoepieneuken’ door de klas schreeuwen om aandacht te trekken. Kijk mij eens roepen wat niet mag!
Er was een tijd dat het me ergerde. Gescheld, gebrul, de eeuwige slachtofferrol die als een mantel wordt aangetrokken zodat de drager zich bij kritiek onmiddellijk kan wentelen in het zachte comfort van het eigen gelijk en een ‘de ander heeft het gedaan’-attitude.
Maar tegenwoordig ben ik de irritatie voorbij. Dat komt door een typisch gevalletje van ziektewinst. Afgelopen maanden die me veelal tollend in bed dwongen, maakten veel duidelijk. Een belangrijke: mijn leven is kort, ik ben fragiel, dus vanaf nu kies ik zelf waaraan ik me stoor en vooral wanneer.
Zo ontken ik het bestaan van seksistische drek niet, maar ík beslis of ik die binnen laat komen. De meneer die mij onlangs tweette dat hij me ‘ballsdeep’ zou willen nemen, heb ik in mijn hoofd derhalve de vriendelijke groeten gewenst. Waarna hij in datzelfde hoofd in zijn skinny met dikke puilbuik erover – gelijk een rechtopstaande boxer – snel de benen nam.
Mijn kop is een ambtenarenloket waar je niet langskomt als je geen dringende afspraak hebt. ‘Ah, meneer Verongelijkt. U komt uw gal spuwen. Even kijken. Vergelijkingen met de Tweede Wereldoorlog? Die nemen wij donderdag van drie tot vijf over drie in behandeling. Tenzij wij ons daar te slecht voor voelen. Of te goed. Voor nu is het loket gesloten. Goedemiddag.’
Een balie verder mag de complottheoreticus zich melden. ‘We worden geregeerd door hagedismensen die ons willen injecteren met babybloed? Interessant, interessant. Ach jee, mijn werkdag zit erop, komt u binnenkort vooral terug.’
Het schoont allemaal enorm op. Seksisten worden gezonden naar de afdeling Daarveegikmijnderrieremeeaf, racisten belanden op een overbelaste lijn en scheldwoordfetisjisten krijgen een briefje voor de dokter.
Nee, deze onverschillige houding heb ik natuurlijk lang niet altijd. Ik ben heus niet zo’n stoere vrouw, ik laat me nog altijd (te) makkelijk raken. Maar de relativering van rotzooi helpt wel. Dus houd ik mezelf voor: wie kiest mijn wereld te bevuilen, kan voor een dichte deur komen te staan. Of hij krijgt een ‘poepiepoepieneuken’ terug. Aan mij de keuze.
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/mijn-leven-is-kort-dus-vanaf-nu-kies-ik-zelf-waaraan-ik-me-stoor-en-vooral-wanneer~bd426dfd/</guid>
      <pubDate>Sat, 26 Feb 2022 00:00:00 +00:00</pubDate>
    </item>
    <item>
      <title><![CDATA[Ze zit er onbeweeglijk bij, glimlacht, ik denk om niet óók te janken]]></title>
      <description><![CDATA[Het is laat, zeker voor een doordeweekse avond. Ze onderdrukt een gaapje. Niet gek. Mijn zoons liggen al in bed. En zij is net als zij. Net als al haar andere leeftijdsgenootjes.
Twaalf jaar telt ze. Ze houdt ongetwijfeld van rennen door de gymzaal. Van zachtjes haar voeten over het vliesje ijs laten glijden dat de winter op een plas deed ontstaan. Als het Koningsdag is, tekent ze vast vlaggen op haar wang. Ze houdt van snoepen, veert op als er een ­jarige uitdeelt op school. Lacht om malle TikTok-filmpjes met pratende papegaaien. Of een snoezig babyjongetje dat de slappe lach krijgt om zijn vader.
Misschien zit ze net als mijn jongste op Squla, een online leermethode, en worstelt ze zich door spelletjes heen die de mysteriën van ’t sexy fokschaap uitleggen. Ze kent de tafels van voor naar achter en van achter naar voren. Ze zegt vaak dingen waar haar ouders om moeten lachen. Net als mijn jongste, die onlangs tot de verbijsterende conclusie kwam: “Het is heel speciaal als je een boer en een wind tegelijk laat. Kijk eens! Woei, een extra windvlaag!”
Zij had er vast ook om moeten grinniken. Het meisje. Ze heet Ghena en ik tref haar bij Op1, waar ze te gast is met enkele besties. Om haar nek hangt een kettinkje, een cadeau van haar vriendin die hetzelfde sieraad om haar nek heeft. De vriendin wordt door de presentatrice gevraagd wat ze van de hele situatie vindt en barst in snikken uit. Ghena zit er onbeweeglijk bij. Ze glimlacht. Ik denk om niet ook te janken.
Mijn jongste zoon ligt al in bed nu ik haar zie. Tegelijkertijd is ze in zoveel hetzelfde. Maar over haar praten volwassenen met hun monden in een streep en een uitroepteken achter de zinnen. ‘Regels zijn regels!’ en ‘Schuld van de ouders!’ en ‘Als we daaraan beginnen is het einde zoek!’
Haar einde in Nederland lijkt gevonden. Vandaag is ze verhuisd naar haar zesde asielzoekerscentrum. Assen, Arnhem, Wageningen, Grave. Ze dacht dat Nijmegen haar laatste AZC zou zijn, misschien zouden ze hierna eindelijk een huisje ­krijgen. Nijmegen, de stad waar ze tafels stampte, Politie en Boef speelde met vriendinnen, ’t sexy fokschaap vloeiend leerde beheersen, schetengrappen maakte. Opnieuw worden haar wortels uit de grond getrokken.
De uitzending is voorbij. Het meisje draagt een kettinkje. Er is een vlugge omhelzing. Een stomp. Haar dat snel glad­gestreken wordt. Giechelgrietjes. Ze staan zoals ze elke dag op het schoolplein hebben gestaan. Maar dan een zwaai. Want het groepje vriendinnen vertrekt naar hun vertrouwde buurt. Slechts één kind gaat een andere kant op. Richting Katwijk. Haar laatste asielzoekerscentrum. Maar niet omdat er een Nederlands huisje komt. Katwijk is de poort naar Palestina.
Daar moet ze heen als het aan beleidsmakers ligt. Een meisje met een Nederlands accent, Nederlandse school, een Nederlands kettinkje. Weer een omhelzing. De laatste. Een stomp. Ghena trekt haar mondhoeken omhoog. Blijven lachen, blijven lachen. Ghena zwaait nog een keer. Dag. En verdwijnt. Het donkere parkeerterrein op..
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/ze-zit-er-onbeweeglijk-bij-glimlacht-ik-denk-om-niet-ook-te-janken~b9eb60d0/</guid>
      <pubDate>Thu, 17 Feb 2022 00:00:00 +00:00</pubDate>
    </item>
    <item>
      <title><![CDATA[Eén keer toegeven dat het leven je beet heeft is moedig; vertellen dat het opnieuw is gebeurd een heldendaad]]></title>
      <description><![CDATA[Je bent niet alleen (hartjesemoticon).
Dit gaat weer voorbij (biddende handjes).
Wees lief voor jezelf als dat lukt (roosjes).
Ik denk aan jou (kuikentjesemoticon).
Zoek hulp (rood ballonnetje).
Wat hebben we gelachen, Malou Holshuijsen en ik, toen we voor onze podcast cabaretière Martine Sandifort interviewden. Na afloop gaf ze ons een theemok met de kreet ‘Namasteetjes’ erop. Ik drink er altijd vrolijk uit als ik op mijn yogamatje in een al te serieuze les ben beland.
Weinigen kunnen zo geestig de zoekende mens op de hak nemen als Martine. Scherp, niet truttig maar met mededogen. Omdat ze het kent: levensworstelen, zingeving zoeken, waarheenwaarvoor-gedachtes. Maar ze kent meer. Ze weet hoe het voelt als een monster zijn klauwen in je zet.
Haar ervaringen leveren bijzondere ­verhalen op. Op onze vraag wanneer ze in haar leven dacht ‘Dit komt nooit meer goed’ vertelde ze smakelijk over het moment dat ze opgenomen was. Tijdens een manie had ze haar volledige huisraad het raam uitgekieperd. De depressie die volgde, had haar op de rand van wanhoop gebracht. Toen het beter ging, kwam het besef: ik heb nieuwe meubels nodig. Met de halve afdeling van de psychiatrische inrichting toog ze richting kringloop­winkel. Een geestig en tegelijkertijd ­ontroerend beeld was het. Zij met haar ­bijzondere nieuwe vrienden die zochten naar een tafeltje, een kleed, een lamp. De aankleding van een nieuw leven. Haar nieuwe leven, waar ze aan kon beginnen als ze beter was. Helemaal beter.
Dat was ze ook een hele tijd, Ze maakte onlangs een theatershow waarin ze geestig goeroecoaches op de hak neemt die mensen een ‘
life changing experience event
’ beloven. Het leverde haar alom waardering en een sterrenregen in kranten op.
En toen schreef ze opeens op Facebook: ‘Ik ben (weer) depressief.’ Afgemeten vatte ze het samen: ‘Zombie-achtig, weggestopt, vaag, scheuten van pijn, afgesloten, geen zin, niet slapen. Rouw om het feit dat ik het helaas niet achter me gelaten heb.’
Een vloek ontsnapte me. Ik weet van mijn moeder hoe onzichtbaar het beest achter je kan sluipen, hoe je je onover­winnelijk kunt voelen, tot je het plotseling niet meer bent. Iedere nieuwe depressie wilde ze ontkennen. Want wéér ziek zijn, voelde mislukt. Het voelde als falen. Als niet hard je best gedaan hebben.
Onterecht natuurlijk. Maar wat is het wreed om weer door het puin te moeten.
Deze week schreef Martine een nieuw bericht. Ze stopte haar theatertour.
‘Ik zou mij in de huidige cancelcultuur natuurlijk gemakkelijk kunnen verschuilen achter een ‘overmacht door corona-reden’, maar dat voelt voor mij niet zuiver.’
Eén keer toegeven dat het leven je beet heeft is moedig. Vertellen dat het opnieuw is gebeurd een heldendaad.
Ze zette emoticons bij haar hartenkreet, haar steunbetuiging voor anderen die tegen hetzelfde knokken. Emoticons als grapje misschien, als beetje extra poedersuiker dat zij zo graag laat sneeuwen. Maar haar boodschap blijft ook zonder overeind.
Je bent niet alleen.
Dit gaat weer voorbij.
Wees lief voor jezelf als dat lukt.
Ik denk aan jou.
Zoek hulp.
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/een-keer-toegeven-dat-het-leven-je-beet-heeft-is-moedig-vertellen-dat-het-opnieuw-is-gebeurd-een-heldendaad~b59ab2df/</guid>
      <pubDate>Thu, 10 Feb 2022 00:00:00 +00:00</pubDate>
    </item>
    <item>
      <title><![CDATA[Durf ik de foto te delen die ik maakte van mijn ogen op het moment dat ik een aanval had?]]></title>
      <description><![CDATA[‘Ik vind het moedig van je,” zegt de neuroloog met wie ik spreek over een media-­optreden. “Dat je zo eerlijk durft te zijn over je klachten,” verduidelijkt hij. “Hoezo? Het is toch geen geslachtsziekte?” flap ik eruit. “En dan nog trouwens.” De man grijnst. “Nee, maar ik heb in mijn spreekkamer veel bekende mensen gevraagd of ze in het openbaar iets over hun migraine konden zeggen. Artiesten, politici, hooggeplaatsten uit het bedrijfs­leven. Ze wilden niet. Te ­kwetsbaar.”
Te kwetsbaar? Ik blaas. Wat een flauwekul. Ik heb er niet eens over nagedacht dat het kwetsbaar maakt om over een hersenziekte te vertellen. Maar stiekem weet ik dat ik overdreven stoer doe.
Want er staat een foto op mijn telefoon. Een foto die ik niet durf te delen. Er staat geen bloed op, geen wond, niets smerigs of naakts. Nou ja, wel naakt. Maar zonder edele delen.
Het is een kiekje dat ik maakte van mijn ogen op het moment dat ik een aanval had. Mijn man was ervan geschrokken. Het troebele, het afwezige, en tegelijkertijd de intensiteit die pijn blijkbaar in een gezicht legt. Ik richtte mijn mobiel op mezelf om het te kunnen zien en klikte.
Nu scrol ik af en toe langs dat beeld. Soms overweeg ik de foto op Instagram te plaatsen, omdat hij zoveel illustreert. Maar ik durf niet. Enerzijds omdat het lijkt of ik medelijdenaandacht wil, quod non. Maar er is meer. Iets komt dan eng dichtbij.
Het is dezelfde reden waarom ik het ­lastig vind een simpele boodschap te doen als ik een aanval heb. Want ik weet dat ik dan anders kijk. Ik wil de pijn verhullen.
Je goed voelen is zoveel geaccepteerder dan dat wat schrijnt.
Damn those eyes
. Toon me je ogen en ik zeg je wie je bent. Waar werp je je blik op? Wat ziet degene die een blik op jou werpt?
Het wit van mijn ogen is rood, het rood op mijn wangen wit. En ik wil me ver­bergen. Natuurlijk vind ik dat stom. Een belangrijke taak als mens is onze eigen eenzaamheid opheffen. Dus moet ik­ ­durven kijken. Wie zijn blik afwendt, maakt nooit contact.
Uiteindelijk wil iedereen gekend worden. Tegelijkertijd is je gekend weten eng. Zeker als je ogen gebroken zijn, je succesverhaal barsten vertoont. Maar ergens zijn we allemaal een beetje stuk. En is het niet ook een taak om ándermans eenzaamheid een beetje op te heffen? Hoe kan dat als ik me verhul? Als ik mezelf niet toon omdat ik me de aanblik niet waard voel?
Natuurlijk, je hoeft niet alles online te gooien. Maar wat als ik me wél laat zien? Niet voor niets zei ik tegen mijn kinderen toen ze klein waren en hannesten aan het zwembad: “Ah joh, iedereen heeft een blootje.”
Er staat een foto op mijn telefoon. Een foto die ik niet durf te delen. Er staat geen bloed op, geen wond, niets smerigs of naakts. Maar het is wel naakt. Misschien wordt het tijd mijn masker af te zetten.
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/durf-ik-de-foto-te-delen-die-ik-maakte-van-mijn-ogen-op-het-moment-dat-ik-een-aanval-had~b12bed71/</guid>
      <pubDate>Sat, 5 Feb 2022 00:00:00 +00:00</pubDate>
    </item>
    <item>
      <title><![CDATA[Over de Romeinse rukker heb ik nooit gepraat]]></title>
      <description><![CDATA[Hoe zou het met hem gaan? Heeft hij kindjes met klassiek Italiaanse namen? Trouwde hij een vrouw met sproeten op haar neus? Leven zijn ouders nog? Zijn vader kromgetrokken, zijn moeder neuriënd als ze een kastje verft? Is hij gelukkig? En zou hij ooit nog aan mij denken?
Zeventien was ik en op schoolreis in Rome. In de stadsbus richting Vaticaan stond hij plotseling tegen me aan. Een dertiger, niet onknap, hij rook naar wasverzachter. We schudden over het gebarsten asfalt. Waarschijnlijk was dat de reden dat ik het zo laat opmerkte. De trage bewegingen, zijn lome uitrekken van vel, de hand die tegen mijn jaspand botste. Ik keek omlaag. Recht in zijn ejaculerende pik. Ik vergat te ademen, maakte van schrik geen geluid. Ook niet toen de bus stopte, de kerel z’n apparaat opborg en met twee grinnikende vrienden uitstapte. Mij achterlatend, als een zakdoek waar hij zojuist zijn neus in gesnoten had.
Ik geef toe, hij was vergeten. Vergeten of verdrongen. Verfrommeld in een ver geheugenhoekje. Tot een week na John de Mols meaculpadiegeenmeaculpawas. Ik voerde met mijn man het gesprek dat duizenden vrouwen dezer dagen voerden. Een voorzichtig vragen van hem: “Maar heb jij ook weleens iets meegemaakt...” Het zachte gezucht van haar. Waar te beginnen?
Want ze zijn er nauwelijks, vrouwen die nimmer bepoteld, betast of
bedickpict
zijn. En altijd hebben die gehoord: ‘Zo zijn mannen nu eenmaal’ en ‘Let gewoon een beetje op’.
Over de Romeinse rukker heb ik met niemand gepraat. Ik schaamde me voor zíjn geslacht. En vooral voor de blik van zijn vrienden. Hun gelach vergrootte mijn eenzaamheid. Niemand zou mijn schok begrijpen. Het was toch een lolletje?
De eeuwige angst voor onbegrip. Dat is waarom Johns loketjes zo’n gotspe zijn. Vrouwen moeten aan de bel trekken. Doen ze dat niet, dan kan de baas er ook niets aan doen. Het is die afgedwongen zelfredzaamheid die stoort. Blijkbaar vinden we het onverdraaglijk als mensen zichzelf eens niet kunnen redden. Niet voor niets roept iedereen na een overlijden ‘als er wat is, mag je altijd bellen’. Néé. Bellen is het laatste wat wanhopigen doen. Iemand steun geven vereist een actieve houding, geen doorverwijzing naar een loket.
Dezer dagen stonden ze gelukkig op. Talloze vrouwen met verhalen, protesttweets, steunbetuigingen. Maar was het niet sterker geweest als onder aan de krantenadvertentie ‘John, het ligt niet aan de vrouwen’ als afzender had gestaan: ‘Groeten, de vrouwen én mannen uit je bedrijf’?
Ook mannen zijn aan zet. Door nooit meer te murmelen dat wij naar juiste balies moeten lopen. En door tegen elkaar te zeggen: ‘Wie een dickpic stuurt, is een ongelooflijke sneuneus. Zou jij het pikken als het bij je dochter gebeurde? Precies. Kappen nou.’
Het zijn niet de slachtoffers die in actie moeten komen. Het zijn de vrienden van de daders. Want de Italiaan en zijn maatjes denken vast nooit meer aan mij. Maar ze zitten wel in m’n hoofd. En ik hoor almaar die ene vraag: waarom stond niemand in de bus voor me op?
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/over-de-romeinse-rukker-heb-ik-nooit-gepraat~b9035ade/</guid>
      <pubDate>Thu, 27 Jan 2022 00:00:00 +00:00</pubDate>
    </item>
    <item>
      <title><![CDATA[Hij roept nog één keer ‘eikel!’ zonder in de gaten te hebben dat ie vooral zichzelf benoemt]]></title>
      <description><![CDATA[In een steegje in de Jordaan, amper breed genoeg om je kont te kunnen keren, loopt een man treiterig langzaam voor een busje van PostNL. Beheerst zet hij de ene voet voor de andere, grijnzend als hij het motor­gegrom achter zich hoort aanzwellen. “Hé joh, doe niet zo lullig,” schreeuwt een passant, maar de kerel blijft de weg versperren. “Híj begon,” blèrt hij terug.
Ik had ze al zien harrewarren. Het busje dat optrok, de voetganger die ten onrechte meende dat de wagen hem niet mocht inhalen. Nu vormen ze een lullig duo, ­beiden opgesloten in het eigen gelijk. De ene vent voorop. Hanig. Borst vooruit, kin in de lucht. De man achter het stuur die denkbeeldige zandkorrels met zijn kaken vergruist, handgebaren maakt, maar totaal wordt genegeerd. Ze voeren de wals der erkenning uit, Haantje en de postbode. Of liever gezegd een chachacha, met van die vinnige pasjes, terwijl het nergens over gaat.
En ik denk aan die ene zin. Mijn zoon was vroeger nogal snel op de kast te krijgen. Tegenwoordig heeft zich een uitdagende kalmte van hem meester gemaakt. Enkele maanden geleden waggelde er op het speelplein een twee koppen grotere gozer naar hem toe. Vierkant ging hij voor hem staan, de lompe armen in de zij. “Ik mag jou niet,” gromde hij. Mijn zoon keek omhoog, trok lichtjes de wenkbrauwen op en vroeg droog: “O? Wil je een sticker?”
Sindsdien is dat mijn lievelingsfrase. Ik zeg hem thuis om brandjes te blussen. Of in mijn hoofd als iemand opschepperig vraagt om gezien worden. Als je eenmaal met de stickerquote begint, valt het je pas op hoe vaak je hem kunt gebruiken. De politicus die zichzelf vrijheidsstrijder noemt terwijl hij een ander tribunalen ­toewenst. “Wil je een sticker?” Stoertjes die denken dat ze heel wat zijn omdat ze ‘Pedonazi’ op het huis van Grapperhaus kalken. “”Wil je een sticker?” Iemand die pocht een salaris met meer dan vijf nullen te hebben. “Wil je een sticker?”
Die vraag doet de mens die zichzelf opblaast onmiddellijk leeglopen. Ik stel hem overigens ook geregeld aan mezelf. Want reken maar dat onze eigen koppen net zo goed om erkenning en zichtbaarheid schreeuwen.
Laatst vertelde iemand me dat je het ego kunt zien als een grote rammelende aap die borstroffelend achter de bosjes vandaan springt. Je staat tegenover hem, hij brult, hij wil gehoord worden. Wat doe je? Geef je hem waar hij om vraagt: rammende schouderkloppen, complimenten, talloze tekens van bevestiging? Of maak je hem kleiner in je hoofd? Laat je hem almaar meer krimpen, tot babyformaat, waarna je het chimpanseetje in een denkbeeldig bed legt, lekker onder een dekentje? Hij mag gaan rusten.
Dat zou Haantje ook gegund zijn. Maar die marcheert minutenlang door. Tot hij afslaat.
Hij roept nog één keer ‘eikel!’ zonder in de gaten te hebben dat ie vooral zichzelf benoemt. En ik mompel zacht: “Ga toch lekker liggen, jongen, onder je dekentje. Dan krijg je van mij een sticker.”
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/hij-roept-nog-een-keer-eikel-zonder-in-de-gaten-te-hebben-dat-ie-vooral-zichzelf-benoemt~bc17dd27/</guid>
      <pubDate>Fri, 21 Jan 2022 00:00:00 +00:00</pubDate>
    </item>
    <item>
      <title><![CDATA[Beste Ernst Kuipers, u houdt niet van bullshit. Laat ik dus kort zijn]]></title>
      <description><![CDATA[Beste Ernst Kuipers,
Was het aangenaam op het bordes? Ik zag u staan, op keurige afstand van Robbert Dijkgraaf en Dilan Yesilgöz. Strak in het pak, strak om de kaak. De nieuwe minister van Volksgezondheid. Een tikje vierkant, een man van graniet. U blikte scherp de camera in. Ik ben er, straalde u uit. Ik ben er voor het land. Voor de mensen.
Beste Ernst Kuipers, mag ik dan aan u voorstellen:
Jenny, 43 jaar. Moeder van drie. Eige­naresse van een lunchroom. Migraine­patiënt. Ligt twee weken per maand in een verduisterde kamer. De ogen dicht. Te wachten, bidden, hopen dat de slaap komt. Slaap die haar even verlost.
Robert van 66. Gepensioneerd basisschoolleraar. Man van Willeke. Heeft uit het niets een opvlamming van de ziekte. Zo erg dat hij laatst kotsend over het hek van Artis hing, wapperend naar zijn kleinzoons dat het zo wel zou gaan en Opilopi weer zou komen. Maar hij wist beter. De dag was voorbij. Zoals talloze dagen.
Francine, 31, juridisch adviseur. Worstelt sinds de puberteit met aanvallen van duizeligheid, slecht zien, knalkoppijn. Heeft van alles geprobeerd, maar de frequentie neemt almaar toe. Ze raakt zwanger, even is er lucht. Na de bevalling beukt de hamer weer tegen haar schedel. Ze schrikt, krijgt er een post-partumdepressie bovenop, want die hoofdpijn, die hoofdpijn, wat als die nooit meer overgaat? De wanhoop. Het werk dat ze neerlegt. Decennia van worstelen. De depressie die doordreunt. De gedachten: als ik er niet meer ben, houdt het dan alsjeblieft op? Haar huwelijk dat uit elkaar flikkert als een vaasje van dun glas.
Dit jaar mocht ze eindelijk een nieuw medicijn proberen: de CGRP-remmer. Haar klachten verminderden met meer dan de helft. Maar ze heeft ook geen werk meer, geen relatie. En ze blijft die ene vraag maar stellen: ‘Wat had ik voor leven kúnnen hebben?’
Beste Ernst Kuipers. Migraine is meer dan een beetje hoofdpijn. Het kan een invaliderende hersenziekte zijn. Sinds enkele jaren bestaat er een middel dat bij velen uitkomst biedt. Het Zorginstituut, dat de ministers adviseert, is gesmeekt de eisen te versoepelen waaraan patiënten moeten voldoen om CGRP-remmers te mogen proberen. Ze dachten er lang over na. En zeiden nee. Ongetwijfeld omdat de kosten van 6000 euro per jaar te hoog werden bevonden.
Beste Ernst Kuipers. In de profielen over u staat telkens hetzelfde. U houdt niet van bullshit.
Cut the crap
. Geen flauwekul, maar heldere cijfers. Duidelijke daden. Laat ik dus kort zijn. Neurologen schatten dat jaarlijks 50 miljoen werkdagen verloren gaan aan migraine en dat dat zeker vier miljard kost. Stel, je probeert de 100.000 ergste gevallen beter te maken, dan ben je daar een fractie van kwijt. Zelfs bij 200.000.
Nee, helaas, CGRP-remmers werken niet altijd. Maar bij velen wel. En een poging wagen kost maar zo’n 3000 euro. Moeten niet meer mensen een kans hebben hun leven terug te krijgen? Een leven van werk, een leven in Artis, een leven om niet meer dood te willen?
Beste Ernst Kuipers, kunnen we eens praten?
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/beste-ernst-kuipers-u-houdt-niet-van-bullshit-laat-ik-dus-kort-zijn~b7b1375f/</guid>
      <pubDate>Thu, 13 Jan 2022 00:00:00 +00:00</pubDate>
    </item>
    <item>
      <title><![CDATA[Dat talloze Nederlanders arbeidsongeschikt raken door migraine boeit dus niet]]></title>
      <description><![CDATA[Stel... 2,5 miljoen Nederlanders hebben een ziekte waardoor ze geregeld omvallen, niet kunnen werken, hun kinderen amper verdragen en de hond ’t liefst zelf in een hoek van de kamer laten poepen. Een ziekte waarvan aanvalspijnen vergelijkbaar zijn met die tijdens een beroerte. Stel dat er een geweldig medicijn bestaat. Maar geen kip mag het hebben.
Zou dat gek zijn? Krankjorum. Toch is het zo.
Toen enkele jaren geleden een remmer werd ontdekt van CGRP, het eiwit dat vrijkomt tijdens migraine, juichte de medische wetenschap. Een doorbraak! Eindelijk iets dat bij velen werkt!
Maar het is makkelijker een bank te overvallen met een banaan in je oor terwijl je naakt de macarena danst dan deze injectie krijgen. Lang is er gesteggeld voor het spul eindelijk in verzekeringspakketten belandde. Daarna bedachten assurantiejongens een andere truc: ze maakten patiënteneisen achterlijk hoog. Zelfs mijn neuroloog bromde: “Ik ken niemand die eraan voldoet.” En zoals het gaat: wanneer de verzekeraar niet vergoedt, levert het ziekenhuis niet.
Mirgainelijders dienen daarom eindeloos goedkopere middelen te proberen. Van hartpillen tot anti-epileptica tot botox. Soms helpt dat. Vaak niet, zoals bij mij. Bij mij werkte niets.
Dus belde ik. Maandenlang. Almaar opnieuw mijn verhaal doen, jammeren en smeken bij secretaresses, zorginstellingen, dienstuitmakende types. Ik voelde me steeds kleiner worden.
Maar de migraine bleef groot. Ik veranderde van oersterke tante in een angstig wezeltje.
Op mijn dieptepunt had ik twintig aanvallen. Per maand. Ik piepte tegen mijn neuroloog: “Sorry dat ik u steeds lastigval, maar ik ben zo bang dat u me vergeet.” Zijn antwoord was even nuchter als shockerend: “Ik mág u niet vergeten. Ik heb zorgplicht.” En toen: “Maar verzekeraars niet.” Zo vatte hij in enkele woorden de verrotting van de gezondheidszorg samen.
Patiëntenvereniging Hoofdpijnnet pleit al tijden voor grotere toegankelijkheid van CGRP-remmers. De minister weigert. Want geld geven kost geld. Dat talloze Nederlanders arbeidsongeschikt raken door migraine? Tja. Die schade valt onder een ander ministerie en boeit dus niet. Dat is de banale waarheid.
En zo mogen patiënten niet eens proberen of CGRP-remmers hen redden kunnen. Het middel waarover gebruikers me mailden: “Dit gaf me mijn leven terug.” Ook zij moesten echter vrezen voor verzekeraars op oorlogspad. Zelfs van trialdeelnemers die jaren overgelukkig het middel kregen, wordt de casus ‘heroverwogen’.
Dat klinkt als het proefwerkcijfer van een twijfelgeval in een brugklas. Maar het gaat om Nederlanders met banen, gezinnen, een tuinhuisje waar ze nooit meer komen of een hond die Bobby heet. Om de buurman, je 13-jarige nichtje, de directrice van een bejaardentehuis. Het gaat kortom om mensen.
Ik zie ze voor me, mannetjes in pakken die met zuinige monden beslissen of mevrouw X of meneer Y weer leven mag. En vraag me af: zou zorgrecht niet voor iedereen moeten gelden?
Ook voor degenen die niet mondig zijn, zich niet over schroom heen zetten, niet almaar poorten berammelen?
Ikzelf kreeg laatst eindelijk een telefoontje dat me huilen deed. Twee dagen later jaste ik een injectie in mijn bovenbeen. Ik ben inmiddels drie weken klachtenvrij. Nu zoveel anderen nog.
Bij Hoofdpijnnet kan een
petitie
worden getekend.
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/dat-talloze-nederlanders-arbeidsongeschikt-raken-door-migraine-boeit-dus-niet~be71fbe5/</guid>
      <pubDate>Thu, 6 Jan 2022 00:00:00 +00:00</pubDate>
    </item>
    <item>
      <title><![CDATA[Het eeuwige verzet, ik heb het gestaakt]]></title>
      <description><![CDATA[‘Ga dan! Ga weg!” Ik heb het vaak geroepen. Tamsil Calidas was een Londense yup die op zoek ging naar avontuur. Ze kocht een vervallen boerderij in de Schotse Hebriden. In het boek
Ik ben een eiland
verhaalt ze over de wanhopig makende jaren die volgden. Haar relatie strandde met forse klappen, de natuur keerde zich even gewelddadig tegen haar, de eilandbewoners bliefden geen buitenstaander. Op het dieptepunt moet ze met twee gebroken handen in een tochtige schuur lammeren uit haar bevallende schapen trekken.
“Ga dan! Ga weg!” schreeuwde ik. Maar Calidas herstelde, wist de eilandmensen en het leven voor zich te winnen, maakte de natuur tot vriend. Nog altijd woont ze in haar boerderij. Dagelijks duikt ze in ijskoud water waarover ze zo mooi schrijft: ‘Ik ben hier niet gekomen om te zwemmen. Ik ben naar de zee gekomen om vast te worden gehouden.’ De meesten in haar situatie waren al lang gevlucht. Maar zij bleef.
En het boek bleef heel 2021 bij mij. Want soms is verdragen wat we te doen hebben. We leven in dagen van verzet. Wat ons niet zint, moet weg. Of het nu een wankele relatie is, een pandemie, kriebeluitslag op je voet. Onvergelijkbaar uiteraard behalve op één punt: we zijn gefixeerd op fixen. Alles moet opgeruimd, weggepoetst, opgelost en uitgewist. “Ga dan! Ga weg!” roepen we tegen iedere pijn.
Maar wat als je blijft? Ja, dat betekent controleverlies, maar nou en? Er zit rust in verdragen. CNN-verslaggever Clarissa Ward vertelde deze week in
de Volkskrant
hoe ze na reportages in oorlogsgebieden terugkeert in het gewone leven. “Als je uit zo’n situatie komt, en je hebt zoveel adrenaline in je, dan weet je dat je gaat instorten. Het enige wat ik kan doen is een matras voor mezelf neerleggen om iets zachter te landen. Met mijn kinderen knuffelen, veel eten. En het onvermijdelijke accepteren. Want ik ga depressief worden.”
We kennen het allemaal, het moment dat we het oog van de storm zien, merken dat meubilair omhoog wordt getrokken, rotzooi en emoties rond ons kolken, we horen het debiliserende geluid van krakend hout en hoge fluittonen. Moedig zijn zij die juist dan kalm durven tot het voorbij is.
Ze raken me, deze verhalen, omdat ik in 2021 vaak in zo’n orkaan zat. De duizeligheidsmigraine die zich aandiende met vlekken in het zicht, suizende oren, het doodenge plotselinge kantelen van de eerst zo normale omgeving. Talloze keren deed ik of er niets aan de hand was. Me stiekem vastklampend aan wat er ook maar naast me stond – een paal, gebouw, jaspand van een mens – beleefd glimlachend, volledig op de buitenwereld gericht, alles negerend wat in mij speelde.
Ik heb het afgeleerd, dit eeuwige verzet. Door Calidas, Ward en ervaring begreep ik: ik kan verdragen. Dus wanneer de kolk zich aandient, ga ik zitten. Op mijn bank. In de douche. Midden op de Dam desnoods. Het verzet gestaakt. De ogen gesloten. Ik zit. Op mijn zelf neergelegde matrasje. Ik wacht. Ik blijf.
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/het-eeuwige-verzet-ik-heb-het-gestaakt~bb882fc0/</guid>
      <pubDate>Wed, 29 Dec 2021 00:00:00 +00:00</pubDate>
    </item>
    <item>
      <title><![CDATA[Toen hij eruitflapte dat hij homoporno schreef, had hij mij voor zich gewonnen]]></title>
      <description><![CDATA[‘Weet je dat ik in Frankrijk ben geweest? Met mijn moeder, we voeren de Loire af en …” In de verzorgingsflat waar het ruikt naar doorkookkool en de verwarming permanent op standje Breezer ananas staat, vertelt Pieter over een reisje van ooit. Ik kan de route die hij omschrijft uittekenen, hij heeft hem al dertig keer uiteengezet. Pieter houdt van herhaling. Maar soms stopt hij midden in een zin en kijkt me troebelogig aan. Ik help hem voorzichtig het padje weer op. “Gingen jullie niet ook naar Lourdes?”
Ik was voor hem gewaarschuwd toen ik me aanmeldde bij een tehuis voor mensen met hersenletsel. Pieter had wat vrijwilligers versleten. Hij kwam vaak nogal direct uit de hoek. Maar toen hij bij onze eerste kennismaking onmiddellijk met pretoogjes eruit flapte dat zijn hobby homoporno schrijven was, had hij mij voor zich gewonnen. Omzichtigheid wordt enorm overschat.
Vanuit zijn leunstoel keek hij me aan, omgeven door limonadeflessen en boeken. Van volwassenmannenverhalen tot
Kruistocht in spijkerbroek
(wat ondanks de titel echt geen porno is). Opeens stak hij kinderlijk zijn wijsvinger in zijn mond en schemerde een jongetje achter zijn gordijn van sigarettenrook. Hij zocht naar woorden. “Weet je dat ik in Frankrijk ben geweest?”
Inmiddels kennen we elkaar goed. Toen ik deze zomer vroeg wat hij voor zijn verjaardag wenste, zei hij: “Dat je komt is genoeg.” Ik drong aan. Wat wilde hij nou echt hebben? Heel zacht klonk het. “Een pakje viltstiften.”
En elke keer vertelt hij me nog altijd hetzelfde verhaal. Ach, misschien vertellen we allemaal wel steeds hetzelfde verhaal. De sociaal geaccepteerden doen dat echter in verschillende bewoordingen. “Kijk hoe knap ik ben!” “Zie mijn rijkdom met mijn Rollie om mijn pols.” “Heb je mijn glanzende kerstboom en daarmee mijn glanzende leven op Insta gezien?”
We glimmen en glitteren wat af. Pieter niet. Die praat over de Loire. Heel soms vindt hij opeens nieuwe bewoordingen. “Je bent de eerste deze week die ik echt spreek.” Daarmee heeft Pieter met weinig alles gezegd. Want Pieter heeft niemand. Ook deze dagen is er vooral het gezelschap van limonadeflessen, gelezen boeken, verhalen die zich herhalen. En Pieter is de enige niet.
Kerst is de tijd van erbarmen. We kopen een broodje voor de tandeloze buurtzwerver (altijd een zacht bolletje nagelkaas), vullen collectebussen of storten op Rode Kruis/Giro555/Dierenbescherming/KWF. En terecht. We doen heus ons best. Maar we vergeten degenen achter muren. Want Pieter is niet mediageniek met zijn gerook, wijsvinger en eeuwige verhalen. Maar Pieter is er. En Pieter is alleen.
Dus draai ik een kerstpakket in elkaar. Ik hoop dat hij de sigaretjes en Bacardi waardeert. Maar het voelt als lullig doekje voor het bloeden. Want wat hij echt wil, kan ik niet geven. Eeuwige aandacht.
Ooit vroeg hij me indringend: “Denk jij dat ik ooit een grote liefde vind?” Natuurlijk, knikte ik geestdriftig. En nu zou ik willen dat ik hem die kon bezorgen in een grote doos met strik erop. Een jongen om van te houden. Aan wie Pieter altijd zijn verhaal kwijt kan.
Roos Schlikker
(1975) is journalist en schrijfster van boeken en toneelstukken. Elke zaterdag schrijft ze een
column
voor Het Parool.
Reageren?
r.schlikker@parool.nl
.]]></description>
      <guid>https://www.parool.nl/columns-opinie/toen-hij-eruitflapte-dat-hij-homoporno-schreef-had-hij-mij-voor-zich-gewonnen~b87e8710/</guid>
      <pubDate>Thu, 23 Dec 2021 00:00:00 +00:00</pubDate>
    </item>
  </channel>
</rss>
