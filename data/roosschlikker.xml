<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Hoe kan het dat vrouwen zo vervreemd zijn van hun lichaam?]]></title>
      <description><![CDATA[<p>Een hengst die een merrie ruig neemt. De kwestie ‘Hoe lang sekst een bonobo?’ (A. Drie dagen. B. Zeven dagen. C. De hele tijd zeven secondes.) Puberteitsgedichten (‘Je krijgt haar. Veel haar. Op verkeerde plekken. Bleeeeeh.’) Een enorme foto van bebloed maandverband.</p>
<p>De presentatie van het schoolproject Lentekriebels was weer eens wat anders dan onze normale weekafsluiting. Dagenlang hadden de kinderen gepraat over seks, verliefd zijn en geslachtsdelen. Met bewonderenswaardig gemak gebruikten ze woorden als penis en vulva, ongesteld zijn was héél gewoon en bloed, daar moest je niet raar over doen, papa en mama.</p>
<p>Online las ik dat sommige mensen bezwaren hadden tegen deze lofzang op lichamelijkheid. Basisschoolleerlingen komen net uit een ei, dan hoeven ze de ovulatie toch niet te zien? Stop de porno­ficering van de samenleving!</p>
<p>Ach, daar had je pornofidinges weer. Zodra ergens een tepeltje verschijnt, flitst dit woord in neonlicht. Want de jeugd raakt te jong oversekst, is de gedachte.</p>
<p>O, en wisten we dat het aan diezelfde pornoficering ligt dat mannen tegenwoordig op het idee komen vrouwen onvrijwillig te bepotelen?</p>
<p>Onzin. Harvey Weinstein was al bezig in de jaren tachtig en politicus Dominique Strauss-Kahn noemde zichzelf vijftien jaar geleden niet ‘Monsieur 30 centimeter’ vanwege de lengte van zijn wandelstok.</p>
<p>Eikels zijn van alle tijden, daar hoef je ook niet schimmig over te doen.</p>
<p>En nee, we zitten niet op elke straathoek te wachten op een orgastisch kreunende reclamezuil, maar heus, er hoeft niet mis te zijn met bloot in samenleving of onderwijs. Het gaat erom wélk bloot.</p>
<p>Op internet zweeft een filmpje van vrouwen die achter een gordijntje een handspiegeltje krijgen uitgereikt en voor het eerst hun vagina zien. Hun reacties ontroeren in eerste instantie. Geschutter, kreetjes. Eentje roept uit dat de situatie down under haar enorm meevalt, hoera!</p>
<p>Maar uiteindelijk werd ik er droef van. Hoe kan het dat vrouwen zo vervreemd zijn van hun lichaam? Omdat we voor­namelijk oppoetspoezen zien? Of omdat waarachtige seks angstvallig wordt weg­gehouden?</p>
<p>Beide, vermoed ik. Probleem aan de pornoficering is niet de hoeveelheid bloot, het is vooral dat we niet meer echt mogen zijn. Met flapjes, vouwtjes, rimpels. Vrouwen hebben rafelranden. Mannen hebben rafelranden (sorry, niet alle Japies zijn glanzende sabels en dat hoeft ook niet). Ménsen hebben rafelranden.</p>
<p>Hulde dus aan scholen die de ongepolijste waarheid vertellen zonder te trutten over ‘samenkomst’ of ‘bloempjes van de vrouw’.</p>
<p>Al zou je anders willen, kinderen worden geconfronteerd met nakies. Dat is prima. Zolang je uitlegt dat een pornofilm zich tot echte seks verhoudt als een racefilm tot de ochtendspits op de Haarlemmerdijk. Scheurt de actieheld in een knalrode bolide, bandengierend obstakels omzeilend, in werkelijkheid hangen onze vervouwen maandagmorgenhoofden boven ratelende kettingkasten en zadels waar regenwater uit sopt.</p>
<p>Maar hopelijk fluiten we wel een wijsje. Want rafels zijn vrolijk. Net als vagina’s. En Japies van vijf centimeter. Het is allemaal het bekijken waard. Dat heeft onze school uitstekend begrepen. (O, en nog even in de categorie voorlichting: het antwoord op de bonobovraag is C. Weet u dat ook weer.)</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/hoe-kan-het-dat-vrouwen-zo-vervreemd-zijn-van-hun-lichaam~b38439f8/</guid>
      <pubDate>Sat, 2 Apr 2022 00:00:00 +00:00</pubDate>
    </item>
    <item>
      <title><![CDATA[Als moederschap me iets heeft geleerd, is het ruimhartig toegeven dat ik het soms verkloot!]]></title>
      <description><![CDATA[<p>De keurige moeder – categorie altijd een zakdoek en een bakje met kaneel bestrooide appelpartjes mee – keek me die dag in de speeltuin geschokt aan. Even daarvoor had ze me gevraagd: “Hoeveel talen spreken jouw kinderen?” “Eeeehm, één,” bromde ik. “Maar jouw man is toch Frans-Canadees?” gilde Appelpartje. “Wat een voorsprong! Wij zijn allebei Nederlands maar ook al bezig met Engelse woordjes bij Joshua. En Duitse. En Franse. Jij hebt een extra taal binnen handbereik en doet er niets mee!” Ik schokschouderde. “Tja. Het is gewoon allemaal een beetje mislukt.”</p>
<p>Ik kon ons verhaal niet mooier maken. Natuurlijk, toen mijn man en ik gloedvol besloten nageslacht te creëren, hadden we grootse ideeën over de opvoeding. Eén daarvan was tweetaligheid. Hij zou Frans spreken, ik Nederlands. Maar zodra de rukkertjes begonnen te kwekken, deden ze dat uitsluitend in het Hollands. Dus als hun vader uiteenzette dat papa een</p>
<p>pipe fumet</p>
<p>, giechelden ze dat piep iets is is wat een muis doet en daarmee basta. Mijn man raakte steeds verwarder van de respons op zijn Franse referaten, en aangezien het Nederlands zelf al voor voldoende taalkundige uitdagingen zorgde (“Zal ik de asperges schilderen? Waar zijn trouwens de pinboompaarden, poenbaanpeerden, eeeh pijnboompitten?”), lieten we het er maar bij.</p>
<p>Ach, als moederschap me iets heeft geleerd, is het ruimhartig toegeven dat ik het soms verkloot. Niet alleen aan ­volwassenen, maar vooral aan mijn kin­deren. Vandaag wil een van de jongens een vriendje te logeren. Ik heb even geen zin in nachtelijk gestommel, waarna hij bitst: “Het mag ook nooit!” Een explosie volgt. Mijn stem slaat over, ik knal deuren dicht en stamp weg met de hond voor een afkoelrondje.</p>
<p>Eenmaal buiten weet ik meteen: dit was belachelijk en had niets met mijn kind te maken. Wat te doen? Ouderschap is een ingewikkelde koorddans. Wat vertel ik ze en waar belast ik ze niet mee? Maar ik besluit eerlijk te zijn en bel mijn zoon. “Sorry. Ik werd veel te boos. Oma wilde zelden logeetjes en daarom heb ik me voorgenomen dat iedereen bij mij welkom moet zijn. Dus toen jij zei: het mag ook nooit…” Hij onderbreekt me: “O, toen deed dat natuurlijk een beetje pijn. Geeft niet. Ik word ook weleens zomaar boos.”</p>
<p>En dat is dat. Ik loop verder, prakke­serend of ik dit goed heb aangepakt. Het schuldgevoel schrijnt. Tegelijkertijd vind ik excuses maken en ontvangen belangrijke vaardigheden. We zijn zo bang dat onze kinderen ons niet meer respecteren als we ze onze imperfecties tonen. Maar wie zie je liever? Mensen die blijven broeden op hun ei van eigen gelijk of degenen die sorry kunnen zeggen?</p>
<p>Zelf vind ik de laatsten leuker en daarmee een beetje mijzelf. Mijn telefoon piept. Een appje. “Hé mam: we all fuck up.” Hij plaatst er een smiley achteraan. Terecht. Want het is dé spreuk die ik altijd roep. Bij onvoldoendes, bij driftbuien, bij chocolade-ijs op fijnmazige truitjes.</p>
<p>We all fuck up</p>
<p>. Ik denk dat ik dat maar eens op een schilderij gezet wil. Want er is geen woord Frans aan.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/als-moederschap-me-iets-heeft-geleerd-is-het-ruimhartig-toegeven-dat-ik-het-soms-verkloot~be0ff2c4/</guid>
      <pubDate>Sat, 26 Mar 2022 00:00:00 +00:00</pubDate>
    </item>
    <item>
      <title><![CDATA[Ik buig mijn hoofd voor dat wat pijn doet en wacht af tot ik nieuwe kleuren zie, intussen meeneuriënd met Kermit de Kikker]]></title>
      <description><![CDATA[<p>Het valt niet mee niet somber te zijn. Vergeef me de verbastering van het mooiste nummer van Kermit de Kikker,</p>
<p>It’s not easy being green</p>
<p>, het deuntje speelt steeds in mijn hoofd. De laatste weken slaat de zwaarmoedigheid toe. Ik probeer haar onder een tapijt van grappen te steken, maar soms is er geen redden aan.</p>
<p>Ach, wie staart niet wezenloos naar vluchtelingen, defensiespecialisten, de man met het wassen gezicht die de wereld in zijn klauwen heeft? ‘Tel je zegeningen!’ roepen hedonisten, in het licht van oorlog is niets meer erg. Maar in het licht van oorlog lijkt vreemd genoeg alles erg.</p>
<p>Ik schaam me voor mijn zwaar gemoed. En waarschijnlijk heb ik het nog over mezelf afgeroepen ook. Want ik ben mijn verdedigingsmechaniek kwijt.</p>
<p>Waar ik voorheen, al dan niet terecht, ellende redelijk van me kon laten afglijden en zelfs het glas dorst te heffen, omdat we moesten vieren hoe goed wij het hebben, lukt het nu niet. Ik ben een filter verloren. En niet alleen wat betreft het nieuws. Een onvoldoende van mijn kind, dat zielige songfestivalliedje, mensen vol gezichts­tatoeages die uitdagend kijkend over de kermis in het Westerpark zwaaien met nepvuurwapens, het triggert en beangstigt me, alsof er geen ellendehiërarchie is.</p>
<p>Nadat ik een half jaar geleden de grond onder mijn voeten verloor en me bevond in een medische draaimolen, heb ik er alles aan gedaan om mezelf te redden. Daarom bezocht ik niet alleen neurologen, ik ging ook in therapie. Want lichaam en geest hebben een merkwaardig huwelijk, dus wie weet wat oud zeer, trauma en overlevingstactieken hebben veroorzaakt. Ik deed EMDR, sprak met deskundigen, stapte in een ijsbad van Wim Hoff.</p>
<p>Ik heb nog net niet met paarden gepraat, maar sluit voor de toekomst niets uit. Want dit opruimen van zolder en kelder heeft me veel gebracht, Ik leerde dat mijn coping­strategie – niet piepen, doorharken, je vooral niet te hard laten raken, altijd alles van je áf lachen – misschien wel nuttig, maar niet altijd gezond was. En legde het pantser van ‘niet te raken’ naast me neer.</p>
<p>Nu ben ik naakt. En geraakt. Een therapeute stelde me deze week gerust en zei: “Dit zijn groeipijnen. Je ontwikkelt vanzelf nieuwe strategieën, waardoor de wereld niet zo hard binnen beukt. Heb vertrouwen.”</p>
<p>Dus dat probeer ik. Een beetje te hard en krampachtig ongetwijfeld. Want ergens gaat er een stem door me heen: ‘Zeik niet. Gewoon doorharken.’ Maar dat doe ik dus niet meer. Ik buig mijn hoofd voor dat wat pijn doet. En wacht af tot ik nieuwe kleuren zie, intussen met Kermit meeneuriënd: ‘</p>
<p>But green’s the color of spring. And green can be cool and friendly-like. And green can be big like an ocean. Or important like a river. Or tall like a tree. When green is all there is to be. It could make you wonder why. But why wonder why wonder. I am green, and it’ll do fine. It’s beautiful, and I think it’s what I want to be.’</p>
<p>“But green’s the color of spring. And green can be cool and friendly-like. And green can be big like an ocean. Or important like a river. Or tall like a tree. When green is all there is to be. It could make you wonder why. But why wonder why wonder. I am green, and it’ll do fine. It’s beautiful, and I think it’s what I want to be.’</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ik-buig-mijn-hoofd-voor-dat-wat-pijn-doet-en-wacht-af-tot-ik-nieuwe-kleuren-zie-intussen-meeneuriend-met-kermit-de-kikker~bf41f66f/</guid>
      <pubDate>Sat, 19 Mar 2022 00:00:00 +00:00</pubDate>
    </item>
    <item>
      <title><![CDATA[Ik zet de schermen uit omdat ik even niet wil schrikken]]></title>
      <description><![CDATA[<p>Wat zou ze bang zijn geweest. Ze was wel vaker bang. Onze kat Pluisje doet me aan haar denken. Als we schudden met de brokjes: schrik. Als de hond een balletje haar richting op rolt: schrik. Een bassende stem, een kinderlach, een stapel papieren die zuchtend van tafel waait: schrik, schrik, schrik.</p>
<p>Mijn moeder kon ook zo schrikken. En zich zorgen maken. Stel dat ze nu de oorlog had moeten volgen. Stel dat ze klimaatrapporten had gelezen. Stel dat ze alle online lelijkheid had gezien. Ik hoor het mezelf wijs zeggen: het is fijn dat ze dood is en het rottige niet meer meemaakt.</p>
<p>Gelul natuurlijk. Want je kunt nog zoveel schrikken, de dood is altijd afschrikwekkender. Het is de gestopte tijd, het einde aan alles, die me soms nog steeds woedend maakt. Achtenzestig werd ze maar. Er zijn haar zelfs geen extra minuten gegund om bang te zijn. Maar vooral niet om te zien hoe de schouders van haar oudste kleinkind zich dagelijks verbreden. Om te lachen als de jongste luidkeels ‘We wish you a merry Christmas’ zingt op de wc. In maart. Om mijn vader te besnuffelen die zich kranig dagelijks in een fietspakje hijst en te horen hoe hij fluit, elke morgen fluit.</p>
<p>Maar ze heeft het ooit wel gehoord. Mijn vader floot hun hele huwelijk. En misschien is dat wel wat echt telt. Laatst las ik over de Griekse termen</p>
<p>kairos</p>
<p>en</p>
<p>chronos</p>
<p>. Chronos is de lineaire, meetbare horlogetijd die ons regeert. Maar kairos is de tijd zoals we hem beleven, de innerlijke tijd die zich rekt op de momenten die indruk maken. Niet alleen de schrik van de seconde, maar vooral het opgaan in het ogenblik, een verstild gevoel van ruimte en aandacht.</p>
<p>Het is die vergetelheid waar ook ik naar verlang. Ik zet de schermen uit omdat ik even niet wil schrikken. En stomtoevallig, als ik vlak daarna een la opruim, valt mijn oog op een boekje dat ze vol pende in de jaren zeventig. Ze schrijft: “Als je tekent vertel je wat het is, in krabbeltjes zie je dan een visje. Als je van je biscuitje stukjes afhapt zitten er ook allerlei creaties in. Je praat zo leuk logisch, zegt in plaats van gekregen gekrijgt. Ben vanmiddag met je naar het dierentuintje geweest. Tot grote hilariteit van jou en een ander kindje liet een schaap een ‘grote’. Als we samen op de fiets zitten, zingen we. Jij keihard, totaal zonder remmingen. Goed zo, Roos!”</p>
<p>Ik staar naar de woorden en opeens is het nu ver weg. Net als haar sterven. Zelfs mijn tekst: het is fijn dat ze dood is en het rottige niet meer meemaakt. Want ze is er. Niet in de gewone tijd, maar in haar intensiteit. De wereld is veranderd. En zij is dood. Maar er is altijd het moment waarop we wegfietsen, luid zingend. Even voorbij bang, lawaai en schrik. Gestolde tijd. Niet van nu. Maar wel voor eeuwig. Kairos.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ik-zet-de-schermen-uit-omdat-ik-even-niet-wil-schrikken~bc34c0ede/</guid>
      <pubDate>Sat, 12 Mar 2022 00:00:00 +00:00</pubDate>
    </item>
    <item>
      <title><![CDATA[‘Mam... kun je niet een briefje aan Poetin schrijven?’]]></title>
      <description><![CDATA[<p>‘Mama?”</p>
<p>“Hé, slaap je nog niet?”</p>
<p>“Wil je even naast me komen liggen?”</p>
<p>“Tuurlijk. Schuif eens op.”</p>
<p>“Weet je...”</p>
<p>“Wat?”</p>
<p>“Ik zag een foto van allemaal kinderen. Ze zaten heel dicht naast elkaar op een houten plank met een mondkapje op. Het was in een station in Kiev. Ze moesten uren wachten. Maar toen de trein kwam, was ie stuk. En toen moesten ze weer weg. Naar huis. Maar daar kunnen ze niet blijven. Want er zijn bommen. En nu moet ik daar steeds aan denken.”</p>
<p>“Ach lieverd. Dat snap ik.”</p>
<p>“Mam?”</p>
<p>“Ja?”</p>
<p>“Wat als de Russen komen?”</p>
<p>“Denk je dat dan? Nou, eeeh, er wordt nu veel vergaderd en besproken om te ­zorgen dat dat niet gebeurt. En Rusland is heel ver weg, en…”</p>
<p>“Rusland is helemaal niet ver weg.”</p>
<p>“Nee, eigenlijk niet.”</p>
<p>“Zeg, jij bent toch communist?”</p>
<p>“Nee, haha, columnist.”</p>
<p>“Geintje, dat weet ik toch. Maar kun jij in de krant niet een briefje aan Poetin schrijven? Zodat ie begrijpt dat hij moet stoppen want er mogen geen kinderen meer urenlang op een houten plank op een station zitten tot er een trein komt die kapot is waardoor ze terug naar huis moeten om te wachten op de bommen.”</p>
<p>“Ik ben bang dat Poetin niet naar me luistert.”</p>
<p>“Iemand op Twitter scheef over zijn baby. Die was negen dagen oud en had al twee stormen meegemaakt en een ­gijzeling in de Applewinkel en de inval van de Oekraïne. Ik ben tien. Hoeveel heb ik straks meegemaakt? Als ik negentien ben? Of negenentwintig? Denk jij daar weleens aan?”</p>
<p>“De hele tijd, lief.”</p>
<p>“Weet je? Een oorlog kun je niet winnen. Je kunt alleen maar dingen kapot maken. En dan verlies je dus. Dat is logisch. Waarom snapt niemand dat? Dat vraag ik me steeds af. En weet je, ik zou wel willen ­helpen. Maar dan krijgt Poetin ruzie met Nederland en dat wil ik niet. O trouwens, voor mijn boekbespreking ga ik nepkak maken! Want ik heb een boek over allemaal gekke beroepen, ja die zijn verzonnen hoor, bijvoorbeeld een chocoladetandarts die gaatjes in chocoladerepen boort waar de nootjes in kunnen. En er is een strontputjesschepper. Daar ga ik over vertellen. Met neppoep. En op het laatst neem ik een hap. Goeie, hè!”</p>
<p>“Haha, hele goeie.”</p>
<p>“Mam?”</p>
<p>“Ja?”</p>
<p>“Wat als de Russen komen?”</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/mam-kun-je-niet-een-briefje-aan-poetin-schrijven~b7a5f91e/</guid>
      <pubDate>Sat, 5 Mar 2022 00:00:00 +00:00</pubDate>
    </item>
    <item>
      <title><![CDATA[Mijn leven is kort, dus vanaf nu kies ik zelf waaraan ik me stoor en vooral wanneer]]></title>
      <description><![CDATA[<p>‘Niet alleen veel ministers, maar ook de Tweede Kamervoorzitter Vera Bergkamp is KNETTERGEK (en ongeschikt).’ Ja, Geert Wilders gaf ’m van jetje in een reactietweet op de Kamervoorzitter die in een brief schreef dat Kamerleden elkaar niet meer ‘gek’ of ‘idioot’ mogen noemen. Snuivend zal hij de tekst hebben gecomponeerd, één hand in de haardos, de andere rammend op zijn laptop. Een schande was ’t. Censuur!</p>
<p>Zijn respons was even lachwekkend als voorspelbaar. Zo vreemd is het niet als iemand hamert op beschaving. En nee, die schuilt niet in simpele woordjes als ‘gek’, maar een plek waar volksvertegenwoordigers dreigen met tribunalen, mag best gewezen worden op haar verbale hygiëne.</p>
<p>Of het zin heeft is een tweede. Bij dit soort offensieven zullen partijen die het betreft des te hoger van de toren blazen, ‘WANT JE MAG TEGENWOORDIG HELEMAAL NIKS MEER ZEGGEN IN DIT KNOTSMALLE LAND.’ Wilders’ toetsenbordriddertweet deed me denken aan vierjarigen die ‘poepiepoepieneuken’ door de klas schreeuwen om aandacht te trekken. Kijk mij eens roepen wat niet mag!</p>
<p>Er was een tijd dat het me ergerde. Gescheld, gebrul, de eeuwige slachtofferrol die als een mantel wordt aangetrokken zodat de drager zich bij kritiek onmiddellijk kan wentelen in het zachte comfort van het eigen gelijk en een ‘de ander heeft het gedaan’-attitude.</p>
<p>Maar tegenwoordig ben ik de irritatie voorbij. Dat komt door een typisch gevalletje van ziektewinst. Afgelopen maanden die me veelal tollend in bed dwongen, maakten veel duidelijk. Een belangrijke: mijn leven is kort, ik ben fragiel, dus vanaf nu kies ik zelf waaraan ik me stoor en vooral wanneer.</p>
<p>Zo ontken ik het bestaan van seksistische drek niet, maar ík beslis of ik die binnen laat komen. De meneer die mij onlangs tweette dat hij me ‘ballsdeep’ zou willen nemen, heb ik in mijn hoofd derhalve de vriendelijke groeten gewenst. Waarna hij in datzelfde hoofd in zijn skinny met dikke puilbuik erover – gelijk een rechtopstaande boxer – snel de benen nam.</p>
<p>Mijn kop is een ambtenarenloket waar je niet langskomt als je geen dringende afspraak hebt. ‘Ah, meneer Verongelijkt. U komt uw gal spuwen. Even kijken. Vergelijkingen met de Tweede Wereldoorlog? Die nemen wij donderdag van drie tot vijf over drie in behandeling. Tenzij wij ons daar te slecht voor voelen. Of te goed. Voor nu is het loket gesloten. Goedemiddag.’</p>
<p>Een balie verder mag de complottheoreticus zich melden. ‘We worden geregeerd door hagedismensen die ons willen injecteren met babybloed? Interessant, interessant. Ach jee, mijn werkdag zit erop, komt u binnenkort vooral terug.’</p>
<p>Het schoont allemaal enorm op. Seksisten worden gezonden naar de afdeling Daarveegikmijnderrieremeeaf, racisten belanden op een overbelaste lijn en scheldwoordfetisjisten krijgen een briefje voor de dokter.</p>
<p>Nee, deze onverschillige houding heb ik natuurlijk lang niet altijd. Ik ben heus niet zo’n stoere vrouw, ik laat me nog altijd (te) makkelijk raken. Maar de relativering van rotzooi helpt wel. Dus houd ik mezelf voor: wie kiest mijn wereld te bevuilen, kan voor een dichte deur komen te staan. Of hij krijgt een ‘poepiepoepieneuken’ terug. Aan mij de keuze.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/mijn-leven-is-kort-dus-vanaf-nu-kies-ik-zelf-waaraan-ik-me-stoor-en-vooral-wanneer~bd426dfd/</guid>
      <pubDate>Sat, 26 Feb 2022 00:00:00 +00:00</pubDate>
    </item>
    <item>
      <title><![CDATA[Ze zit er onbeweeglijk bij, glimlacht, ik denk om niet óók te janken]]></title>
      <description><![CDATA[<p>Het is laat, zeker voor een doordeweekse avond. Ze onderdrukt een gaapje. Niet gek. Mijn zoons liggen al in bed. En zij is net als zij. Net als al haar andere leeftijdsgenootjes.</p>
<p>Twaalf jaar telt ze. Ze houdt ongetwijfeld van rennen door de gymzaal. Van zachtjes haar voeten over het vliesje ijs laten glijden dat de winter op een plas deed ontstaan. Als het Koningsdag is, tekent ze vast vlaggen op haar wang. Ze houdt van snoepen, veert op als er een ­jarige uitdeelt op school. Lacht om malle TikTok-filmpjes met pratende papegaaien. Of een snoezig babyjongetje dat de slappe lach krijgt om zijn vader.</p>
<p>Misschien zit ze net als mijn jongste op Squla, een online leermethode, en worstelt ze zich door spelletjes heen die de mysteriën van ’t sexy fokschaap uitleggen. Ze kent de tafels van voor naar achter en van achter naar voren. Ze zegt vaak dingen waar haar ouders om moeten lachen. Net als mijn jongste, die onlangs tot de verbijsterende conclusie kwam: “Het is heel speciaal als je een boer en een wind tegelijk laat. Kijk eens! Woei, een extra windvlaag!”</p>
<p>Zij had er vast ook om moeten grinniken. Het meisje. Ze heet Ghena en ik tref haar bij Op1, waar ze te gast is met enkele besties. Om haar nek hangt een kettinkje, een cadeau van haar vriendin die hetzelfde sieraad om haar nek heeft. De vriendin wordt door de presentatrice gevraagd wat ze van de hele situatie vindt en barst in snikken uit. Ghena zit er onbeweeglijk bij. Ze glimlacht. Ik denk om niet ook te janken.</p>
<p>Mijn jongste zoon ligt al in bed nu ik haar zie. Tegelijkertijd is ze in zoveel hetzelfde. Maar over haar praten volwassenen met hun monden in een streep en een uitroepteken achter de zinnen. ‘Regels zijn regels!’ en ‘Schuld van de ouders!’ en ‘Als we daaraan beginnen is het einde zoek!’</p>
<p>Haar einde in Nederland lijkt gevonden. Vandaag is ze verhuisd naar haar zesde asielzoekerscentrum. Assen, Arnhem, Wageningen, Grave. Ze dacht dat Nijmegen haar laatste AZC zou zijn, misschien zouden ze hierna eindelijk een huisje ­krijgen. Nijmegen, de stad waar ze tafels stampte, Politie en Boef speelde met vriendinnen, ’t sexy fokschaap vloeiend leerde beheersen, schetengrappen maakte. Opnieuw worden haar wortels uit de grond getrokken.</p>
<p>De uitzending is voorbij. Het meisje draagt een kettinkje. Er is een vlugge omhelzing. Een stomp. Haar dat snel glad­gestreken wordt. Giechelgrietjes. Ze staan zoals ze elke dag op het schoolplein hebben gestaan. Maar dan een zwaai. Want het groepje vriendinnen vertrekt naar hun vertrouwde buurt. Slechts één kind gaat een andere kant op. Richting Katwijk. Haar laatste asielzoekerscentrum. Maar niet omdat er een Nederlands huisje komt. Katwijk is de poort naar Palestina.</p>
<p>Daar moet ze heen als het aan beleidsmakers ligt. Een meisje met een Nederlands accent, Nederlandse school, een Nederlands kettinkje. Weer een omhelzing. De laatste. Een stomp. Ghena trekt haar mondhoeken omhoog. Blijven lachen, blijven lachen. Ghena zwaait nog een keer. Dag. En verdwijnt. Het donkere parkeerterrein op..</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ze-zit-er-onbeweeglijk-bij-glimlacht-ik-denk-om-niet-ook-te-janken~b9eb60d0/</guid>
      <pubDate>Thu, 17 Feb 2022 00:00:00 +00:00</pubDate>
    </item>
    <item>
      <title><![CDATA[Eén keer toegeven dat het leven je beet heeft is moedig; vertellen dat het opnieuw is gebeurd een heldendaad]]></title>
      <description><![CDATA[<p>Je bent niet alleen (hartjesemoticon).</p>
<p>Dit gaat weer voorbij (biddende handjes).</p>
<p>Wees lief voor jezelf als dat lukt (roosjes).</p>
<p>Ik denk aan jou (kuikentjesemoticon).</p>
<p>Zoek hulp (rood ballonnetje).</p>
<p>Wat hebben we gelachen, Malou Holshuijsen en ik, toen we voor onze podcast cabaretière Martine Sandifort interviewden. Na afloop gaf ze ons een theemok met de kreet ‘Namasteetjes’ erop. Ik drink er altijd vrolijk uit als ik op mijn yogamatje in een al te serieuze les ben beland.</p>
<p>Weinigen kunnen zo geestig de zoekende mens op de hak nemen als Martine. Scherp, niet truttig maar met mededogen. Omdat ze het kent: levensworstelen, zingeving zoeken, waarheenwaarvoor-gedachtes. Maar ze kent meer. Ze weet hoe het voelt als een monster zijn klauwen in je zet.</p>
<p>Haar ervaringen leveren bijzondere ­verhalen op. Op onze vraag wanneer ze in haar leven dacht ‘Dit komt nooit meer goed’ vertelde ze smakelijk over het moment dat ze opgenomen was. Tijdens een manie had ze haar volledige huisraad het raam uitgekieperd. De depressie die volgde, had haar op de rand van wanhoop gebracht. Toen het beter ging, kwam het besef: ik heb nieuwe meubels nodig. Met de halve afdeling van de psychiatrische inrichting toog ze richting kringloop­winkel. Een geestig en tegelijkertijd ­ontroerend beeld was het. Zij met haar ­bijzondere nieuwe vrienden die zochten naar een tafeltje, een kleed, een lamp. De aankleding van een nieuw leven. Haar nieuwe leven, waar ze aan kon beginnen als ze beter was. Helemaal beter.</p>
<p>Dat was ze ook een hele tijd, Ze maakte onlangs een theatershow waarin ze geestig goeroecoaches op de hak neemt die mensen een ‘</p>
<p>life changing experience event</p>
<p>’ beloven. Het leverde haar alom waardering en een sterrenregen in kranten op.</p>
<p>En toen schreef ze opeens op Facebook: ‘Ik ben (weer) depressief.’ Afgemeten vatte ze het samen: ‘Zombie-achtig, weggestopt, vaag, scheuten van pijn, afgesloten, geen zin, niet slapen. Rouw om het feit dat ik het helaas niet achter me gelaten heb.’</p>
<p>Een vloek ontsnapte me. Ik weet van mijn moeder hoe onzichtbaar het beest achter je kan sluipen, hoe je je onover­winnelijk kunt voelen, tot je het plotseling niet meer bent. Iedere nieuwe depressie wilde ze ontkennen. Want wéér ziek zijn, voelde mislukt. Het voelde als falen. Als niet hard je best gedaan hebben.</p>
<p>Onterecht natuurlijk. Maar wat is het wreed om weer door het puin te moeten.</p>
<p>Deze week schreef Martine een nieuw bericht. Ze stopte haar theatertour.</p>
<p>‘Ik zou mij in de huidige cancelcultuur natuurlijk gemakkelijk kunnen verschuilen achter een ‘overmacht door corona-reden’, maar dat voelt voor mij niet zuiver.’</p>
<p>Eén keer toegeven dat het leven je beet heeft is moedig. Vertellen dat het opnieuw is gebeurd een heldendaad.</p>
<p>Ze zette emoticons bij haar hartenkreet, haar steunbetuiging voor anderen die tegen hetzelfde knokken. Emoticons als grapje misschien, als beetje extra poedersuiker dat zij zo graag laat sneeuwen. Maar haar boodschap blijft ook zonder overeind.</p>
<p>Je bent niet alleen.</p>
<p>Dit gaat weer voorbij.</p>
<p>Wees lief voor jezelf als dat lukt.</p>
<p>Ik denk aan jou.</p>
<p>Zoek hulp.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/een-keer-toegeven-dat-het-leven-je-beet-heeft-is-moedig-vertellen-dat-het-opnieuw-is-gebeurd-een-heldendaad~b59ab2df/</guid>
      <pubDate>Thu, 10 Feb 2022 00:00:00 +00:00</pubDate>
    </item>
    <item>
      <title><![CDATA[Durf ik de foto te delen die ik maakte van mijn ogen op het moment dat ik een aanval had?]]></title>
      <description><![CDATA[<p>‘Ik vind het moedig van je,” zegt de neuroloog met wie ik spreek over een media-­optreden. “Dat je zo eerlijk durft te zijn over je klachten,” verduidelijkt hij. “Hoezo? Het is toch geen geslachtsziekte?” flap ik eruit. “En dan nog trouwens.” De man grijnst. “Nee, maar ik heb in mijn spreekkamer veel bekende mensen gevraagd of ze in het openbaar iets over hun migraine konden zeggen. Artiesten, politici, hooggeplaatsten uit het bedrijfs­leven. Ze wilden niet. Te ­kwetsbaar.”</p>
<p>Te kwetsbaar? Ik blaas. Wat een flauwekul. Ik heb er niet eens over nagedacht dat het kwetsbaar maakt om over een hersenziekte te vertellen. Maar stiekem weet ik dat ik overdreven stoer doe.</p>
<p>Want er staat een foto op mijn telefoon. Een foto die ik niet durf te delen. Er staat geen bloed op, geen wond, niets smerigs of naakts. Nou ja, wel naakt. Maar zonder edele delen.</p>
<p>Het is een kiekje dat ik maakte van mijn ogen op het moment dat ik een aanval had. Mijn man was ervan geschrokken. Het troebele, het afwezige, en tegelijkertijd de intensiteit die pijn blijkbaar in een gezicht legt. Ik richtte mijn mobiel op mezelf om het te kunnen zien en klikte.</p>
<p>Nu scrol ik af en toe langs dat beeld. Soms overweeg ik de foto op Instagram te plaatsen, omdat hij zoveel illustreert. Maar ik durf niet. Enerzijds omdat het lijkt of ik medelijdenaandacht wil, quod non. Maar er is meer. Iets komt dan eng dichtbij.</p>
<p>Het is dezelfde reden waarom ik het ­lastig vind een simpele boodschap te doen als ik een aanval heb. Want ik weet dat ik dan anders kijk. Ik wil de pijn verhullen.</p>
<p>Je goed voelen is zoveel geaccepteerder dan dat wat schrijnt.</p>
<p>Damn those eyes</p>
<p>. Toon me je ogen en ik zeg je wie je bent. Waar werp je je blik op? Wat ziet degene die een blik op jou werpt?</p>
<p>Het wit van mijn ogen is rood, het rood op mijn wangen wit. En ik wil me ver­bergen. Natuurlijk vind ik dat stom. Een belangrijke taak als mens is onze eigen eenzaamheid opheffen. Dus moet ik­ ­durven kijken. Wie zijn blik afwendt, maakt nooit contact.</p>
<p>Uiteindelijk wil iedereen gekend worden. Tegelijkertijd is je gekend weten eng. Zeker als je ogen gebroken zijn, je succesverhaal barsten vertoont. Maar ergens zijn we allemaal een beetje stuk. En is het niet ook een taak om ándermans eenzaamheid een beetje op te heffen? Hoe kan dat als ik me verhul? Als ik mezelf niet toon omdat ik me de aanblik niet waard voel?</p>
<p>Natuurlijk, je hoeft niet alles online te gooien. Maar wat als ik me wél laat zien? Niet voor niets zei ik tegen mijn kinderen toen ze klein waren en hannesten aan het zwembad: “Ah joh, iedereen heeft een blootje.”</p>
<p>Er staat een foto op mijn telefoon. Een foto die ik niet durf te delen. Er staat geen bloed op, geen wond, niets smerigs of naakts. Maar het is wel naakt. Misschien wordt het tijd mijn masker af te zetten.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/durf-ik-de-foto-te-delen-die-ik-maakte-van-mijn-ogen-op-het-moment-dat-ik-een-aanval-had~b12bed71/</guid>
      <pubDate>Sat, 5 Feb 2022 00:00:00 +00:00</pubDate>
    </item>
    <item>
      <title><![CDATA[Over de Romeinse rukker heb ik nooit gepraat]]></title>
      <description><![CDATA[<p>Hoe zou het met hem gaan? Heeft hij kindjes met klassiek Italiaanse namen? Trouwde hij een vrouw met sproeten op haar neus? Leven zijn ouders nog? Zijn vader kromgetrokken, zijn moeder neuriënd als ze een kastje verft? Is hij gelukkig? En zou hij ooit nog aan mij denken?</p>
<p>Zeventien was ik en op schoolreis in Rome. In de stadsbus richting Vaticaan stond hij plotseling tegen me aan. Een dertiger, niet onknap, hij rook naar wasverzachter. We schudden over het gebarsten asfalt. Waarschijnlijk was dat de reden dat ik het zo laat opmerkte. De trage bewegingen, zijn lome uitrekken van vel, de hand die tegen mijn jaspand botste. Ik keek omlaag. Recht in zijn ejaculerende pik. Ik vergat te ademen, maakte van schrik geen geluid. Ook niet toen de bus stopte, de kerel z’n apparaat opborg en met twee grinnikende vrienden uitstapte. Mij achterlatend, als een zakdoek waar hij zojuist zijn neus in gesnoten had.</p>
<p>Ik geef toe, hij was vergeten. Vergeten of verdrongen. Verfrommeld in een ver geheugenhoekje. Tot een week na John de Mols meaculpadiegeenmeaculpawas. Ik voerde met mijn man het gesprek dat duizenden vrouwen dezer dagen voerden. Een voorzichtig vragen van hem: “Maar heb jij ook weleens iets meegemaakt...” Het zachte gezucht van haar. Waar te beginnen?</p>
<p>Want ze zijn er nauwelijks, vrouwen die nimmer bepoteld, betast of</p>
<p>bedickpict</p>
<p>zijn. En altijd hebben die gehoord: ‘Zo zijn mannen nu eenmaal’ en ‘Let gewoon een beetje op’.</p>
<p>Over de Romeinse rukker heb ik met niemand gepraat. Ik schaamde me voor zíjn geslacht. En vooral voor de blik van zijn vrienden. Hun gelach vergrootte mijn eenzaamheid. Niemand zou mijn schok begrijpen. Het was toch een lolletje?</p>
<p>De eeuwige angst voor onbegrip. Dat is waarom Johns loketjes zo’n gotspe zijn. Vrouwen moeten aan de bel trekken. Doen ze dat niet, dan kan de baas er ook niets aan doen. Het is die afgedwongen zelfredzaamheid die stoort. Blijkbaar vinden we het onverdraaglijk als mensen zichzelf eens niet kunnen redden. Niet voor niets roept iedereen na een overlijden ‘als er wat is, mag je altijd bellen’. Néé. Bellen is het laatste wat wanhopigen doen. Iemand steun geven vereist een actieve houding, geen doorverwijzing naar een loket.</p>
<p>Dezer dagen stonden ze gelukkig op. Talloze vrouwen met verhalen, protesttweets, steunbetuigingen. Maar was het niet sterker geweest als onder aan de krantenadvertentie ‘John, het ligt niet aan de vrouwen’ als afzender had gestaan: ‘Groeten, de vrouwen én mannen uit je bedrijf’?</p>
<p>Ook mannen zijn aan zet. Door nooit meer te murmelen dat wij naar juiste balies moeten lopen. En door tegen elkaar te zeggen: ‘Wie een dickpic stuurt, is een ongelooflijke sneuneus. Zou jij het pikken als het bij je dochter gebeurde? Precies. Kappen nou.’</p>
<p>Het zijn niet de slachtoffers die in actie moeten komen. Het zijn de vrienden van de daders. Want de Italiaan en zijn maatjes denken vast nooit meer aan mij. Maar ze zitten wel in m’n hoofd. En ik hoor almaar die ene vraag: waarom stond niemand in de bus voor me op?</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/over-de-romeinse-rukker-heb-ik-nooit-gepraat~b9035ade/</guid>
      <pubDate>Thu, 27 Jan 2022 00:00:00 +00:00</pubDate>
    </item>
  </channel>
</rss>
