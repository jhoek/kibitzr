<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Op Koningsdag draagt hij wél bullen het huis uit]]></title>
      <description><![CDATA[<p>Hij heeft een winterparfum gemaakt. Eerlijk gezegd zat ik niet erg op te letten toen hij met twee weckpotten, zes bussen deodorant, talloze sinaasappelschillen en een hoop stokjes en veertjes langs kwam schuifelen. Mijn jongste veegt wel vaker hoeveelheden onsamenhangende troep bij elkaar om daar iets nieuws van te bakken. Als Sil de Strandjutter trekt hij door de stad, zijn broekzakken zijn nimmer leeg. Het jong knutselt van een kastanje, eierschaal, een condoom in verpakking en een sleutelhanger in de vorm van een dolfijn geweldige beeldhouwwerken in elkaar. Ja, hij kan zichzelf leuk vermaken. Als kleuter diste hij in alle ernst op school het verhaal op dat ie zijn vader uit het diepwaterbassin van een grote happende haai had gered en daarbij zijn hand ernstig had verwond. De dag daarna stapte hij stoer de klas binnen met een volmaakte tekening van zijn kleuterknuist waar hij met chirurgische precisie de breuklijnen op aangaf die de haai had veroorzaakt. “Dit is mijn röntgenfoto, juf.” Kortom: aan zelfbedachte verhalen, brouwsels en uitvindingen geen gebrek. Maar inmiddels zitten we wel met De Hoek. Dit betreft een zone in de woonkamer die onze zoon zich heeft toegeëigend. Eerst wilde hij er slechts een beetje playstationen maar inmiddels is het een Bibelebontse berg geworden aan noviteiten. De maanden waarin mijn echtgenoot en ik latten vanwege onze in Heerenveen voetballende andere zoon, liet ik De Hoek vakkundig links liggen aangezien ik Oost-Indisch blind ben voor troep. Maar mijn man ziet alles. Waar mijn jongste als een heuse add’er het liefst elke dag aan een nieuwe hobby begint, lijdt zijn pa ­weliswaar ook aan de drieletterige kwaal, maar uit zich die bij hem in de rigide variant, te weten: “Gij hebt één liefhebberij en daar houdt gij aan vast, anders wordt het een stinkende bende.” Dat laatste is waar. Deze week steeg er uit De Hoek een geur op van een vermolmd dood dier, al was ik er vrijwel zeker van dat dat onmogelijk is omdat ik met vier katten en een hond zoveel lévende dieren heb dat geen veldmuis ongemerkt zijn entree kan maken. Mijn echtgenoot begon moedig met puinruimen. Dit echter leidde tot ingewikkelde conversaties met veel gebrom zijnerzijds en volslagen logische antwoorden van zijn kind in de categorie: “Dat is een tijdmachine, dat zie je toch wel?” en “Waarom ik 43 verroeste doppen van bierflesjes van straat heb geraapt en in een potje heb gestopt? Dat was mijn verzameling. Duh.” “Weggooien? Nee, natuurlijk niet! Misschien is het wel heel veel waard.” “Blijf van mijn winterparfum af. Dat is echt heel lekker. Hier, ruik maar. Oe. Wat is dat blauwe vachtje nou? Schimmel? Goh, wat interessant!” Maar, de hemel zij geprezen: vandaag is het Koningsdag, de enige reden waarom mijn zoon bereid is daadwerkelijk bullen het huis uit te dragen, aangezien ie niet alleen overmatig veel hobbydrift heeft maar ook een stevige handelsgeest. Kortom: zaterdag staan we in het park met een tijdmachine, bierdoppenverzameling, één verpakt condoom en een winterparfum. Wie me in één keer los maakt, krijgt er een gratis röntgenfoto bij.</p>]]></description>
      <guid>https://www.parool.nl/columns-opinie/op-koningsdag-draagt-hij-wel-bullen-het-huis-uit~b91779b0/</guid>
      <pubDate>Fri, 25 Apr 2025 00:00:00 +0200</pubDate>
    </item>
    <item>
      <title><![CDATA[De dood is een radicale motherfucker]]></title>
      <description><![CDATA[<p>Ze komt een doosje brengen. Enkele dagen geleden hebben we elkaar gezien op de uitvaart van haar vader Piet, die een fietsvriend van mijn pa was. Eén van de velen. Een groep mannen die decennialang hun koppen tegen de wind van Noord-Holland gooiden. Een hoop grappen, grollen, een biertje achteraf. Nu schuifelden knoesten van weleer kromgetrokken langs de kist die in een Zaans cafeetje stond. Op een scherm foto’s van reizen. Fietstochten in Iran, Rusland, Italië. Sterke mannen, dikke benen, ferme schouders. Mijn vader wees ernaar terwijl hij dankbaar een stoel aannam zodat hij niet te lang hoefde te staan. Het gaat niet geweldig. Onlangs startte een nieuwe behandeling en hij is moe. Doodmoe. Of levensmoe? “Ik voel me al zo lang niet goed.” “Heb je er een beetje genoeg van, pap?” “Soms.” Maar dan maken we nieuwe plannen. Een etentje. Paar dagen weg. Waardoor de ogen weer twinkelen. Af en toe tekent zich in mijn hoofd het onvermijdelijke af. Waren het eerst vage contouren, nu ontstaan er beelden van hoe het misschien zal zijn. Toch is het moeilijk me er een voorstelling van te maken. We bellen vrijwel dagelijks een uur met elkaar. Het lijkt onmogelijk dat mijn vader ooit de telefoon niet meer opneemt, al weet ik dat dat moment komt. De dood is een radicale motherfucker. Nu zit de dochter van Piet tegenover me. Ze is rustig, vrolijk haast. Het afscheid was aangekondigd en ergens een verlossing. Ze geeft me een doosje met parels die we na de dood van mijn moeder aan de hare hadden gegeven. Ook zij waren vriendinnen. Er zitten enkele ansichtkaarten bij die mijn moeder ooit stuurde. Het ontroert me dat ze bewaard zijn gebleven. Want opeens is daar weer dat bekende handschrift. De ondertekening met haar naam. Emmeke. Haar woorden. En nee, die zijn niet allemaal mooi. Maar wel waar. ‘Dag lieve Dingena. Lief dat je aan me denkt. Helaas gaat het niet naar wens. De medicatie slaat niet aan. Belandde weer op de crisisdienst. Heel verdrietig. Second opinion. Binnenkort afkicken van deze medicatie. Opnieuw maar weer proberen. Voor degenen die ik liefheb. Het zal vast ook weer anders worden.’ Ach vrouwtje. Het werd anders. Soms. ‘Volgende week passen we een paar dagen op de kindertjes in Amsterdam. Hopelijk een lange zomer in Nederland waar wij elkaar natuurlijk in ontmoeten. Hoop dat het met jou en de jouwtjes goed gaat!’ Ik lees de kaarten een aantal keer opnieuw. Teksten opgebouwd uit wie ze was. Levensmoe. Levenslust. Doodmoe. Doodslust. In mijn handen rolt een ketting. De kralen zijn niet helemaal rond, eerder bobbelig en dat maakt ze juist mooi. Parels ontstaan door zand dat schuurt. Piets dochter en ik praten. Haar lieve moeder overleed twee jaar geleden en nu dus haar grote, onoverwinnelijke paps. We zitten in een rare fase, concluderen we. Maar we vinden ook dat we geluksvogels zijn met zulke lieve ouders. Als ik haar heb uitgezwaaid sluit ik het pareldoosje en bel mijn vader. Hij neemt op.</p>]]></description>
      <guid>https://www.parool.nl/columns-opinie/de-dood-is-een-radicale-motherfucker~b7644aa5/</guid>
      <pubDate>Sat, 19 Apr 2025 00:00:00 +0200</pubDate>
    </item>
    <item>
      <title><![CDATA[Er is een nieuwe ijstijd aangebroken, een die vervuld is van misogynie]]></title>
      <description><![CDATA[<p>Lieve vrouwen, dames, juffertjes, grietjes, deernes, prinsessen, heksen, sma’tjes, moppies, godinnen, queens, diva’s, chickies, sirenes, zachte krachten, stevige tantes, feminiempjes, kortom iedereen die zich niet identificeert als man en dat is meer dan vijftig procent van de mensheid. Ik heb een beroerde mededeling. Jullie bestaan niet. Ja, dat klinkt gek. Eeuwenlang worden jullie aanbeden, jullie zijn muzen van artiesten, jullie staan prachtig gewelfd en welgevormd op abri’s om allerhande koopwaar mee te slijten, jullie maken zelf kunst, jullie doen uitvindingen, jullie bedrijven politiek, jullie demonstreren, jullie baren, jullie werken, jullie zogen, jullie vrijen, jullie zíjn er. En toch. Jullie bestaan niet. Niet volgens de medische wetenschap. Niet volgens steeds meer geschiedschrijving. Niet volgens een president in een groot overzees land die weliswaar ooit ­likkebaardend over velen van jullie ‘Grab them by the pussy’ riep, maar weigert te erkennen wie en wat jullie zijn: geen man. Het moge inmiddels bekend zijn. De gezondheidszorg voor vrouwen is belabberd. Medicijnen en behandelmethodes zijn doorgaans slechts getest op uit de kluiten gewassen figuren met een lus. Vrouwen worden gezien als miniversies die dezelfde doktersoplossingen verdragen. Dat ze vaak lichter zijn, kleiner en er in het lichaam hormonenbommen ­kunnen ontploffen waarbij vergeleken de Ikea-ballenbak op zaterdagmiddag een kalm rustoord lijkt, ah joh, klein bier, hooguit ietwat onhandig. Het gevolg: vrouwen worden verkeerd behandeld, fout gediagnosticeerd, voortdurend overspannen verklaard ook al hebben hun klachten een fysieke oorzaak. Als de gezondheidskloof tussen mannen en vrouwen zou verdwijnen, levert dat mondiaal tot 1 biljoen dollar op, aldus het McKinsey Health Institute. Toch wil dat er allemaal niet in. Want er is een nieuwe ijstijd aangebroken, een die vervuld is van misogynie. Trump heeft zo gesneden in het ministerie van Volks­gezondheid en Human Services (20.000 posities geschrapt) dat essentiële programma’s op het gebied van vrouwengezondheid zijn ingekrompen en ontmanteld. Wetenschappers en gezondheidsorgani­saties hebben inmiddels rechtszaken aangespannen omdat honderden onderzoeksbeurzen zijn geannuleerd om politieke redenen. Onderzoeken die zich richten op transgenders, vrouwen en anderen die woke worden genoemd. Want woke lijkt volgens sommige potentaten te staan voor alles wat zij zelf niet zijn, een witte cis-man. En al die mensen die zij zelf niet zijn, tja, die bestaan niet. Onlangs werden verwijzingen naar vrouwen en diversiteit in verschillende federale instellingen uitgewist. Het ministerie van Defensie schrapte artikelen van de site die verwezen naar minderheden en vrouwelijke veteranen. Ook moest de Nasa twee beeldromans over fictieve vrouwelijke astronauten ­verwijderen. Eentje heette First Woman: NASA’s Promise for Humanity. Dat klinkt lief en onschuldig. Maar nee, stel je voor, een vróúw met een helmpje op die het ­universum bereist. Ondenkbaar. Want vrouwen bestaan niet. De promise for humanity is een kille. Eentje waarin het broodnodige onderzoek naar vrouwenlijven grimmig de nek wordt omgedraaid. Want lieve moeders, dochters, meisjes, transgenders, moppies, godinnen en queens: straks bestaat de wereld alleen nog uit oranjekleurige mannen met een afdak boven de piem. En iedereen die zich niet identificeert als man? Die is uitgestorven. Uitgewist. Een relikwie van lang geleden, geschreven met onzichtbare inkt.</p>]]></description>
      <guid>https://www.parool.nl/columns-opinie/er-is-een-nieuwe-ijstijd-aangebroken-een-die-vervuld-is-van-misogynie~b879abe11/</guid>
      <pubDate>Sat, 12 Apr 2025 00:00:00 +0200</pubDate>
    </item>
    <item>
      <title><![CDATA[Mijn schoonmoeder is een schilderij van Dennis Hopper geworden]]></title>
      <description><![CDATA[<p>Mijn schoonmoeder denkt elke dag dat het zondag is. Nu gaat ze zondags altijd brunchen in een ietwat droefgeestige, met formicatafeltjes ingerichte Canadese taveerne, maar ze hebben er wel een chocoladefontein en elke dag chocoladefontein is zo vervelend niet. Zo grappen mijn man en ik maar een beetje lullig over haar dementie die toeslaat. Toen hij vorig jaar de oceaan was overgestoken voor een bezoek belde hij me na enkele uren wanhopig op. “Ik heb geen idee meer wat ik moet zeggen.” “Heb je het weer al besproken?” “Ja.” “Autoverzekering?” “Yep.” “De zevenendertig beste manieren om een witte wollen trui te wassen?” “Dito.” “Dan begin je gewoon opnieuw. Ze weet het toch niet meer.” Dat deed ie. Want inderdaad, ze wist het niet meer. Mijn schoonmoeder en ik waren nooit close. Zij, een Noord-Amerikaanse met praktisch kort haar, praktische platte schoenen en een enorme hoeveelheid praktische kennis over auto’s, belastingen, swiffers en de enige juiste manier om pompoensoep te maken. En ik. Te Europees, te frivool, te rommelig, iemand die op de in Canada belangrijke vraag welke auto je rijdt antwoordt: “Een blauwe”, kokkerellend met een beetje van me dit en een beetje van me dat. Incompatibilité des humeurs noemen ze dat zo mooi in mijn mans moedertaal. Haar manier om met mij om te gaan, was me volledig negeren en intussen vinnige opmerkingen te maken tegen mijn man. Mijn manier was om te verzanden in totale behaagzucht (“Zal ik de kopjes even naar de keuken brengen?” “Wilt u een dekentje?” “Wat leuk, één geranium op uw verder lege betonnen balkon. Handiger om schoon te houden? Goh, vertél!”). Ik haatte mezelf nog meer dan zij mij. Inmiddels is het venijn verstorven. Het klinkt gruwelijk, maar hoe waziger haar hoofd, hoe meer de harde lijnen in haar gezicht verdwenen. Haar streepmond werd een glimlachje, de laatste keer dat we bij haar waren en ze verbaasd keek naar haar schonkig de hoogte in schietende kleinzoons. Inmiddels heeft ze geen rijbewijs meer en controleert haar dochter voortdurend de koelkast omdat er zaken uit weg dreigen te lopen. Ook heeft mijn schoonzus het huis volgehangen met camera’s om te controleren of er geen ongelukken gebeuren. “Waarom gaat ze niet naar een bejaardentehuis?” “Wil ze niet.” “Waarom niet?” “Weet ik niet.” Mijn man en ik staren naar de live videobeelden. Een brandschone woonkamer. Een leren bank. Een televisietoestel dat keihard het nieuws uitschreeuwt. Een mager vogeltje dat met haar scheve koppie luistert naar verhalen over de wereld die elk uur worden herhaald. Ze is een schilderij van Dennis Hopper geworden. En ik mis haar. Ik mis haar venijn. Ik mis haar negeren. Ik mis haar eindeloze monologen over de zevenendertig beste manieren om een witte wollen trui te wassen. Ze is aan het verdwijnen. Een schilderij in steeds vagere kleuren. Ze zit. Ze wacht. En ze heeft geen idee waarop. Ik stoot mijn man aan. “Ik denk dat je weer eens naar Canada moet.” Brunchen. Met haar. Omdat het elke dag zondag is.</p>]]></description>
      <guid>https://www.parool.nl/columns-opinie/mijn-schoonmoeder-is-een-schilderij-van-dennis-hopper-geworden~b13dd47d/</guid>
      <pubDate>Sat, 5 Apr 2025 00:00:00 +0200</pubDate>
    </item>
    <item>
      <title><![CDATA[Waarom ‘ouwe’ in Amsterdam juist een liefkozend woord is]]></title>
      <description><![CDATA[<p>“Hé Rita, ouwe muts, ga je er een lekker daggie van maken?” In de Spuistraat schikt een prostituee van een jaar of zestig haar borsten als sinaasappelen in een balconette-bh als een glazenwasser haar vanaf de overkant toeroept. Ze wuift uitbundig. “Jaaaaa jongen, deze ouwe muts maakt er een mooi daggie van!” Ik slenter voorbij voor een boodschap en vraag me intussen af of er buiten Amsterdam een plek op de wereld is waar je zo liefkozend geriatrisch genoemd wordt. ‘Ouwe muts’ is geen belediging, ‘ouwehoeren’ een doodgewoon woord, evenals het ‘ouwenelen’ dat mijn opa altijd graag zei en deed. Met ‘ouwe rups’ worden vrienden begroet en anders wel met het gezellige ‘ouwe rakker’. Zelf bezig ik al decennia het vrolijke ‘Ouwe pik ouwe pijp’ maar dat merkte ik pas toen mijn destijds driejarige jongste dit ook te pas en te onpas tegen mensen ging zeggen, inclusief het hoofd van de school en onze huisarts – wat het consult vanwege de waterpokken tot een ietwat merkwaardige exercitie maakte. Een jaar of vijftien geleden bezocht ik af en toe een kleedjes-op-de-tafelkroeg naast de Westertoren waar Arie de boel bestierde, een brandweerslangmagere Jordanees die de liefdesbaby had kunnen zijn van Zwarte Riek en Manke Nelis en die zorgde voor oneliners die in mijn vriendenkring nog steeds worden gebruikt (een klant die in de hasj zat heette Henkie Potgrond en over zijn vriendin zei Arie slechts kernachtig: “Ze heb humor en een hond”). Toen ik na een dag hard werken het café betrad, brulde hij vanachter de bar: “Hé ouwe kut!” Hier schrok ik toch even van, waarna Arie mijn reactie suste door te mompelen: “Dat seg ik alleen maar omdat ik je oardig vind.” Het woord ‘ouwe’ kortom, is in onze stad geen belediging. Dat spreekt me extra aan omdat ik vrijdag vijftig word. Ik ben er zelf nogal nonchalant over maar volgens de wereld is deze verjaring een evenement. “Zie je er tegen op?” wordt me geregeld gevraagd, ook sprak een interviewer het getal laatst op fluistertoon uit om er schalks aan toe te voegen: “Jij voelt je zeker nog dertig?” Nou nee, ik wil helemaal geen dertig zijn, want dat ben ik al geweest. Ik voel me heel vaak vijftig (ook weleens tachtig trouwens. Of dertien.). Dat besmuikt fluisteren is natuurlijk ook best mal. Ik weiger me te schamen voor het feit dat ik nog ademhaal. Om met de beroemde filosofe D. Parton te spreken: ‘I am old and cranky enough now that if someone tried to tell me what to do, I’d tell them where to put it.’ Dat geldt ook voor Rita. Als ik op de terugweg ben, gooit ze net haar deur open. Ze duwt een looprek de stoep op, pakt vervolgens een hoogbejaarde meneer – krom als een hoepel – bij de arm en zet hem achter het gevaarte. Zijn benen zwabberen als hij zich langzaam in beweging zet. Hij steekt een voorzichtige hand naar haar op en glimlacht. Rita zwaait weer uitbundig. “Dag ouwe reus,” roept ze. “Was gezellig!” Ergens gloort de jonge lente.</p>]]></description>
      <guid>https://www.parool.nl/columns-opinie/waarom-ouwe-in-amsterdam-juist-een-liefkozend-woord-is~b39ef489/</guid>
      <pubDate>Sat, 29 Mar 2025 00:00:00 +0100</pubDate>
    </item>
    <item>
      <title><![CDATA[Zijn eerste, enige en laatste doelpunt voor sc Heerenveen]]></title>
      <description><![CDATA[<p>Een ochtend. Een telefoontje. Zijn stem. “Mam, ik heb iets geks gedaan.” “Wat?” “Ik heb alles gezegd tegen de trainer. Wat ik vind. Wat me dwars zit. Alles.” “Echt?” “Ik was het niet van plan, maar opeens begon ik te praten. En toen stopte ik niet meer.” “Jeetje.” “Ja.” “Hoe voel je je?” Een zucht. “Opgelucht.” De maanden ervoor had hij vaak gebeld. Ze hoorde zijn stem veranderen. Zijn schouders waren hoger gaan staan. Doordat de droom van ooit een onverwachte praktijk had. Ze wist hoe hard hij probeerde. Doorzetten. Weerbaar zijn. Doorzetten. Jezelf laten zien. Doorzetten. Pijn verbijten. Fysieke, maar ook die van schrammen veroorzaakt door harde woorden. Doorzetten. Proberen. Doorzetten. Vermannen. En doorzetten dus. De heimwee. Het Amsterdam met zijn voetbalpleintjes, zijn vrienden. Hoe mooi groen de Friese weilanden ook waren, ze verdreven het gemis niet. Hij voelde zich niet op zijn plek. Net als op het veld. Hij bleek gescout voor een positie die hem niet paste, ver achterin. Mee aanvallen was uit den boze. De aanvallen waarin zij hem jaren zag vliegen. Als een duveltje uit een doosje, honderd meter naar voren, haar in de wind, die stijve linkspoot naar achter en dan schieten. Het mooiste. Dat hoorde nu niet bij zijn functie. “Aannemen. Passen. Aannemen. Passen. Da’s het enige wat ik doe. Ik heb geen plezier meer in voetbal.” Er was een misverstand. Nooit eerder stond hij op deze plek. De trainer had geen idee. Er was het missen. Waar geen verstand, geen ratio tegen opgewassen was. Op een nacht zat ze bij hem. Ze staarden het duister in. Dit was het einde dat ze niet voor ogen hadden gehad. “Mam. Ik ben zo bang dat als ik stop… papa en jij niet meer trots op me zijn.” Ze had hem vastgepakt en een zinnetje gezegd dat de les bevatte die veel volwassenen zelfs niet snapten. Mensen die vastzaten in verkeerde huwelijken, banen, opleidingen. “Jochie, je bent een vrij mens. Vergeet dat nooit.” Niet lang daarna meldde hij zich bij de trainer. En zei alles. Zijn afscheidswedstrijd begon hij op de bank. Ze stonden met vier-één voor. Het werd vier-twee. Vier-drie. Vier-vier. Hij mocht het veld in. Voor één keer als aanvaller. En daar zag zijn moeder het. Zagen medespelers het. Zag de trainer het. Als een duveltje uit een doosje, honderd meter naar voren, haar in de wind, die stijve linkspoot naar achter en schieten. Zijn moeder schrijft theaterscenario’s. Als ze dit had verzonnen, was haar ongeloofwaardigheid verweten. Maar de werkelijkheid heeft verrassingen in petto en soms zijn ze prachtig. Zoals het moment waarop de jongen in de drieënnegentigste minuut de winnende goal scoorde. Zijn eerste, enige en laatste doelpunt voor sc Heerenveen. Vlak voor zijn team hem juichend bedolf, vlak voor nuchtere Friese voetbalouders brokken in kelen wegslikten (“Gut, wat gun ik het die jongen.”), vlak voor zijn moede snel trotse tranen wegveegde – niet vanwege die goal, maar om alles wat hij daarvoor had gedaan – vlak daarvoor gooide de jongen zijn armen in de lucht. Als overwinnaar.</p>]]></description>
      <guid>https://www.parool.nl/columns-opinie/zijn-eerste-enige-en-laatste-doelpunt-voor-sc-heerenveen~bb69be42/</guid>
      <pubDate>Sat, 22 Mar 2025 00:00:00 +0100</pubDate>
    </item>
    <item>
      <title><![CDATA[De vriendelijke wereldster en een stralend, glimmend meisje]]></title>
      <description><![CDATA[<p>‘Snorren en matjes gezocht voor nieuwe serie over Marco van Basten’ las ik deze week op een website. Voor de tv-reeks Basta worden figuranten opgeroepen die op oud-Oranjespelers lijken. Of je een deuk in een pakje boter schopt, doet er niet toe. Onmiddellijk ging in mijn hoofd het laatje open vol jarentachtig-iconen. Ruud Gullit en Frenkie Rijkaard natuurlijk, met hun prachtige glansbenen. Maar vooral ook al die vlassig besnorde jongens die met eigenaardig piekhaar over het veld dribbelden. Jan Wouters. Adri van Tiggelen. Joop Hiele. En de allergewoonste der allergewonen, Berry van Aerle, de postbode die een EK won. Daarnaast, daarboven, maar vooral niet daartussen stond Marco van Basten. De tweebenige spits die op zijn vijftiende al een lijstje favoriete schijnbewegingen opstelde (‘Met de rechtervoet de bal tegen het linkerbeen aanspelen’, ‘Beweging maken naar links, speler hapt, door de benen spelen.’). De jongen met de danskrullen die ietwat introvert was, maar met zijn betoverende talent en kleine scheve grijns boven alles uitsteeg. Op mijn twaalfde was ik met mijn ouders op vakantie in Italië. Gullit, Rijkaard en Van Basten waren net voor destijds absurd hoge bedragen aan AC Milan verkocht. Op een avond speelde de ploeg in Verona, het plaatsje waar wij verbleven. Ik was een lefgozertje toen, luid en uitbundig, niet wetende dat ik me enkele maanden later plotseling overvallen door chronische gêne om mijn hele wezen het liefste de ganse dag zwijgend, schamend en bescheten terugtrok in veel te grote sweaters. Maar in Italië was ik nog mijn vrije kinderzelf. Na de wedstrijd maakte ik me uit de voeten. Ik rende richting de achterkant van het stadion. Zou ik de kleedkamers kunnen vinden? Mocht ik dichtbij komen? Zou ik ze zien, de Hollandse helden in Zuid-Europa? Ik kroop onder een hek door, ik slalomde voort terwijl ik me verbeeldde dat bewakers me achternazaten. In werkelijkheid ontbrak iedere vorm van beveiliging, maar ik was nu eenmaal wereldkampioen heroïsch dromen. Ik sprintte, tienerzweet plakte tegen mijn rug. En opeens was ie daar. De spelersbus. Tegen het dashboard leunde het lange lijf van Ruud Gullit. Met een lome glimlach keek hij op me neer. Ik probeerde happend voldoende lucht naar binnen te hengelen, pas na enkele eindeloze secondes lukte het. “Ah, Ruud, wil je met me op de foto?” Al bijna veertig jaar hangt op mijn kamer de uiteindelijke kiek. Een vriendelijkewereldster met in zijn hand losjes een stokbroodje naast een stralend meisje met spiegelend glimhoofd. Het is een prachtplaat. Maar er ontbreekt iets. Want verderop had ik ook Marco van Basten gezien. Was het al een oprisping van vooruitgesnelde puberschaamte waardoor ik hem niet dorst aan te spreken? Of was hij domweg te mooi, te groot, te goed? Ik denk het laatste. En ik denk ook dat er altijd iets te dromen moet zijn. Dus fantaseer ik tegenwoordig over die ene foto. Een foto van een vrouw met glimhoofd en de vedette die losjes zijn arm om haar schouders legt en grijnst. Scheef. Ik denk dat ik mijn snor maar eens laat groeien.</p>]]></description>
      <guid>https://www.parool.nl/columns-opinie/de-vriendelijke-wereldster-en-een-stralend-glimmend-meisje~b4e92bf85/</guid>
      <pubDate>Sat, 15 Mar 2025 00:00:00 +0100</pubDate>
    </item>
    <item>
      <title><![CDATA[Wat is de overeenkomst tussen een hond en Donald Trump?]]></title>
      <description><![CDATA[<p>Een leeuw. Dat is wat ik ben. Kijk mij mijn muil openen, mijn tandvlees vol glanzend speeksel, tanden als ivoren torens in mijn bek, ik zet mijn voorpoten wijd neer om aan te geven: mij krijgt niemand omver, en dan laat ik van diep in mijn lendenen een schreeuw horen die geen enkele twijfel overlaat: ik ben de baas! Onze hond Frenkie kent diverse kwalen. Zo heeft hij chronisch honger, kan hij niet tegen leverworst (resultaat: helgele poep in vlasubstantie) en gaat ie scheel kijken als hij vermoeid raakt. Maar het allervervelendste is dat hij zich Donald Trump waant. Zo heeft hij net als Trump een bloedhekel aan alles wat anders oogt dan hij. Bij Trump betreft dit iedereen die vrouw, trans of Zelensky is, bij Frenkie gaat het vooral om poedels. Hij haat ze intens, wat onhandig is, aangezien elke zichzelf respecterende grachtengordelinfluencer momenteel een miniformaat gekapte krulhond bezit. Plotsklaps blijft die ontplofte (en oké, iets te dikke) pluizende haarbal van me op straat staan en terwijl hij normaliter slechts lullige piepblafjes produceert, komt in het zicht van poedelachtigen luid mannengegrom uit het beest. De vergelijking met Trump is echt niet ver weg. Terwijl de man lang niet zo sterk oogt als ie denkt (zoals een Britse vriendin in prachtig Cockney-Engels eens over hem verzuchtte: “He’s súch a carrot.”), blaast de president zichzelf op met gebrul, beledigingen en merkwaardige lichaamstaal waarbij het wedstrijdje wijdbeens zitten dat ie met Sarkozy deed het absurdst was – nog even en beide heren hadden een krukje gevraagd om hun testikels op te leggen, zo ver waren de knieën gespreid. Manspreading in optima forma, we zien het dagelijks op journaals. Met een kop vol wereldnieuwsellende strompel ik vandaag richting hondenuitlaatveldje en ja hoor, denk je alles gehad te hebben, dartelt er een labradoodle op ons af. Frenkie duikt onmiddellijk in de spreidstand en begint in plat-honds beledigingen te schreeuwen. Gegeneerd draai ik me van hem af, waarna ik pal in de ogen kijk van een kerel met kale kneiter en nektatoeage. Naast hem nog zo’n ruwe bolster in leren jack en zwarte spijkerbroek. “Mooi hè,” grijnst Kneiter terwijl hij wijst richting een buldog die ruggelings door het zand ploegt. De tanden van het beest blikkeren. “Da’s Max. Niet gevaarlijk, hoor,” murmelt de man. Dan begint ie te vertellen. Over Jopie, zijn andere hond. Die twee jaar geleden ziek werd. “Kanker. Helemaal verrot.” Een lange lijdensweg volgde. Pilletjes van de dokter. Die niet hielpen. “En tja, dan mot je zo’n beestje laten gaan. Wil je ’m zien?” Even later staan we gebogen over een iPhone en staren naar een herder met gesloten ogen. Ernaast ligt Max, die zachtjes een poot op de snuit van Jopie legt. Ik slik. Kneiter slikt. Zijn vriend slikt. Frenkie komt aangewaggeld en laat een lullig piepblafje horen waarna hij schelig op mijn voet neerzijgt. En heel even is alles zacht. De ruwe bolsters afgeworpen. Blanke pitten blijven over. Ik gun het de wereld dat dat ook in Amerika gebeurt.</p>]]></description>
      <guid>https://www.parool.nl/columns-opinie/wat-is-de-overeenkomst-tussen-een-hond-en-donald-trump~b97cbeaf/</guid>
      <pubDate>Sat, 8 Mar 2025 00:00:00 +0100</pubDate>
    </item>
    <item>
      <title><![CDATA[Wat als...?]]></title>
      <description><![CDATA[<p>Het is zo’n vraag die ik het liefst wegdruk omdat hem stellen zinloos is en ik het antwoord nooit zal weten. Toch popt hij geregeld op. ‘Wat als?’ Wat als jaren geleden al naar zijn familiegeschiedenis was gekeken? Wat als zijn verzoek door de dokter serieus was genomen? Wat als er een bloedtestje was gedaan, eentje waar een eenvoudig getal uit kwam dat zou aangeven: te hoog, hier moeten we iets aan doen. Het is allemaal niet gebeurd. Toen mijn vader zich afvroeg of hij zich niet eens moest laten checken, aangezien zowel zijn broer als vader de diagnose prostaatkanker hadden gehad, reageerde de huisarts afwijzend. Welnee. Al dat extra testen op PSA-, een bloedwaarde die bij verhoging kan duiden op prostaatkanker, kostte de samenleving maar geld. Bovendien leverde het patiënten vaak onnodig kopzorgen op. Dat is waar natuurlijk, dacht mijn pa. Hij liet zich wegsturen. Dat zat me niet lekker. Een jaar later drong ik erop aan dat ie toch een onderzoek zou laten doen via een arts bij wie ikzelf weleens mijn bloedwaardes laat meten. De PSA bleek hoog. Te hoog. Kanker. Die al doorgebroken was waardoor een operatie niet meer kon. Mijn vader was simpelweg te laat. Wat als? Tja, wat als. Misschien deed die kanker zijn woekerende werk al toen mijn pa voor het eerst om een PSA-onderzoek vroeg. Maar misschien ook niet. Wat als? Die lastpakvraag dringt zich almaar op nu de discussie oplaait over het invoeren van een bevolkingsonderzoek naar prostaatkanker. Het aantal gevallen blijft toenemen, afgelopen jaar kregen meer dan 15.000 mannen de diagnose. Helaas wordt prostaatkanker vaak pas laat ontdekt, als er al uitzaaiingen zijn in bijvoorbeeld botten. Hierdoor overlijden elk jaar 3000 mannen, net zoveel als vrouwen aan borstkanker. Toch is er geen standaardcheck. Want dat kost geld. Het zorgt voor een extra belasting, Van de zorg en van het hoofd van mannen die zich wellicht onnodig zenuwachtig maken. Dat snap ik. Heus. Tegelijkertijd zijn er enge statistieken. Nadat routinematige PSA-screening in 2012 in de VS werd afgeschaft is er nu een grote toename van het aantal diagnoses van uitgezaaide prostaatkanker. ‘Routinematig screenen werd ontraden door de veronderstelde schade die zou worden toegebracht door overdiagnose en overbehandeling, dit blijkt nu te zijn omgeslagen in de noodlottige consequenties van onderdiagnose,’ aldus de Stichting Dutch Uro-Oncology Studygroup. Wat als? Ik begrijp dat de kwestie ingewikkeld is. En toch. Binnenkort word ik vijftig en ligt op mijn deurmat een uitnodiging voor zowel het bevolkingsonderzoek baarmoederhals- als borstkanker. Mijn man krijgt als 55-plusser standaard een potje om in te poepen vanwege de darmkankerscreening. Daar ben ik allemaal blij om. Ik wil niet struisvogelen als het om mijn lijf gaat. En wat had ik intens gewenst dat mijn vaders huisarts zijn kop boven het maaiveld had uitgestoken en had gezegd: “Natuurlijk doen we een testje.” Het gebeurde niet. Zoals het vaak niet gebeurt. En nu zitten we er mee. De patiënten en hun geliefden die zich niet kunnen losmaken van die ene vraag. Wat als?</p>]]></description>
      <guid>https://www.parool.nl/columns-opinie/wat-als~b06361fc/</guid>
      <pubDate>Sat, 1 Mar 2025 00:00:00 +0100</pubDate>
    </item>
    <item>
      <title><![CDATA[We moeten aan bomen blijven schudden]]></title>
      <description><![CDATA[<p>“Klootzakken! Zakken! Klootzakken!” Bij de buitendeur, op de grond, zit een woedende bewoner luidkeels te brullen. “Geef ’m eens ongelijk,” murmel ik, denkend aan de stand van de wereld (Gaza tot vakantieoord verklaard, Oekraïne onder bus gegooid, journalisten uit Witte Huis geweerd omdat ze het weigeren Golf van Mexico om te katten tot Golf van Amerika). Op papier mogen in deze instelling mensen wonen die als niet normaal worden bestempeld, volgens mij zit de gekte vooral buiten. In een belendend kamertje maakt een jochie zijn Mickey Mouse-puzzel. Nou ja, jochie, een veertiger. Dat ik hem als adolescent zie, komt door zijn vader Jan met wie ik al zoveel over hem sprak. Jan deelde ooit een ziekenhuiskamer met mijn pa. Die was van zijn fiets gelazerd, Jan van de trap. De mannen vonden elkaar in nuchtere grappen en morfinepraat. Jaren later stuurde Jan me een berichtje over Jean-Louis, autistisch en zwakbegaafd, wonend in een instelling. Zorg-efficiencyboeren hadden Jean-Louis in een gemengde groep geplaatst. Een drama. “Mensen met het syndroom van Down zijn vaak oversociaal. Dat mengt niet lekker met een autist,” zei Jan destijds droogjes. Het gevolg: Jean-Louis sliep niet, was totaal overprikkeld, automutileerde waardoor hij onder de butsen en builen zat. Ik schreef er een stukje over. “Dat hielp,” aldus Jan. Ik weet het niet. Wat vooral hielp was dat Jean-Louis’ ouders aan de boom bleven schudden. Met dossiers, bezwaarschriften, klachten. Met rechtop blijven staan als degenen die groter lijken je proberen om te duwen. Langzaamaan is de zorg verbeterd. Onlangs mailde Jan me weer. “Wil je mijn zoon ontmoeten?” Dus vandaag sta ik voor een manjongen met lieve donkere ogen. Hij staart. Hij knippert. Dan pakt hij mijn hand en drukt er een kus op. Binnen tien seconden doet Jean-Louis me blozen. Zijn moeder schikt een brownie op een bordje. Jean-Louis is vooral geïnteresseerd in het tupperwarebakje waar het uitkomt. En in de puzzel. En in het bezoek. Hij staart tot ik er een beetje ongemakkelijk van word. Dan lacht hij. Hij ontwapent. “Blond vindt ie leuk,” grijnst Jan. Op de muur achter Jean-Louis staan strepen, afdrukken van zijn schoenen omdat hij er bij een woedeaanval nogal eens tegenaan trapt. “Dan troost ik hem. En wacht tot het over gaat,” zegt zijn begeleider. “Weet je dat Jean-Louis heel goed kan vouwen?” vertelt z’n mam. “Hij vouwt zelf de was.” Jan knikt enthousiast. “En hij sorteert alles. Héél precies!” Een vader. Een moeder. Ouderlijke trots. “’t Gaat best aardig,” zegt Jan als we afscheid nemen. “Al doet ie zichzelf soms nog pijn.” We praten na. Over duizenden anderen in ongelukkiger posities. Nog altijd opgehokt in verkeerde groepen. Zichzelf bloemkooloren slaand, zoals Jean-Louis ooit deed. We moeten aan bomen blijven schudden, vinden Jan en ik. Want de wereld is al gek genoeg. Als ik wegloop zwaai ik. Naar Jean-Louis, de jongen die door lieve ogen kijkt. De jongen die handkussen geeft. De jongen om trots op te zijn. Met ouders om van te houden.</p>]]></description>
      <guid>https://www.parool.nl/columns-opinie/we-moeten-aan-bomen-blijven-schudden~b57d525a/</guid>
      <pubDate>Sat, 22 Feb 2025 00:00:00 +0100</pubDate>
    </item>
  </channel>
</rss>
