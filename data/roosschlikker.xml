<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Mijn kinderen hebben talloze kwaliteiten, maar lezen interesseert ze geen reet]]></title>
      <description><![CDATA[<p>Wat zou ik graag zeggen dat we ons goede familievoornemen van het afgelopen jaar (en dat daarvoor en dat dáárvoor) zijn nagekomen, namelijk elke dag een halfuurtje lezen. Ja, ik redde het wel – ik graaf me het liefst in allerhande lompen, lappen en dekens in om tot de rozenvingerige dageraad romans, biografieën, strips en zelfhulpboeken tot me te nemen, want kieskeurig ben ik niet. Ik was zo’n meisje dat pakken hagelslag spelde. Helaas, dat soort koters maak ik niet. Mijn kinderen hebben talloze kwaliteiten. Eentje zingt theaters vol, de ander doet voetbal lijken op ballet, zo sierlijk beweegt hij met de bal aan zijn slof, ze zijn beiden gebruiksvriendelijk, geestig, gemakkelijk in de omgang. Maar lezen interesseert ze geen reet. Het is een drama. Onlangs verschenen alarmerende berichten over het abominabele taalniveau van kinderen. Nederlandse vijftienjarigen behoren tot de slechtste lezers van de EU. Ik schrok ervan, tegelijkertijd verbaast het me niet. Want wat is het vak Nederlands op veel scholen verschrikkelijk saai geworden. Niks passie­volle betogen over verbeelding, over poëzietroost, over liefdesscènes in de werken van Jan Wolkers, Heleen van Royen, Stella Bergsma, Herman de Coninck (‘Want vrouwen hebben machtige geslachten, hoge wonden, venusbergen, spelonken, vouwen waarin verloren nachten nooit meer worden teruggevonden’), want daar houden tieners van. Nee. Ze moeten, onder de noemer ‘Begrijpend lezen’ (kan een vak geest­dodender klinken dan dat?) eindeloos ­ontleden, verwijswoorden aanwijzen, ­dorre teksten verklaren. Dat helpt overigens weinig. Laatst kreeg ik een appje van mijn jongste: ‘Mama ik heb een 6,3 voor Nederlands en iedereen uit me klas heeft een 1!’ De Neerlandicaresse in mij kon het niet laten en schreef: ‘Geweldig! Maar het is MIJN klas.’ Tja, iemand moet het doen (en het is niet hun Franstalige vader, want met hem had ik deze week een discussie over taco’s waarvoor hij de lijm zocht, wat ik een merkwaardig eclectische combinatie achtte, tot ik snapte dat het limoen betrof). Juist nu mag het belang van woorden niet worden onderschat. Noem je mensen terroristen of vrijheidsstrijders, is iemand omgekomen of vermoord? Het doet ertoe. Taal telt. Maar waar hebben wij steken laten vallen in onze leesopvoeding? Het huis ligt vol Gouden Griffelmateriaal, doorgaans niet verder dan twee hoofdstukken bekeken. Voorgelezen worden vonden ze wel leuk, van Abeltje tot Kruistocht in spijkerbroek. Maar ja, dat deed ik met stemmetjes. Daar zijn ze te oud voor. Of niet? Ik besluit het erop te wagen en roep opeens keihard met Kim Hollandse heesheid door de kamer: “Seks was simpelweg een voortzetting van de speeltuin, een soort stoepranden, maar dan zónder straat ertussen. Spelen, onbekommerd allerlei onmogelijke standjes uitproberen, pijn in je tamp van iedere nieuwe godvergeten erectie, een schorre keel van alle schaamharen achter je huig.” Als springveren schieten twee tieners die tot dan toe in horizontale positie naar TikTok lagen te staren overeind. “Mam! Wát zeg je?!” “Wil je het echt weten?” vraag ik liefjes. Vervolgens geef ik ze Ik ook van jou van Ronald Giphart. “Hier. Een halfuurtje per dag.” Herman de Coninck is de volgende. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/mijn-kinderen-hebben-talloze-kwaliteiten-maar-lezen-interesseert-ze-geen-reet~b540374a/</guid>
      <pubDate>Sat, 6 Jan 2024 00:00:00 +00:00</pubDate>
    </item>
    <item>
      <title><![CDATA[Met drie bruistabletbreinen loopt veel mis, in het honderd en in de soep]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Zo moet de blauwbilgorgel eruitzien. Ik sta in de kinderkamer en denk onmiddellijk aan de nonsenspoëzie van Kees Buddingh’: ‘Ik ben de blauwbilgorgel, mijn vader was een porgel, mijn moeder was een porulan, daar komen vreemde kind’ren van. Raban! Raban! Raban!’ Toen ik het gedicht op school leerde, stelde ik me er een paarsblauwe, olijk kijkende blob bij voor. Die blob staat nu op de muur. Dit was niet de bedoeling. Mijn man, een goeierd met twee rechterhanden en één ADD-brein, overkomt het leven nogal. Omdat onze jongste een tienerinrichting wilde, wijdde hij twee volle dagen aan de edele kunst der Ikea-kast-in-elkaar-schroeven, wat in een schotsscheef huis niet meevalt. Waterpassen kwamen tevoorschijn, schrootjes waarop het gevaarte recht kon staan, de boel woog trouwens 183 kilo, kortom, een gedoe, maar dan had je ook wat. Totdat zijn hartenlapje (geen perfectionistische natuur, wél ADD) bedacht dat hij een tiental wandplankjes in een rondje aan de muur wenste, want daar kon hij spulletjes op tentoonstellen. Papa (wél een Frans-Canadees accent) ging goedmoedig door met klutsen (in eigen woorden). Het rondje mislukte, waarna vaders besloot de foute gaten dicht te kitten. Op de wand die al sinds babytijd lichtblauw was. Ah joh, zien ze niet, dacht hij toen hij een restje blauwe verf royaal op de stucvlekken kwastte. Het restje bleek twaalf jaar oud en paars uit te slaan. “Eeeeeh, pap,” zei zoonlief doodleuk toen hij dit puike stukje modernisme aanschouwde, “eigenlijk wilde ik een witte muur. En dan ook áchter de kast.” Tja, de volgorde der dingen is voor ADD’ers lastig te bepalen. Laatst gingen we naar Parijs. Mijn geliefde had twee wensen: de Eiffeltoren en het Louvre. Hij regelde kaartjes. Op de eerste dag stonden we na veel gehaast precies op tijd onder aan de Eiffeltoren. Mijn man pakte de QR-­codes. En riep toen: “Merde! We moeten nú bij het Louvre staan.” Zo loopt veel mis, in het honderd en in de soep. Maar 2023 gaf me het cadeau dat ik nu weet waarom. Met drie bruistabletbreinen gaat het leven rommelig. Plannen van aanpak? Non-existent. Boodschappenlijstjes? Zoekgeraakt. Een agenda? Nimmer ingekeken. En stiekem hou ik van rommelig. Zoals ik nooit in een strakke, volledig uit beige opgetrokken stylistenwoning zou kunnen aarden, zou ik me doodvervelen met drie degelijke heren inclusief strakke middenscheiding. Ik hou van hun ontplofte haar, ontplofte hoofd, ontplofte ideeën. Want je kunt kijken naar wat mislukt, maar je kunt ook zien wat lukt. Een schoolmentor die over mijn oudste zegt: “Wat is dat jong leuk. Daar wil ik er wel twintig van in de klas!” Een jongste die zonder vragen de muur van ledlampjes voorziet om daar watten overheen te plakken want dat staat zo gezellig. Een echtgenoot die een mammoet-Ikeakast van schrootjes schuift, ­leegruimt, demonteert, een muur wit en de kast weer helemaal in elkaar fabriekt. Het is chaos, maar daaruit ontstaan de mooiste dingen. De muur is inmiddels keurig wit. Maar eronder woont tot mijn grote geluk de blauwbilgorgel. Het leukste, creatiefste dier ter wereld. Raban raban raban. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/met-drie-bruistabletbreinen-loopt-veel-mis-in-het-honderd-en-in-de-soep~b4dfd160/</guid>
      <pubDate>Sat, 30 Dec 2023 00:00:00 +00:00</pubDate>
    </item>
    <item>
      <title><![CDATA[Mijn vader is ziek, maar larger than life en hij hangt slingers op waar hij maar kan]]></title>
      <description><![CDATA[<p>Mijn vader, die normaal niet zo’n apper is (de meeste berichten beantwoordt hij domweg met ‘goed’), heeft opeens van alles te vertellen. Zo stuurt hij een hele collage van zijn kerstversiering. Ik grijns er stiekem om, want in mijn jeugd hadden wij een karig boompje met enkele kaarsstompen; mijn moeder was eind december doorgaans kneiterdepressief. Maar inmiddels is het uitbundigheid alom. Piep piep. Daar verschijnt een nieuw berichtje. “Gisterenavond een mooie avond met vrienden gehad. Allemaal lieve mensen. Lekker eten en dansen. Het leven is nog steeds een feest.” Het zijn teksten om in te lijsten. Zelf vertyp ik me geregeld als ik mensen per mail over zijn reilen en zeilen op de hoogte houd. Prostaatknakker verschijnt er almaar op het scherm, wat een stuk vrolijker klinkt dan de ziekte waarnaar ik verwijs. “Het gekke is,” zei hij toen de diagnose net was gesteld, “ik maak me veel minder druk. Vroeger kon ik piekeren over kleine dingetjes, nu denk ik: wat kan mij het allemaal schelen. Ik wou dat ik dat eerder had gehad.” Ik herken het. Nadat mijn moeder stierf, voer er naast peilloos verdriet ook iets anders in me: een aangename vorm van onverschilligheid. Want wat doet veel er weinig toe in het licht van grote rampspoed. Een rotopmerking op twitter? Een kilo buikspek teveel? Een onvoldoende voor wiskunde van je kind? Boeien. Niemand maakt mij wat. Ik heb wel wat anders aan mijn hoofd. Natuurlijk verdwijnt dit gevoel. Voor je het weet maak je je weer druk om een haperend fietsslot. Maar nu niet. Deze tijden van ziekte veranderen elk perspectief. Het is gek, maar het lijkt wel of je pas echt leert leven als het licht van de dood op je schijnt. Dus hebben we schijt. Schijt aan dronken Naatje, zoals mijn Jordanese vader zegt. Deze week kreeg hij zijn derde chemo. Zijn kop glimt, net als zijn ogen. Toen mijn jongste hem voor het eerst haarloos zag, bleef hij hem maar aaien. “Opa, je bent net een kale baby!” De foto van mijn schaterende vader en zijn kleinzoon die de handjes om zijn bol vouwt, is mijn dierbaarste van 2023. Twee weken daarvoor was dezelfde man nog zo ziek dat hij de ene voet niet voor de andere kon zetten. “Lieverd, zo hoeft het voor mij niet,” huilde hij. Maar nu spat de levenslust uit zijn poriën. Mijn vader is larger than life en hangt slingers op waar hij maar kan. Gelijkt heeft ie. Want hij kreeg een nieuw leven. We hebben geen idee hoe lang. Maar dit nieuwe leven moet je vieren. Dus deze kerst zal de prostaatknakker aan mijn keukentafel zijn bol weer uitgebreid laten beaaien. Hij zal zijn harde lach lachen, want zacht lachen kunnen Schlikkers niet. Hij zal tevreden “Heerlijk, schat!” roepen als ik hem rode wijn inschenk. Kleine zorgen zullen weg zijn, heel ver weg. We hebben schijt aan dronken Naatje. En de grote zorgen? Die komen vast wel weer. Maar nu niet. Het leven is nog steeds een feest. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl</p>]]></description>
      <guid>https://www.parool.nl/columns-opinie/mijn-vader-is-ziek-maar-larger-than-life-en-hij-hangt-slingers-op-waar-hij-maar-kan~b6ec6b8c/</guid>
      <pubDate>Sat, 23 Dec 2023 00:00:00 +00:00</pubDate>
    </item>
    <item>
      <title><![CDATA[Hop, daar verscheen weer een foto van een vulva met attributen]]></title>
      <description><![CDATA[<p>“Maar hoe kan je dat ooit normaal vinden?” Zoals elke avond staren we samen het donker in. Ik gun iedereen een kind dat met opgetrokken knietjes tegen je aan ligt en vraagt: “Vertel eens wat...” Mijn jongste is van de nieuwsgierige soort. Vooral vlak voor slaaptijd komen de verzoeknummers. Over vroeger, nu, ingewikkelde kwesties, spannende verhalen. Verzinnen mag ik niets. “Eérlijk zeggen hoe het zit!” Dus vertel ik. Over het communisme, Pim Fortuyn, 9/11, de vraag of Elvis echt dood is. Zijn wereld opent zich. En ik kijk ernaar met nieuwe blik. Want wat als bekend wordt verondersteld, is vers in zijn ogen. Soms vergeet ik dat. Dan noem ik Theo van Gogh en roept hij: “Wie is dat?” O ja, die kent ie niet. Vanavond praat ik over Wouter Brugge, hoofdredacteur van Power Unlimited. Hij schreef een excuuscolumn omdat vrouwen in zijn gameblad decennialang onderwerp van lage grappen waren. “Hoezo?” vraagt mijn zoon. Ik leg hem uit dat damespersonages in games meestal niet meer dan kreunende wezentjes met enorme borsten waren, en dat het bij spelletjesbedrijven op de werkvloer ook geen toonbeeld van gelijkheid was. Toen in 2014 een groep dames in Amerika opriep het anders aan te pakken, ontstond ‘gamergate’: vrouwen uit de business kregen doodsbedreigingen en gedetailleerde beschrijvingen van verkrachtingen. “Waaaaat?” vraagt het mannetje naast me in het grote bed. “Hoezó?” Tja, hoezo. Omdat vrouwenrechten geen vanzelfsprekendheid zijn. “Zelfs niet na MeToo,” brom ik. “Mietoe?” Ach natuurlijk, hij heeft geen idee. Dus open ik een wereld die lelijk is. Eentje met Weinstein, seksisme, tweets van miljoenen vrouwen die almaar hetzelfde herhaalden. Ik ook. Ik ook. Ik ook. Dan vraagt hij: “Mam? Heb jij weleens iets meegemaakt?” Zal ik me er makkelijk van afmaken? Gewoon ‘neuh’ mompelen? “Eérlijk zeggen hoe het zit!” klinkt het. Dus vertel ik over kroeggegraai. Over gesis op straat. Over de klootzak in een bus die rukkend zijn zaad op mijn jas loosde (ik was 17). Over een chef die een gesprek met mijn borsten voerde (ik dorst geen loonsverhoging te vragen omdat ik me zo goedkoop voelde). Over honderden DM’s nadat ik besloot even niet meer in een talkshow aan te schuiven. Hoer, hoer, hoer. Ik moest mijn kankerbek houden. Niemand zat op mij te wachten, vuile zaadslet. Hop, daar verscheen weer een foto van een vulva met attributen erin. En dan heb ik nog amper iets meegemaakt. Eén op de tien vrouwen is verkracht, femicide vindt vrijwel wekelijks plaats, er woeden oorlogen waarin vrouwen beestachtig worden verminkt. Die laatste zinnen spreek ik niet uit. Je kunt ook te veel weten. Het duister ligt als een deken over onze lichamen. Ik aai het haar van mijn zoon. Misschien is het laf, maar ik hoor mezelf afrondend zeggen: “Nou, kortom, vrouwen zijn nogal eens de sjaak.” Even is het stil. Dan zucht hij: “Hoe kan je dat ooit normaal vinden?” Ik heb geen antwoord. Het enige wat ik weet is dat ik de wereld een kind gun, met opgetrokken knietjes, dat precies de juiste vragen stelt. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/hop-daar-verscheen-weer-een-foto-van-een-vulva-met-attributen~b653d808/</guid>
      <pubDate>Sat, 16 Dec 2023 00:00:00 +00:00</pubDate>
    </item>
    <item>
      <title><![CDATA[Het leven liegen doen niet alleen acteurs, we kunnen er allemaal wat van]]></title>
      <description><![CDATA[<p>De kerstbal op pootjes bleek een kloeke snor te hebben. Eerst vermoedde ik dat een student zich had laten strikken om in een bolvormig glit­terverkleedpak van het tuincentrum te stappen om de feestvreugde te verhogen van de meute die asgrauw langs schappen kerstballen in de vorm van teckels, donuts en Freddie Mercury schuifelde. Maar toen hij zich uit het gevaarte wurmde voor een peukpauze, bleek het een veertiger die zich animator noemde. Mijn verbeelding was onmiddellijk geprikkeld, want rare beroepen: ik ben er dol op. Zo vraag ik me altijd af of de folderkip die mensen ertoe verleidt een bak gestold vet bij Kentucky te kopen einde dag aan de keukentafel zijn masker vol lellen afdoet en bromt: “Zo, lekker gewerkt!” Het kan zomaar. Mensen slijten op de gekste manieren hun dagen. Laatst las ik over de ontdekking van de womanizer­vibrator. De Beierse uitvinder Michael Lenke wilde de orgasmekloof dichten en besloot met luchtdruk te experimenteren. Zijn vrouw Brigitte werd versuchskaninchen en bracht eindeloos stofzuigerachtige situaties aan op haar klit, waaronder de omgebouwde aquariumpomp, ‘een moordwerktuig’. Geduld en toewijding bleken echter schone zaken, want op een dag kwam ­Brigitte glimlachend uit de slaapkamer. “Dit wordt een wereldhit.” En zo bleek proefkonijn een baan van belang. Evenals bijvoorbeeld dierentolk, een beroep waarover dit magazine vorige week schreef. Zo werd de eigenaar geïnterviewd van een kat met een agressieprobleem. “Moos vocht tot bloedens toe met andere katten. Daarom zocht ik contact met Saskia. Zij ging met hem in gesprek en had een mooie uitleg voor me: ‘Moos is boos’.” Dierentolk, ik vind het een heerlijke baan, al werd er online schamper op ge­re­ageerd. Wat natuurlijk apekool is. Ik zou ook niet weten waarom een verklede kip gekker is dan iemand die ‘Back Up Appliances Sales Specialist’ op zijn visitekaartje heeft staan. In alle beroepen zit iets mals. Ooit werd ik ’s nachts wakker met een briljant columnidee. Naakt in de badkamer maakte ik snel een notitie. De volgende morgen las ik mijn essentiële aantekeningen terug. ‘Fred Teeven,’ stond er. En: ‘Konijnen­pantoffels.’ Het moge duidelijk zijn, dat stukje kwam er niet. Ach, het is binnen een carrière de kunst te balanceren tussen jezelf niet te serieus nemen en tegelijkertijd ernstig genoeg, want anders besteed je er geen veertig uur per week aan. Laatst beschreef mijn jongste voor school zijn levensverhaal. In één alinea vertelde hij hoe hij zijn droomberoep ­ontdekte, waardoor hij nu in musicals speelt: ‘Ik zat in groep 5 en acteerde de hele dag door: van liegen tot nephuilen en aandacht zoeken. Dit heb ik altijd gedaan, maar ik wist niet dat dit acteren is.’ Ik geef toe: het is geen Stanislavski en hij zal veel moeten leren over de diepte van het vak, maar voor nu is dit voldoende. Want het leven liegen doen niet alleen acteurs. We kunnen er allemaal wat van, van kerstbal op pootjes tot Back Up Appliances Sales Specialist. De enige die ik er niet van verdenk is het probekaninchen. Die fakete niets. En daar zijn veel vrouwen haar enorm dankbaar voor. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/het-leven-liegen-doen-niet-alleen-acteurs-we-kunnen-er-allemaal-wat-van~b75930b9/</guid>
      <pubDate>Sat, 9 Dec 2023 00:00:00 +00:00</pubDate>
    </item>
    <item>
      <title><![CDATA[Terwijl ik richting bos loop, realiseer ik me: dit jaar zou ze vijftien worden]]></title>
      <description><![CDATA[<p>“Kijk, daar is ze hoor! Ze heeft een rooie muts. Zien jullie dat? Net een kabouter, hahaha. Kabouter Plop!” Een joviale zestiger, type ome Kees, zwaait vrolijk richting de dame van de Nationale Boomfeestdag die we op een parkeerterreintje opwachten. Diverse families bibberen in plukjes bij elkaar onder paraplu’s. De lucht boven ons is zwaar, de stemming bij sommigen eveneens. Begrijpelijk. Het idee iets te planten in het Levensbomenbos, een stukje grond waar bomen groeien ter nagedachtenis aan overleden kinderen, is mooi, maar je krijgt er weinig polonaisebehoefte van. Ome Kees heeft er echter zin in. “Mooi hier,” glundert hij. En: “Een Italiaanse populier? Lawehope dat dat boompie het Italiaanse weer meebrengt, haha.” Ik mag ome Kees wel. Hoe onbeholpen ook, hij probeert licht toe te voegen aan het donker van de dag. Bovendien kent rouwen geen standaard. Kees grapt. Een ander grient. Een volgende (ik) zwijgt. En weer een ander (mijn zoon) hoorde ik gisteren tegen vriendjes roepen: “Vandaag is mijn zus jarig. Die is dood!” Monter nam hij de condoleances in ontvangst, wat vrij potsierlijk was, aangezien hij die zus nooit heeft gekend en heus niet dagelijks aan haar denkt. Dat doe ik evenmin. Terwijl ik richting bos loop, realiseer ik me: dit jaar zou ze vijftien worden. Een gek, abstract idee. De afstand tussen mij en het ziekenhuiskamertje waar ik haar levenloos ter wereld bracht is kilometerslang. Maar dan wijst de boswachter naar een plek in het gras waar op een paal een briefje hangt. Een bordje met haar naam: Liv Perrier. Zachtjes schroeft mijn strot dicht. Ik krijg een schop in mijn handen en begin te graven. Evenals het jonge stel naast me, omringd door vrienden, de armen om elkaars schouders. Verderop schept een stil stel eensgezind driftig zuigende klei weg. Geen woorden, maar daden. Daar weer naast galmt de vette lach van ome Kees. Onze bomen staan in een cirkel. Daarbinnen de bomenkring die vorig jaar is geplant, daar weer binnen de inmiddels groter geworden exemplaren van daarvoor. Steeds weer, op deze dag, zijn mensen hiernaartoe gekomen. Allemaal met hun eigen verdriet, hun eigen verhaal. Vorig jaar stond hier een dame van 96. Lang geleden kreeg ze een baby. Die baby kreeg het leven niet. Twee uur lang huilde ze bij de jonge takken van haar populier. “Zo,” zei ze daarna tevreden. “Nu is het goed.” Ik kijk naar mijn boom en het bordje. Mijn kind. Haar naam. De kilometers afstand zijn weer millimeters geworden. Bij het provisorische koffietentje verderop tref ik ome Kees, die geestdriftig op een gevulde koek kauwt. “Het gaat weer regenen,” roept ie. Samen kijken we naar de lucht. We zwijgen. Dan haalt hij snel zijn grote mannenhand langs zijn ogen. “Najaa. Begin ik zomaar te janken. En dat om een boompie. Gekkigheid, hahaha.” Terug op het parkeerterrein open ik onze familieapp. ‘Ze heeft een boompie,’ schrijf ik. Even blijft het stil. Dan verschijnt er ‘Dankjewel’ in beeld. Mijn man. Ik rij het modderpad af. Zo. Nu is het goed. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/terwijl-ik-richting-bos-loop-realiseer-ik-me-dit-jaar-zou-ze-vijftien-worden~bf01481b/</guid>
      <pubDate>Sat, 2 Dec 2023 00:00:00 +00:00</pubDate>
    </item>
    <item>
      <title><![CDATA[In crisis spreek je dezelfde woorden niet meer]]></title>
      <description><![CDATA[<p>Hij plakt een band. We hebben elkaar deze herfstvakantie niet gezien. Het was de week dat ik met de jongste reisde, de week die hij in Nederland doorbracht omdat onze oudste moest trainen voor een voetbaltoernooi. De week ook waarin mijn vader me belde en vertelde dat hij zo snel mogelijk aan de chemo moest. We huilden beiden. Daarna speelde ik mooi weer in het mooie weer. Nu ben ik thuis. De reistassen naast me neergesmeten sta ik voor hem. Mijn armen hangen langs mijn lijf. Daar moeten zijn armen omheen, vind ik. Voel ik. Maar hij zit vuistdiep in de kettingkast van een ­tienerfiets. Dus slof ik naar boven en plof neer in de leesstoel. Daar zit ik vaak sinds slechtnieuwsberichten zich aaneenregen. Het is wonderlijk hoe snel een mens in oude patronen schiet when the shit hits the fan. Als de stront de ventilator raakt, wat een idiote uitdrukking eigenlijk, prakkeseer ik. Maar ook dat is een oud patroon, de nadruk op woordjes leggen in plaats van op alles wat daaronder zit. Net als dat ik me terugtrek in tijden van verdriet. Als een schildpad duik ik in mijn huis. “Gaat goed!” roep ik als ik mijn kop heel even naar buiten steek. Om vervolgens weer in mijn pantser te verdwijnen. Idioot hopend dat iemand me eruit trekt. Dat gebeurt niet. Logisch ook. Hoe kan mijn lief weten dat ik ’s avonds in het huiskamerduister wacht tot ik het gebrom van zijn elektrische tandenborstel hoor, waarna ik ongegeneerd een potje durf te grienen? Ik heb me suf getherapied, maar het meisje van ooit dat vond dat ze zoveel mogelijk alleen moest oplossen, heeft mijn woning nooit verlaten. Dat terwijl in hem een jochie woont dat paniekerig op zoek gaat naar reparatieklussen als grootse zaken in het leven niet te repareren zijn. In een crisis spreek je soms dezelfde woorden niet meer. Normaliter trouwens ook niet, maar dan valt het minder op. Liefdestalen, een door psychologen gemunte term om te beschrijven hoe iemand affectie toont en blieft, variëren. De een wil duizend keer per dag ‘Aailofjoe’ horen, een ander wenst cadeautjes, weer een ander heeft aan één zinnetje genoeg: “Lieverd, hoe gaat het écht?” En hij? Hij bracht mijn armband weg. De armband die kleiner gemaakt moest worden lag al weken op mijn bureau. Ik vergat er steeds iets mee te doen. Hij dacht eraan. Hij? Hij heeft zalm in de oven geschoven met anderhalve kilo groene groenten, want die maken je sterk. Hij? Hij fixte een deur die al heel lang kraakt. Hij? Hij heeft een band geplakt. En ik realiseer me: daarmee zegt hij alles. Dus als hij eindelijk boven komt en ­driftig het smeer probeert af te wassen, pak ik zijn handen. Ik bedank hem. Want vandaag besluit ik te luisteren naar de taal die de zijne is. Liefdestaal In crisis spreek je dezelfde woorden niet meer. Ik in mijn huisje Oude patronen Ik laat steken vallen Verward Maar dan heeft hij mijn band geplakt. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/in-crisis-spreek-je-dezelfde-woorden-niet-meer~bd1c06e0/</guid>
      <pubDate>Sat, 25 Nov 2023 00:00:00 +00:00</pubDate>
    </item>
    <item>
      <title><![CDATA[Als ik huil, voel ik lange tienerarmen om mijn lijf: ‘Stil maar mama, we kunnen het aan, echt’]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Hij weet het nog niet. Het is herfstvakantie en hij schudt zijn haren boven me uit na een zwembadduik. “Het regent!” schatert hij. Achter hem straalt de zon. Hij weet het nog niet. Op de dag dat hij meespeelt in de musical Pietje Bell in het DeLaMar. Een rij vol klappende vriendjes. Hijzelf dansend, grappend op het podium. Hij weet het nog niet. Hij die luid zingend onder de douche springt. Die een kip nadoet. Die huppend zijn tienerhaar schikt voor de spiegel. Hij weet het nog niet. Evenals zijn broer, die ik aanmoedig op een inter­nationaal voetbaltoernooi. Die grote jongen met dat kleine hart. Nadat mijn moeder overleed, kon hij haar naam niet meer noemen of het woord ‘oma’ gebruiken. Een jaar lang heette ze O. Nu draaft hij zorgeloos over het veld. Zijn bovenbenen spannen, hij trekt een sprint en haalt uit. Tegen Fiorentina! Hij schiet raak en ik schiet vol. Van trots. Van blijdschap. En vanwege het besef: ze hebben geen idee. Geen besef dat tijdens deze weken vol levenslust in een ziekenhuis een ander gesprek werd gevoerd. “Ik heb helemaal geen pijn. Hoe kunnen die waardes nou zo beroerd zijn?” had de patiënt in het behandelkamertje gezegd. “Meestal lopen slechte uitslagen voor op klachten,” was het antwoord. “Dus ik leef met een tijdbom?” De arts, een nuchtere noorderling, glimlachte: “Dat doen we allemaal meneer.” Zo is het natuurlijk. Maar wat als je daar je ogen niet meer voor sluiten mag? Er zijn scans, behandelplannen. Dan klinkt het woord chemo. Ik realiseer me: hij gaat kaal worden. We bellen bijna dagelijks. “Heb je het ze al verteld? Steeds als ik daaraan denk moet ik huilen.” Ik knik. Ik ook. En toch moet het. Vandaag, want als ik wacht, stik ik. De dag is prettig routineus begonnen. ­Boekentassen, boterhammen, “Dag ­jongen, fiets je voorzichtig?” “Ja-haaa, mam.” Ik zeg lekker niets, zeurt het in me. Zorgen zijn niet voor de jeugd. Die zijn voor later. Voor middelbare mensen zoals ik. Laat de lucht licht blijven. Ik gun ze altijd zomertijd. Toch steken we ’s avonds de lampen aan. Goedmoedig gemopper klinkt door het huis. Op huiswerk. Een natte voetbaltas. Iemand imiteert een kip. Als een diavoorstelling verschijnen in mijn hoofd plaatjes van alle hoogtepunten van de afgelopen tijd. Zwemmen, theater, de goal. Zijn handen die tijdens het juichen naar de hemel reiken, een hemel waar O. is aan wie hij niet meer zo vaak denkt. Want ziekte is ver weg. De dood al helemaal. Hij weet het nog niet. En dan opeens zeg ik het. Ze luisteren. Rustig. Ze knikken. “Ik had jullie dit willen besparen,” piep ik. Als ik huil, voel ik lange tienerarmen om mijn lijf. “Stil maar mama. We kunnen het aan. Echt. Wees niet bezorgd.” Ik knik. De jongens stuiven overeind en gaan verder. Met huiswerk. Voetbal. Leven. Hun leven. En ik pak de ziel onder mijn arm voorzichtig op, terwijl mijn woorden nog in de ruimte hangen. “Lieverds, ik moet jullie iets vertellen. Opa is ziek.” Reageren? r.schlikker@parool.nl</p>]]></description>
      <guid>https://www.parool.nl/columns-opinie/als-ik-huil-voel-ik-lange-tienerarmen-om-mijn-lijf-stil-maar-mama-we-kunnen-het-aan-echt~bb4bb751/</guid>
      <pubDate>Sat, 18 Nov 2023 00:00:00 +00:00</pubDate>
    </item>
    <item>
      <title><![CDATA[De Wet van het Eikelgelijk: je kunt gelijk hebben en toch een eikel zijn]]></title>
      <description><![CDATA[<p>‘Mevrouw, alstublieft.” De man is zeker zeventig, maar terwijl hij wacht, ver­andert hij in een ­jongetje. Hij wiebelt, zijn handen knijpen krampachtig, het liefst had hij ze tussen zijn benen gestoken om tegendruk te geven. “Mevrouw, ik moet echt heel nodig. Het gaat bijna mis!” Ik heb me zojuist als een Zwitsers zakmes in elkaar gevouwen zodat ik met alle ledematen die ik nu eenmaal bezit in mijn vliegtuigstoel pas. In het gangpad piept de man tegen een stewardess, een meisje met strakke kaken, strakke staart en blijkbaar een strakke moraal. Ze bitst: “Kan niet. Er is turbulentie.” Het vliegtuig zeilt strak als een albatros door het luchtruim. “Maar ik heb een medisch probleem, ik kan het niet zo lang ophou...” “De captain heeft het lampje ‘Riemen vast’ nog niet uitgedaan, u moet naar uw plaats,” klinkt het robotiaans. Het is duidelijk, hier werkt de Wet van het Eikelgelijk: je kunt gelijk hebben en toch een eikel zijn. Ik zie het vaker. Laatst parkeerde ik wegens hevige kaassouflé­behoefte van mijn zoon bij een benzine­station. Enthousiast gooide hij zijn portier open. Bijna, met de nadruk op bíjna, schampte onze deur de lak van een klein, rood cabriootje. De chauffeur stoof naar buiten. “WAT DOET DAT KIND?!” Mijn zoon riep onmiddellijk sorry en deinsde geschrokken achteruit, maar de vent bleef bulderen. Stofhappend, mea culpa’s fluisterend inspecteerde ik braaf de ongeschonden lak. Hij tierde voort. Op kin­deren. Die áltijd hun autodeur opensmeten, die nóóit goed werden opgevoed, wist ik hoeveel schade hij had kunnen hebben, nee hij zag niets, maar waag ’t niet weg te rijden, tante, want dát rotjong (wijzende gelenagelvinger naar mijn ventje dat krampachtig tranen wegslikte) had iets schándelijks gedaan. Als gezegd: de man had gelijk. Maar een eikel was het wel. Nu staar ik richting de stewardess, zo jong dat ik haar betovergrootmoeder had kunnen wezen. De man voor haar kijkt benauwd. Je zou hem een plasgeiten­breier gunnen die hem gemoedelijk de ­toiletten wijst. Maar dat mag niet. Want de stewardess heeft gelijk. Al is het Eikelgelijk. Ik probeer me in haar te verplaatsen, zoals ook in de cabriolul. Die was vast geschrokken, zei ik tegen mijn zoon. Toch had ik later spijt dat ik me zo dociel had opgesteld. Dus dit meisje wil misschien haar werk goed doen, maar intussen staat die man naast me. Met zijn kaki kruis. Het is als een auto-ongeluk. Je wil niet kijken, toch wordt je blik ernaar getrokken, iets wat ik zelden heb met genitale zones. Ik denk aan gevleugelde woorden van mijn vader. “Kind, ongelijk is een bochel.” Nooit begreep ik wat hij daarmee bedoelde, nu besluit ik het te snappen. Want langzaam kleurt het kaki donker. Natuurlijk kan ik de stewardess keurig ­uitleggen dat coulantie geen zwaktebod is, maar soms een toonbeeld van ridderlijkheid, maar dat helpt niet. Dus als ze wegbeent, gooi ik de wc-deur open. “Nu!” roep ik. Dankbaar hupst de man naar binnen. Ik origami me tevreden terug in mijn stoel. Soms is een bochel mooier dan rechtlijnigheid. En zelden voelde ongelijk lekkerder. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/de-wet-van-het-eikelgelijk-je-kunt-gelijk-hebben-en-toch-een-eikel-zijn~bea46efb/</guid>
      <pubDate>Sat, 11 Nov 2023 00:00:00 +00:00</pubDate>
    </item>
    <item>
      <title><![CDATA[Mijn kind herkauwt niets, die vreet het leven en ziet elke hap lucht als iets nieuws]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Weken van tevoren begon het grote af­­tellen. “Mam, nog zesentwintig dagen.” Handenwrijvend ging hij slapen. “Nog maar veertien...” De laatste avond prevelde hij: “Morgen, morgen, morgen!” Net als hij telde ik af. Hoelang zou dit nog duren? Dit was vast het laatste jaar dat hij zich zo immens intens zou verheugen op zijn verjaardag. Ergens immers houdt dat op. Gek eigenlijk. Waarom spreken we over kinderlijk enthousiasme en bestaat de volwassen variant niet? In elk geval niet als uitdrukking. Op de dag zelf hing ik gouden slierten voor zijn tienerdeur. Nog even voluit. Want volwassenheid zou De Verheuger in hem snel wreed de nek omdraaien. Of niet? Een kleine maand later brengen hij en ik een week samen in de zon door. Zodra we onze ogen openen, begint het gewiebel. Wat gaan we vandaag beleven? We eten knoflookgamba’s, we voetballen, hij beveelt me een TikTokaccount te openen, iets wat ik volwassen zurig altijd weigerde (“Doe me een lol”). Maar zijn stralende hoofd haalt me over. Het stralende hoofd dat de hele dag verzint. “Als je elektrische tandenborstel ook een klein gitaartje was, kon je poetsen en zingen tegelijk. Topuitvinding, toch?” Voortdurend worden goede gesprekken onderbroken. “Als er een miljoen kauwgompakjes naar beneden zouden regenen, zou jij ze dan pakken?” Ik zit nog midden in een verhaal over middeleeuwse kruistochten dat hij aan het vertellen was, maar ben gewend snel te schakelen. Met drie add’ers in huis is er altijd iemand aan tafel die een zijweg inslaat. Daar kun je je aan ergeren en dat doe ik geregeld. Maar soms ben ik jaloers op het hak-op-de-taktalent dat bij de jongste nog het best ontwikkeld is. Ik die eindeloos kan peinzen. Hele meditatiecursussen zijn ontworpen om de piekermens te doen stoppen almaar gedachten te herkauwen. Mijn kind herkauwt niets. Die vreet het leven en ziet elke hap lucht als iets nieuws. “Stel, je kunt een stukje van jezelf afknippen, van je vinger bijvoorbeeld, en daar ontstaat een nieuw mensje uit, zou je dat doen? Ik wel. Allemaal kleine ikjes!” In de taxi op de terugreis wipt hij nog steeds. Ik vraag waarom. “Ik heb zin om weer naar school te gaan,” straalt hij. De chauffeur, een Amsterdammer van het filosofische slag die naast zijn versnellingspook de pil Het ontstaan van het ­heelal heeft liggen, knikt goedkeurend. “Wijs jongetje.” Ik zeg maar even niet dat hij me zojuist bij de standplaats schaterend poogde te vergiftigen met een knetterende scheet. De filosoof stoot mijn kind aan. “Blijf wie je bent, gozer. Al die mensen hier in de file. Die weten de weg niet meer. De weg van liefde en blijdschap. Je kunt die zelf creëren. Jij, jij kan dat.” Ik weet niet of het waar is, maar het is de poging waard. Een weg van liefde, blijdschap en talloze zijpaden. Ik kijk naar een besproette neus en realiseer me: misschien is dit één van die zeldzame mensen die zich zijn hele leven op zijn verjaardag verheugt. En daar verheug ik me op. Immens intens. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/mijn-kind-herkauwt-niets-die-vreet-het-leven-en-ziet-elke-hap-lucht-als-iets-nieuws~b46b12f0/</guid>
      <pubDate>Sat, 4 Nov 2023 00:00:00 +00:00</pubDate>
    </item>
  </channel>
</rss>
