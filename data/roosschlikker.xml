<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[De rekensom van een naderend einde]]></title>
      <description><![CDATA[<p>“Meneer? Mag ik u wat vertellen?” “Ja hoor.” “U bent zo móói.” Het moet gezegd worden: het onthaal van mijn man vandaag is buitengewoon hartelijk. Hij loopt net de afdeling op als een vreemde dame hem stralend aanstaart. Verlegen bedankt hij haar. Dan loopt hij door naar zijn moeder, die stil voor zich uit staart. “Dag mama.” Een kleine glimlach. Het is tenminste iets. We hebben het er enkele dagen geleden nog over gehad. We lieten de hond uit, het gesprek ging over zijn moeder. Ze is oud, dementerend, moest deze zomer naar een verzorgingstehuis alwaar ze onlangs uit bed kukelde, er klonk gekraak. Op haar negentigste verjaardag kreeg ze een nieuwe heup. Eerlijk gezegd vroegen wij ons af waarom. Want ze wil al heel lang niet meer. “Als ze morgen niet meer wakker wordt, vind ik het niet erg,” zei mijn man dus nog. De volgende avond belde zijn zus. “Het gaat helemaal niet goed. Mama is gestopt met eten.” En toen schrokken we toch. Het is vreemd, de discrepantie tussen ratio en emotie. Het heen en weer bewegen tussen de dood als verlossing en ne me quitte pas. Het blijft toch zijn moeder. En de dood is een radicale motherfucker. Ik roep momenteel steeds naar mijn vader: “He ouwe, dat weggaan, daar is de lol wel van af, kom nou maar weer terug.” Mooi dat ie niet luistert. Mijn man vertrok na het alarmbericht onmiddellijk naar Canada. Want én dement én gebroken lijf én niet eten, dat klinkt als de rekensom van een naderend einde. Het is beter, herhaalt ie als we videobellen. “Ze weet amper dat ik er ben.” Wanneer zijn zus en hij over het spriethaar aaien dat als helmgras op hun moeders bolletje groeit, ruikt hij plots iets penetrants. “Eeeeh, pardon, volgens mij heeft ze een nummer twee gedaan,” zegt mijn man tegen de verpleegster, want het blijft een jongen met een keurige opvoeding. De vrouw die ooit de scepter zwaaide over die opvoeding wordt riekend naar haar slaapkamer gebracht. Als haar luier is verschoond, murmelt ze: “Ik ben moe. Ik wil nu slapen.” De verzorgende antwoordt: “Maar uw kinderen zijn hier. Speciaal voor u!” Verbijsterd kijkt de dame op. Kinderen? Helemaal vergeten. “Wat heeft dit nou voor zin?” vraagt mijn man me. Ik weet het niet. Twee dagen later loopt mijn man opnieuw de afdeling op. En daar zit ze, tot zijn verbijstering. Aangekleed, haartjes gekamd, rechtop in haar rolstoel. Voor haar neus een plateau met eten. Alles peuzelt ze op. “Lekker.” Wanneer is een leven iets waard? “Als je mooie herinneringen maakt,” zeggen geluksgoeroes op Instagram. Maar wat als je je die herinneringen niet meer herinnert? Misschien is een moment, een kleine tel, heel even een prettig gevoel, ook genoeg. Voor nu dan. Als mijn man de afdeling afloopt, raakt een dame zijn arm aan. “Meneer? Mag ik u wat vertellen?” “Ja, hoor.” “U bent zo móói.” Hij glimlacht. En steekt een hand op. Hij zwaait. Nog altijd niet voorgoed.</p>]]></description>
      <guid>https://www.parool.nl/columns-opinie/de-rekensom-van-een-naderend-einde~b593fd3b/</guid>
      <pubDate>Sat, 14 Feb 2026 00:00:00 +0100</pubDate>
    </item>
    <item>
      <title><![CDATA[Na jaren ellende stuurde ze eindelijk bibberend een berichtje: ‘Hoi mama’]]></title>
      <description><![CDATA[<p>Dezelfde zilveren sieraden. Dezelfde krachtige ogen. Dezelfde donkere haren. Waar de één een zin begint, maakt de ander hem af. Hier zitten duidelijk een moeder en dochter. Als ik door mijn oogharen kijk, lijkt het haast alsof ze samenvallen. Toch hebben ze elkaar jaren niet gezien. Melany was negentien toen ze Alissa kreeg. Terwijl haar vriendinnen feestten moest zij voeden, de huur betalen, tentamens halen. Alissa bleek een druk meisje. Het woord adhd viel, maar Melany had geen idee wat dat was. Ze redderde, deed haar best, maar verloor het overzicht en raakte doodop. Ze belde zelf de gemeente en Veilig Thuis. “Ik heb hulp nodig.” Daarbij dacht ze aan een gezinscoach, een psycholoog misschien, iemand die haar kon begeleiden. Er kwam een vrijwilliger die aanraadde dat Alissa even naar haar vader ging, zodat Melany kon uitrusten. Maar tijdelijk werd permanent. Alissa’s vader, tot dan toe amper bij de opvoeding betrokken, kreeg het gezag. Alissa werd bij hem doodongelukkig, ze mocht haar moeder niet meer zien en deed op haar twaalfde een zelfmoordpoging. Daarna volgden instellingen, een pleeggezin en gesloten jeugdzorg. Ooit, als klein meisje, had Alissa het nummer van haar moeder uit haar hoofd geleerd. Na jaren ellende dorst ze eindelijk bibberend een berichtje te sturen. ‘Hoi mama.’ Inmiddels is het contact hersteld. Alissa is volwassen, zij en haar moeder vertellen me hun verhaal. Samen. Maar hoe lang waren ze niet gescheiden? En was dat echt nodig? Zijn uithuisplaatsingen altijd een goed idee? Dit is een dilemma in de categorie ga-er-maar-aan-staan. Want als ik hoor over kinderen die thuis niet goed worden gezien, of bijvoorbeeld geslagen, uitgescholden, verkeerd behandeld, borrelt onmiddellijk mijn onderbuik. Weghalen daar! Maar dit is niet altijd de beste oplossing. Hoewel er geweldige pleeggezinnen zijn en gepassioneerde jongerenwerkers, is inmiddels maar al te bekend hoe verkeerd het in de jeugdzorg kan gaan. Nee, niet overal is het als in Vlaardingen, maar al heel lang verschijnen alarmerende cijfers over suïcide in gesloten jeugdinstellingen, doorplaatsingen (veel uithuisgeplaatsten verhuizen vervolgens een keer of zes), trauma door verbroken ouder-kindrelaties. Dat is ernstig. Nederland telt maar liefst 41.000 kinderen die uit huis zijn geplaatst. In zekere gevallen volkomen terecht, maar uit onderzoek van het Verwey-Jonker Instituut in opdracht van Het Vergeten Kind blijkt deze week dat het aantal uithuisplaatsingen naar beneden kan, mits de juiste hulp wordt ingezet. Een gezinscoach bijvoorbeeld die kan ondersteunen bij armoedeproblemen, opvoedperikelen, relatiestress. Ik kijk naar een moeder en dochter. Dezelfde zilveren sieraden, dezelfde ogen, dezelfde zinnen. Wat als iemand Melany destijds had verteld wat adhd is, als iemand haar had geholpen overzicht te krijgen in haar financiële situatie, als iemand Alissa af en toe een dagje mee uit had genomen zodat haar moeder kon bijtanken? Dan hadden ze elkaar niet hoeven missen, dan was er zoveel minder leed geweest, dan had er misschien geen suïcidepoging plaatsgevonden. En dan had een jong meisje nooit na jaren trauma met de zenuwen in haar tienerlijf dat ene appje hoeven sturen dat de afstand moest opheffen. ‘Hoi mama.’</p>]]></description>
      <guid>https://www.parool.nl/columns-opinie/na-jaren-ellende-stuurde-ze-eindelijk-bibberend-een-berichtje-hoi-mama~b9ff20d9/</guid>
      <pubDate>Sat, 7 Feb 2026 00:00:00 +0100</pubDate>
    </item>
    <item>
      <title><![CDATA[Voor het eerst ga ik niet met droomangst slapen]]></title>
      <description><![CDATA[<p>Een práchtige dag vindt ie het. De laatste restjes ochtendnevel hangen in fijne sliertjes boven het dal, de zon spiekt boven de hoogste berg uit. Met zijn lange benen snelt hij voor me uit, hij klikt in zijn ski’s en zet af. Onmiddellijk suis ik hem achterna, zijn spoor volgend, als altijd. Onderaan de helling omarmt hij me. “Héérlijk, kind.” Mijn vader spreekt altijd nadrukkelijk als hij enthousiast is. Iets is nimmer gewoon leuk, maar léúk, met streepje en uitroepteken. Maar als we elkaar lachend aankijken, komt opeens het besef. Dit kan helemaal niet, pap. Jij bent er niet meer. Al weken gaat het zo. We zijn wezen skiën, kochten een schilderij, maakten een strandwandeling. Iedere nacht droom ik hem levend. Tot het lucide besef intreedt. Dit is niet echt. Hij is dood. De dagen voelen vervolgens alsof ik vastgeplakt zit in dikke stroop. Want hoe fijn het ook is dat hij vaak komt buurten, steeds dat stervensbesef doet me geen goed. Het liefst zou ik hard aan het werk gaan, maar ik tref mezelf vaker dan gezond is starend aan op Instagram. Ik ben me inmiddels beeldschermtechnisch aan het bekwamen in een recept voor Japanse deegflapjes in rode curry, ik zit in een algoritme vol filmpjes van dikke poezen die heen en weer worden geschud in een wok (mensen doen gekke dingen met AI) en verder staar ik wezenloos naar een man met een craftkanaal die van drie sokken, een paar chopsticks en een puntenslijper een waterdichte tent in zijn tuin in Alaska fabriekt. Tijdens het scrollen groeit mijn zelfhaat. Doe eens wat nuttigs, schrijf een boek, kom op met je kadaver, het feit dat hij dood is betekent juist dat jij moet leven. Ik sleep mezelf naar kantoor. Om opnieuw in dikke-poezen-in-een-wok-filmpjes te verdwijnen. Als een collega informeert hoe het gaat, brom ik: “Ik kom niet vooruit.” Ze knikt. Dan spreekt ze woorden uit die ik nog niet kende. Liminale fase. Een tussentijd in rouw, het niemandsland tussen het oude leven voor het verlies en een nieuw, nog onbekend bestaan. ‘Het is een chaotische, onzekere periode van ‘noch hier, noch daar’, gekenmerkt door verlies van structuur, emotionele verwarring en een gevoel van vastzitten. Het biedt ruimte voor transformatie, maar vraagt om geduld en rituelen, niet om versnelling,’ aldus google. En eindelijk haal ik adem. De volgende dag gaat een kraanvogel op de snelweg zitten waar een soortgenoot is doodgereden. Volgens een hobbybioloog op tv komt dit soort gedrag vaker voor bij dieren. Ze moeten afscheid nemen. Op hun eigen manier, in hun eigen tijd. De hele A2 kon wachten. De kraanvogel bleef. Bij de dood. De dood bleef bij hem. Zo lang als nodig. Die avond ga ik voor het eerst niet met droomangst slapen. Kom maar langs, papa. Dat is fijn. En als ik daarna voor de zoveelste keer besef dat je er niet meer bent, moet dat maar. Ik neem mijn tijd. Zonder verzet. Want ik weet: ooit wordt het weer leuk. Met streepje. En uitroepteken.</p>]]></description>
      <guid>https://www.parool.nl/columns-opinie/voor-het-eerst-ga-ik-niet-met-droomangst-slapen~b56883af/</guid>
      <pubDate>Sat, 31 Jan 2026 00:00:00 +0100</pubDate>
    </item>
    <item>
      <title><![CDATA[Je krijgt ’t niet cadeau, mens-zijn is een schurende belevenis]]></title>
      <description><![CDATA[<p>Plotseling staat ze daar. Even ervoor was de theaterzaal gevuld met tientallen tieners. Hiphoppend, ballettend, knalharde muziek, stroboscooplichten, blote buiken. Dan valt het stil en verschijnt er een meisje. In haar eentje in een volgspot. Ze haalt diep adem voordat ze begint te praten. Over haar leven. Dat ze het soms niet makkelijk vindt. En dat ze een dans heeft gemaakt. Om te laten zien wat haar beweegt. Ze begint te draaien, te rollen, te stampen. Soms is ze sierlijk, dan weer hoekig. Het liedje Buut vrij van S10 klinkt. Een nummer over pesten, niet bij de groep horen, alleen staan. ‘Dat ik een pauze mag van alles wat ik niet kan snappen. Zou je zoeken wanneer ik verdwijn? Buut vrij. En als niemand me komt halen, nou dan zoek ik zelf de weg wel. Laat me maar onzichtbaar zijn. Buut vrij. Voor mij.’ Ach hemel. En ik was al zo emotioneel incontinent. Dat ben ik altijd bij ­kinderopvoeringen. Of het nu kleuters betreft die broekpoepend als kabouter in het schoolkoor ‘Hé ho, hé ho, je krijgt ’t niet cadeau’ blèren of bij onbegrijpelijke groep 8-musicals waarin altijd een vlogger ontvoerd is en een raket van crêpepapier ten tonele komt. Of zoals nu bij een dansopleiding van jongeren. Want ze staan daar toch maar, midden in de arena. Kijkend naar deze tieners die zo expressief durven te bewegen, realiseer ik me: er is geen onvrijere tijd dan de puberteit. Dagelijks zitten kinderen op school hun uren uit, horen ze constant wat ze niet mogen van ouders en leraren en tegelijkertijd is er de eeuwig kritische blik van leeftijdsgenoten die tegen jongens roepen dat dansen ‘gay’ is of tegen melancholieke meisjes dat ze ‘emo’ zijn, dat iemand met een gele trui zich aanstelt, dat je niet overdreven moet doen. Hup, onder dat maaiveld. Wat een ellende, je zou mensen deze ­periode willen besparen. Maar zo werkt het niet. Laatst las ik dat sommige jeugd­sportverenigingen geen scoreborden meer gebruiken. Verliezertjes moeten worden beschermd tegen teleurstelling. Een ­goeiig, maar ook belabberd idee. Want het leven bestaat niet alleen uit eenhoorn­glitter. En die kabouters met hun ‘Hé ho’ hebben domweg gelijk. Je krijgt ’t niet cadeau, mens-zijn is een schurende belevenis. Beter vertel je kinderen die niet wonnen dat ze in elk geval wel lekker ­hebben gesport, een mooie pass maakten of flink hebben gelachen met teamgenootjes. Alleen zo leren ze: ook de verliezer heeft het leuk. En als ze even flink balen, is dat net zo goed oké. Want ook dat is leven. Je mag doorvoelen. Je mag even stilstaan. Of je mag hiphoppen. Zoals de kinderen die zich vanavond zo moedig expressief tonen, hun lichaam in de arena gooien, hun ziel van binnen naar buiten dansen. Zij hebben geleerd dat ze er mogen staan, ook als alles even niet leuk is. Zij zetten de wereld op pauze. Die van hen en die van mij. Een moeder die een plasje wordt omdat ze mag zien wat een haar onbekend meisje beweegt. Buut vrij.</p>]]></description>
      <guid>https://www.parool.nl/columns-opinie/je-krijgt-t-niet-cadeau-mens-zijn-is-een-schurende-belevenis~b1643cab/</guid>
      <pubDate>Sat, 24 Jan 2026 00:00:00 +0100</pubDate>
    </item>
    <item>
      <title><![CDATA[Een wielrenfietsje, erboven ‘Rien 48’: mijn vaders handschrift staat in mijn huid geëtst]]></title>
      <description><![CDATA[<p>“Roses are red. My name’s Dave. This poem makes no sense. Microwave.” Op het moment dat de naald mijn huid prikkend perforeert, schiet me dit poëziestaaltje te binnen, een tattoo die ik ooit online op iemands schouder zag. Ik lig op een bank, rond me de te verwachten doodskoppen- en drakenparafernalia. Ik durf niet te kijken naar de gast die over mijn arm gebogen zit. Vriendelijke jongen, hoor, hij was ook heel hygiënisch met ontsmettingsmiddelen bezig, maar wat als hij plots de lumineuze ingeving krijgt dit oude wijf heel hilarisch een andere lichaamsversiering te geven dan waar ze om vroeg? Is dit überhaupt geen trieste midlife-actie van me? Vijftig jaar was ik een blanco canvas, nu opeens moet ik beschilderd. Het is de schuld van mijn oudste. Toen we naar mijn vader reden, die zijn laatste weken doorstond, vroeg hij: “Mam, mag ik een tattoo?” Ben je mal, wilde ik trompetteren, maar iets in zijn toon weerhield me. “Wat moet dat dan zijn? Zeg alsjeblieft niet: ‘Een koikarper over mijn hele rug, ‘Redrum’ bij mijn slaap of ‘Football for life’ op m’n adamsappel.’” Hij grijnsde. “Nee. Een klein nummertje 48.” Ik slikte iets weg. Vorig jaar kocht dezelfde zoon een Ajaxshirt. Hij kon het laten bedrukken met de naam van een voetbalheld, maar het werd geen Zlatan, Ziyech of Cruijff. Op zijn rug prijkte ‘Rien 48’. De naam en het geboortejaar van opa. Dus plotseling hoorde ik mezelf nu in de auto zeggen: “Goed, jochie.” Misschien was het absurd, dat mooie kindervelletje bezoedelen. Hij wordt wel­iswaar zeventien, maar dat is gewoon minder­jarig. Aan de andere kant: weg­laseren kan altijd. Opvallend genoeg had ik zelf ook gefantaseerd dat ene nummertje op mijn lijf te laten zetten, samen met een symbooltje dat mijn vader en mij voor eeuwig verbindt. Hoezo mag ik wel en mijn zoon niet? Omdat ik bang was wat mensen ervan zouden vinden? Maar juist nu heerst een gevoel dat ik herken van de dagen rond mijn moeders overlijden. Momenteel zijn liefde, leven en dood het enige wat telt en kan het niets meer schelen wat de wereld denkt. “Schijt aan tante Naatje,” noemde mijn vader dat. Toch zei ik waarschuwend: “Misschien moet je dit niet aan opa vertellen. Die háát tatoeages.” Dus wat deed het kind op het moment dat hij de drempel overstapte? Hij kroop tegen het grote lijf aan dat door ziekte almaar kleiner werd en mompelde in de oude nek: “Opa. Ik wil een tattoo.” Even keek mijn vader bedenkelijk. Toen hoorde hij van het plan. Hij knikte glimmend op de vraag of hij ‘48’ op een papiertje wilde schrijven, evenals zijn naam. Nu lig ik op het skaileer met naast me een stralend kind. Even later houd ik mijn pols omhoog. De tatoeëerder heeft zich niet laten verleiden tot een stom gedicht. In plaats daarvan staat er een wielrenfietsje, omdat mijn vader me altijd naar boven duwde. Erboven prijkt ‘Rien 48’. Zijn handschrift staat in mijn huid geëtst. En daarmee voor altijd een boodschap. Schijt aan tante Naatje.</p>]]></description>
      <guid>https://www.parool.nl/columns-opinie/een-wielrenfietsje-erboven-rien-48-mijn-vaders-handschrift-staat-in-mijn-huid-geetst~b57f44c51/</guid>
      <pubDate>Sat, 17 Jan 2026 00:00:00 +0100</pubDate>
    </item>
    <item>
      <title><![CDATA[Hoofdschuddend kijkt mijn echtgenoot naar iedereen die zich schrikachtig door winters wit beweegt]]></title>
      <description><![CDATA[<p>Ze zijn de enigen in de omgeving die goed geoutilleerd op pad gaan. Het sneeuwt. En dat betekent dat half Amsterdam doodsbenauwd in slakkengang over fietspaden rijdt. Dat degenen die zich lopend richting werk durven te bewegen hun armen almaar wijd cirkelend spreiden in een poging hun val te breken. En dat de enkeling die zich op een venijnig steil bruggetje over een gracht waagt, dat het liefst ruggelings schuivend doet, onderwijl wanhopig richting lantaarnpalen klauwend om de snelheid enigszins in toom te houden. De enigen die monter doorstampen zijn mijn Canadese man en onze hond, die half husky is. Koud? Ben je belatafeld. Glad? Doe niet zo mal. En uiteraard hebben zij de juiste outfit. De hond met zijn natuurlijke bontjas. De man opgetrokken uit gore-tex en sneeuwschoenen zo zwaar dat ze het zwaartekrachtgebrek op de maan zouden weerstaan. Hoofdschuddend kijkt mijn echtgenoot naar iedereen die zich schrikachtig door winters wit beweegt. “Nederland staat stil door weerhinder.” “Code oranje.” “Rijkswaterstaat: ga voor of na avondspits naar huis.” “Kijk hier naar extra lang NOS Journaal.” Ieder nieuwsalert kan rekenen op een Canadese uitlachbui. Mijn mans wiegje stond in Montréal. Maandenlang is het daar min dertig. Sneeuwwallen bedekken standaard de wegen waar iedereen zonder morren vol gas doorheen baggert. Winkels zijn ondergronds zodat je je slechts naar je inpandige autostalling hoeft te bewegen, je wagen richting supermarktgarage chauffeert, je boodschappen doet en terug kunt tuffen zonder te worden blootgesteld aan een enkel snufje buitenlucht. En mocht dat laatste onverhoopt wel gebeuren, dan ben je uiteraard volledig verpakt in weersbestendig materiaal. Nee, dan hier. Zodra het sneeuwt, trapt iedereen op de rem, hoont mijn echtgenoot. Hoe kan het ook anders, al die idioten hebben geen winterbanden. En waarom blijf ik op mijn gympies rondglibberen? Hier! Een waterbestendige sneeuwhoes! Ach, ik gun het die jongen om eens in zijn natuurlijke habitat te zijn, want zo voelt ie zich niet altijd in Nederland. Dat is ook mijn schuld. Vorige maand ontdekte hij dat ik hem al decennialang ‘eigen schuld, dikke lul’ laat zeggen zonder hem te verbeteren. “Dikke bult? Is het dikke bult? Wie bedenkt dat? En waarom zei je niks?” Omdat ik niet aan de gang kan blijven. Deze man zegt de wonderlijkste dingen. Onlangs riep hij met grote stelligheid: “Je moet niet die wortel achter die paard steken.” We zijn met de rest van het gezin nog altijd aan het prakkeseren over de betekenis van deze uitdrukking, maar het klinkt best diep. Hoe dan ook: deze week voelde mijn geliefde zich eindelijk thuis. Dus terwijl het halve land in de file stond – want tóch tijdens de spits vertrokken – nestelde hij zich met een glaasje wijn voor ons raam om hoofdschuddend een Uberchauffeur met zomerbanden door de straat te zien slippen, de motor van een scooter wanhopig hoestend te horen afslaan en een puberkind (dat van hem zelf) ruggelings – want op hippe Nikes – de voordeur te zien bereiken. En we hoorden het hem allemaal honend denken. Eigen schuld, dikke lul.</p>]]></description>
      <guid>https://www.parool.nl/columns-opinie/hoofdschuddend-kijkt-mijn-echtgenoot-naar-iedereen-die-zich-schrikachtig-door-winters-wit-beweegt~bb561d1b/</guid>
      <pubDate>Wed, 7 Jan 2026 00:00:00 +0100</pubDate>
    </item>
    <item>
      <title><![CDATA[Mijn kinderen zijn verdrietig, en ergens ben ik bang dat ze hun ellende gaan verdoven]]></title>
      <description><![CDATA[<p>De stilste stilte is die op 1 januari. Niet in de nacht, maar ’s ochtends vroeg, als eenenkele duif gretig pikt in het rood van een rotje, op zoek naar een krummel eten. Als alleen een schoonmaakwagen in de verte zachtjes zoemt. Als de rest van de stad zich nog eens omdraait. Het is de stilte na de storm. Januari voelt sowieso als een zwijgende maand. Grauwe lucht, geen stukkie blauw. Niets zeggend. Ik verzucht het geloof ik elk jaar: “Deze januari is nog januari-iger dan normaal,” verwijzend naar het gebrek aan knoppen aan bomen, aan gelach op terrassen, aan trompetgekwetter uit een openstaand raam. Maar dit jaar zal het anders zijn. Want ik ben de stilte gaan waarderen. De afgelopen maanden was ik veel alleen. Nou ja, samen met mijn hond, die goeiig mijn hand likte tijdens eindeloze autoritten van en naar een sterfbed, die voor me uit huppelde bij boswandelingen, die dikwijls uitgebreid zijn kont begon te likken – wat opvallend goed hielp onze ellendige situatie van zijn ernst te ontdoen. Naast Frenkie was ik mijn eigen gezelschap. En hoewel de verleiding op de loer lag mijn hoofd af te leiden met podcasts, radio-interviews of luisterboeken, besloot ik dat niet te doen. Ooit las ik over een studie in het cardiologietijdschrift Heart, waarin stond dat twee minuten volledige stilte tot een sterkere daling van hartslag en bloeddruk leidt dan luisteren naar ontspannende muziek. Uit andere onderzoeken blijkt dat stilte cortisolniveaus verlaagt, neuroplasticiteit bevordert evenals emotieregulatie. Met name dat laatste kan ik wel gebruiken. En niet alleen ik: het hele gezin. Mijn kinderen zijn verdrietig, en ergens ben ik bang dat ze hun ellende gaan verdoven. Met TikTok bijvoorbeeld, drank wellicht, of blowend onder een brug – tja, je weet het niet. Dus herhaal ik tegen ze, tot vervelens toe: “Jongens, ga het alsjeblieft aan. Verdriet, daar moet je dóórheen, niet omheen.” Feitelijk praat ik tegen mezelf. Als het leven schuurt is mijn neiging groot de dagen te vullen met praten, grappen, muziek. Alles om mezelf net niet aan te kijken. Dus vertel ik mezelf nu steeds: er doorheen, niet omheen, er doorheen, niet omheen. Dat vraagt lef. Moed hebben is niet zozeer bergen beklimmen, aan een dun koordje boven de Andes hangen of een Japanse kogelvis in je keel laten glijden. Moedig zijn is luisteren naar je eigen gefluister, je stem durven horen, datgene verdragen dat je het liefst onder een hoop geluid zou verbergen. Dat geldt niet alleen voor mensen in rouw. Tegenwoordig lijkt de hele wereld zich te overschreeuwen. Laatst wees iemand me erop dat we het woord ‘schemeren’ nooit meer gebruiken. Verrek, wist ik. Wie schemert er nog? Wie mijmert zwijgzaam terwijl de avond valt? Geen kip. We zijn bezig met schermen, discussies, gedoe. En de stilte houdt zich zo stil dat we haar vergeten. Maar niet in januari. Deze maand luister ik. En zwijg. Om de ruimte tussen de noten te vergroten. Want ook de stilte maakt muziek.</p>]]></description>
      <guid>https://www.parool.nl/columns-opinie/mijn-kinderen-zijn-verdrietig-en-ergens-ben-ik-bang-dat-ze-hun-ellende-gaan-verdoven~b87d270b/</guid>
      <pubDate>Sat, 3 Jan 2026 00:00:00 +0100</pubDate>
    </item>
    <item>
      <title><![CDATA[Ik richt me liever op wat niet schuurt]]></title>
      <description><![CDATA[<p>“Nee, je hoeft je cappuccino niet af te rekenen.” Ik kijk verbaasd naar Nick, eigenaar van de koffiezaak waar ik wekelijks zit. “Dat heeft een anonieme meneer al voor je gedaan.” “Hè?” vraag ik. “Maar wie is dat dan?” Nick weet het niet. Enkele dagen later overkomt mijn echtgenoot hetzelfde. De identiteit van de gever blijft een raadsel. Zou hij weten dat mijn vader dood is en wil hij iets liefs doen? Geen idee, maar als we erover speculeren gaat er een lichtje aan in onze blik. Net als wanneer ik een lief kaartje open. Er bloemen op de stoep staan. Hartjesemoji’s door onze telefoons regenen. En een lezer schrijft: “We lezen je elke week en houden van je.” Ik zie ze, deze zachte wenken, de stille giften die me net even de dag door helpen. Maar helaas ben ik een mens. En mensen staan biologisch behoorlijk rottig afgesteld. Daardoor gaat mijn aandacht ook naar het verkeerde. Heus, ik ben niet naïef en weet dat er in tijden van crisis altijd wel iemand niet over de brug komt. Die ene persoon die teleurstelt. Toch doet het zeer. Daardoor rumineer ik te lang over een vriendin die zich voorstaat op haar gevoeligheid en vermogen tot intunen op anderen. Juist van haar hoorde ik niets. Niet tijdens mijn vaders ziekte, niet na zijn overlijden. Daar kun je je schouders over ophalen. Wel zo gezond. Helaas stopt de beruchte negativity bias me – onze neiging meer aandacht aan negatieve dingen te besteden dan aan positieve. Die bias houdt de soort in stand (als er oorlog uitbreekt is het handiger richting kelder vol waterflessen en lang houdbare pasta te vluchten dan dromerig bloemetjes te gaan plukken) maar buiten de momenten waarop grote oplettendheid gewenst is, zit dat boze gepieker vooral in de weg. Dus herhaal ik sinds kort één woord als ik weer kinderachtig verongelijkt doe: Hengevelde. Een moeder plaatste vorig jaar een berichtje bij de wensboom op de kerstmarkt aldaar. Ze vroeg of mensen misschien gebarentaal zouden willen leren omdat haar vierjarige zoontje Gijs doof geboren is. Zomaar een verzoek. Zomaar een kleine noodkreet. Je zou hem makkelijk kunnen negeren. Maar dat deed Hengevelde niet. Er kwam een informatieavond, scholen gaven extra lessen, al snel kenden veel inwoners de basisbeginselen. En nu? Nu leert het Twentse dorp volop gebarentaal. Het is een bericht dat doet glimlachen. Een bericht ook dat je snel over het hoofd ziet door de wereldse lelijkheid die van krantenpagina’s druipt. Maar het verhaal bestaat wel. Er is altijd een Hengevelde. Dat is iets om te onthouden voor 2026. Er zijn wensbomen. En mensen die wensen lezen. Die willen helpen. Die een taal leren. Die een geste doen. Een stille wenk. Net als dat er mensen zijn die die wenk even vergeten. Of zwijgen. Omdat ze niet weten wat te zeggen. Dat is natuurlijk net zo menselijk als de negativity bias. Maar voorlopig richt ik me liever op wat niet schuurt. Op Hengevelde. Op anonieme cappuccino. Op kleine gebaren. En de gebarentaal die iedereen leren kan.</p>]]></description>
      <guid>https://www.parool.nl/columns-opinie/ik-richt-me-liever-op-wat-niet-schuurt~bfe6cfe5/</guid>
      <pubDate>Fri, 26 Dec 2025 00:00:00 +0100</pubDate>
    </item>
    <item>
      <title><![CDATA[Terwijl ik me overdag goed staande houd, rest mij ’s avonds slechts de hondenmand waar ik me in oprol]]></title>
      <description><![CDATA[<p>Toen mijn oudste een kleuter was, bedacht ik een spelletje dat we jarenlang zouden spelen. We noemden het ‘Mooie dingen zoeken’. Op zondagochtend struinden we door de buurt, hij op zijn rode regenlaarsjes, ik in mijn oude joggingpak. We keken tot we iets moois zagen, wat mijn zoon verrassend snel voor elkaar kreeg. “Kijk, een poes achter het raam, helemaal tegen de verwarming geplakt.” “Mooi.” “En dat blaadje bij de boom. Dat is een hartje.” “Práchtig.” En bij alles wat glom in de plaatselijke toeristentoko (aanstekers, jointpijpjes, een kandelaar in de vorm van een doodshoofd): “Oh, mama, wat een mooie dingen!” Nu de dagen donker zijn en rouw als een slecht zittende mantel om mijn schouders hangt, ben ik het opnieuw gaan doen. Mooie dingen zoeken. En ze zijn er, als je maar goed kijkt. Het roodborstje dat in de struiken veert en plotsklaps wordt vergezeld door een koolmees, waarna ze samen de hiphipdans doen. Een tongend stelletje op de brug, verlicht door kerstlampjes in een boom boven hen. Een mandarijn zonder pitjes. Mijn beste vriendin die slechts één emoticon hoeft te sturen om te laten weten wat ze denkt. Alleen zij weet welke. Mijn vriend Tom, de dakloze bij de Albert Heijn, die als ik hem vertel over mijn vader mijn arm grijpt en vanuit zijn tenen roept: “Wat klote, man!” De geur die opstijgt als ik hem een stroopwafel geef. De kerel die in de condoleancerij bij mijn vaders uitvaart staat, me ferm de hand schudt en in plat Amsterdams zegt: “Het is een zwarte dag.” Ik knik, maar hij is blijkbaar nog niet klaar. “Voor mij.” Het feit dat ik oprecht in de lach schiet maar hij me ernstig blijft aankijken. Ik die me afvraag wie die kerel is. Nooit gezien. Mijn vaders vrouw ook niet. De vrolijk stemmende fantasie dat deze partycrasher misschien dagelijks talloze uitvaarten langsgaat. De arm van een vriend om me heen als ie me beschermend wegtrekt uit de menigte en zegt: “Zo, nu kun je even bij je eigen mensen staan.” Het kerstdiner dat we twee dagen later met dezelfde maten vieren. Zij die met mij mijn vader wegbrachten, glitteren me nu tegemoet. De vanzelfsprekende warmte, het vertrouwde van een groep die ik al zo lang ken. De stilte elke avond als ik thuiskom. Terwijl ik me overdag goed staande want bezig houd, rest mij ’s avonds slechts de hondenmand waar ik me in oprol, mijn wang op de fluwelen bodem. Mijn zoon die naast me kruipt. “Kom maar, mam.” Dezelfde zoon van die rode regenlaarsjes werd een man die in zwart pak honderden gasten op de uitvaart toesprak en stelde dat het vertrek van opa een enorm verlies is, maar ook een winst. Want opa had gewonnen van de kanker. Opa had zijn einde zelf bepaald. Nu, in die mand, sla ik mijn arm om hem heen. We vormen een sniffende bal van ledematen. Dan vraag ik: “Weet je nog? Dat we vroeger altijd mooie dingen gingen zoeken?” Hij knikt. Gelukkig. Hij weet het nog.</p>]]></description>
      <guid>https://www.parool.nl/columns-opinie/terwijl-ik-me-overdag-goed-staande-houd-rest-mij-s-avonds-slechts-de-hondenmand-waar-ik-me-in-oprol~b2f7c05a/</guid>
      <pubDate>Sat, 20 Dec 2025 00:00:00 +0100</pubDate>
    </item>
    <item>
      <title><![CDATA[De man die larger than life was, gaf zich gewonnen aan de dood]]></title>
      <description><![CDATA[<p>Mijn vader rook naar buitenlucht. Als klein meisje zag ik hem vaak binnenwaaien. Geurend naar kettingsmeer, een zweem eau de cologne, zeep, maar vooral naar wind in het haar. Dat kun je ruiken, geloof me. Mijn vader bracht de wereld thuis. Mooie verhalen, veel vrienden, een hang naar avontuur. Altijd die knuffel, zijn harde lach, een kriebel in mijn nek. Mijn vader was larger than life. Toen ik op mijn eerste fietsje stapte, hielp hij me. Dat was geen sinecure, aangezien ik er nogal lang over doe nieuwe motorische vaardigheden aan te leren. Ik liep pas toen ik twee was en zwemmen heeft mijn pa eindeloos veel pierenbadjestijd gekost. Hij had een liedje gefabriceerd: “Zwem maar rustig door, want het gaat al goed.” Zo lukte het hem om me zonder verzuipen naar de overkant te zingen. Dat fietsen was in eerste instantie ook een ramp. Maar toen ik het voor elkaar kreeg, wilde ik nooit meer afstappen. Zo ging het vaker. Ik die op bambibenen wankelde, hij die me stevig vooruithielp. Wat heb ik veel achter hem aan gereden op de racefiets, starend naar zijn kenmerkende slingerende tred (ook zíjn motoriek was nogal specifiek), scheefgetrokken schouders en kuiten met een schilderwerk van aderen erop. Als ik achterbleef bij een klim, liet hij zich relaxed afzakken en voelde ik plotsklaps zijn grote vaderhand in mijn rug. Zo duwde hij me naar boven. Zo duwde hij me de toppen van de wereld op. “U kunt lekker gaan liggen, hoor.” Toen mijn vader zich afgelopen week op aanwijzing van de huisarts nestelde op de bank, schoof als vanzelf míjn hand onder zíjn schouders. Zijn vrouw pakte zijn vingers. Hij glimlachte. “Ik ben het gelukkigst met al mijn kippies bij elkaar,” zei hij geregeld, naast zijn andere gevleugelde uitspraak: “Ik moet goed voor mijn konijnen zorgen.” Kippen, konijnen, het doet er niet toe, we moesten samen zijn. Dan was het goed. “We zijn allemaal bij je,” zei ik daarom daar bij die huiskamerbank. Op het moment dat hij het slaapmiddel kreeg, kwamen als vanzelf mijn man en zonen rond zijn hoofd staan. Er klonk een zucht die alles losliet. Mijn vader stierf in mijn armen. De man die larger than life was, gaf zich gewonnen aan de dood. Maar hij is met zijn hele wezen deel van ons geworden. Dat merkte ik de weken voor het einde. We hebben elke dag keihard gelachen. We hebben elke dag geknuffeld. En tijdens mijn urenlange omzwervingen door de bossen rond zijn huis, of het nu hoosde, hagelde of stormde, zag ik meestal heel ver weg toch een seconde lang een zonnetje. Er zijn een hoop dingen die ik moeilijk vind of waar ik met bambibenen over struikel, maar zoeken naar het licht kan ik. Dat heb ik van hem. Van mijn vader die naar buitenlucht rook. Mijn vader wiens grote hand ik mijn leven lang op mijn rug zal voelen. Ook nu hij er niet meer is. Mijn vader duwt me naar boven.</p>]]></description>
      <guid>https://www.parool.nl/columns-opinie/de-man-die-larger-than-life-was-gaf-zich-gewonnen-aan-de-dood~bfce67ec/</guid>
      <pubDate>Sat, 13 Dec 2025 00:00:00 +0100</pubDate>
    </item>
  </channel>
</rss>
