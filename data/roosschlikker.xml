<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Wat hebben we aan instanties die horen, zien en zwijgen?]]></title>
      <description><![CDATA[<p>‘De inspectie die het incident onderzoekt heeft besloten de ouders niet te horen.’ Enkele jaren geleden schreef ik over een meisje, midden in coronatijd, toen de wereld bevroren was. Onderwijs, het straatleven, feestjes. En het sociale leven van dit kwetsbare kind. Het meisje had de diagnose autisme en ‘niet-gedefinieerde gedragsproblematiek.’ Ze woonde in een instelling waarover het personeel zei: “Wij zijn niet de beste plek om haar te begeleiden.” Maar er was nergens anders plaats. Ik sprak met haar vader, die me een dossier liet zien, dik als een telefoonboek. Of liever gezegd: een Ikeacatalogus vol kastjes en muren. Zo vaak hadden de ouders alarm geslagen, zeker toen hun dochter door dat rotvirus niet meer naar buiten mocht. Het gaat niet goed! Geen gehoor. Op de dag dat de man zijn kind vond met een riem om haar nek, zaten vier hulpverleners ergens beneden. Te praten over het meisje. Een meisje dat niet meer wakker werd. ‘De inspectie die het incident onderzoekt heeft besloten de ouders niet te horen.’ Dat zinnetje heeft me nooit verlaten. Ik moest er opnieuw aan denken toen ik in de Volkskrant het verhaal las van Meike (niet haar echte naam). Meike is veertien als ze in 2021 wordt opgenomen in Woodbrookers, een instelling die ‘hoogspecialistische jeugdzorg’ zou bieden aan jongeren met ernstige ontwikkelings- en gedragsproblemen. Die hoogspecialistische zorg blijkt te hebben bestaan uit fysiek geweld (‘het toedienen van een pijnprikkel’), totaal overvraagde medewerkers, het ontbreken van behandelvisies en een aaneenschakeling van escalaties. Dit alles werd pas duidelijk nadat Meike wanhopig een knoopcelbatterij inslikte en in kritieke toestand in het ziekenhuis belandde. Hoewel, toen wisten de meesten nog van niets. Het explosieve rapport dat vanwege dit incident werd opgesteld, verdween namelijk in een la. De kliniek hield de inhoud verborgen voor betrokkenen, zij kregen slechts een samenvatting. Geschreven door de instelling zelf. En o ja, de Inspectie Gezondheidszorg en Jeugd was op de hoogte. Maar niemand weet wat die deed. Ik lees het relaas over Meike, ik denk aan eerdere verhalen. En ik blijf me maar afvragen: wat hebben we aan een inspectie die rapporten laat verkroepoeken of ouders niet wil horen van een kind dat suïcide heeft gepleegd? Ja, de jeugdzorgproblematiek is ingewikkeld. Nee, het stelsel deugt niet. Maar je zou denken dat een club die bedoeld is te inspecteren, dat daadwerkelijk doet. En vervolgens actie onderneemt. Wat hebben we aan instanties die horen, zien en zwijgen? Natuurlijk, inspecteurs doen ook maar hun werk en waar gehakt wordt vallen spaanders. Maar dat er gehakt wordt gemaakt van kinderen is onverteerbaar. Toen ze werd opgenomen, stopte de moeder van Meike een briefje in haar tas met een zin waarvan je alleen kan hopen dat die haar nooit verlaten zal. ‘Wat je ook zegt, wat je ook doet, waar je ook bent, ik zal altijd van jou houden.’ Laten er alsjeblieft geen kille zinnen bijkomen in het dossier van het meisje. Geen zinnen in rapporten die worden verdoezeld. Laten we eisen dat Meike wordt gezien. Voor het te laat is. Denk je aan zelfmoord of maak je je zorgen om iemand? Praten over zelfmoord kan anoniem via de chat op 113.nl of telefonisch op 113 of 0800-0113. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/wat-hebben-we-aan-instanties-die-horen-zien-en-zwijgen~b045ddc9/</guid>
      <pubDate>Sat, 16 Sep 2023 00:00:00 +00:00</pubDate>
    </item>
    <item>
      <title><![CDATA[Ga maar, jochie, maak het onbelangrijke groot, het vermogen des onderscheids komt later – of niet, ook goed]]></title>
      <description><![CDATA[<p>Twee witte gympen staan op een nachtkastje, de veters zorgvuldig geregen. Niet kruislings, maar horizontaal, dat woog vanmorgen zwaar. Ze lichten op, als gebleekte tanden in het donker. Met mijn wijsvinger aai ik het leer van de schoenen die we kochten, speciaal voor de dag van morgen. En plots is daar de smaak van Cherry Coke. De avond voor de introductiedag van mijn middelbare mocht ik van mijn moeder bij wijze van hoge uitzondering dat goedje halen, én een zak poeder dat aan­gelengd met water transformeerde in satésaus, waarin ik stukjes stokbrood doopte. Voor een kind dat zuiver gewend was aan reformzemelkoeken vol zaden die door parkieten als culinaire orgasmes worden beschouwd, was deze rotzooi de hemel. Voor de maag van een kind dat ­zuiver gewend was aan reformzemelkoeken iets minder. Er zijn veel hoogtepunten in mijn leven, maar het moment waarop ik me zwetend in een brugpieperzee aan de enorme deur van het Barlaeus vastklampte terwijl mijn lijf vocht tegen de double dragon behoort daar niet toe (voor de zalige onwetenden: bij een dubbele draak ben je zo voedsel­vergiftigd dat je gestel niet kan kiezen ­tussen braken en waterkakken en daarom alles tegelijk doet). En ik was er al zo weinig op mijn plek. Tussen de gymnasiastjes uit gymnasiastengezinnen met gymnasiale boekenwanden die tot de hemel reikten, wier ouders Harry Mulisch als goedmoedige huisvriend beschouwden terwijl hun kinderen correspondeerden met Willem Frederik Hermans. Bij ons ging het gewoon over Ajax en mijn moeder vond de teksten van Benny ‘Waarom fluister ik jouw naam nog’ Neyman reuzemooi. In mijn vers gekochte, lichtelijk ordinaire Bugs Bunnysweater maakte ik, kortom, weinig indruk die eerste schooldag. Kersencolasatésaus oprispend zat ik ­zwijgzaam de ceremonie uit waarin elk kind tot Barlaeaan werd geslagen, een ­ietwat potsierlijk ritueel waarbij je naam werd genoemd en er een klap met een hamer volgde. Mijn naam klonk niet. Administratiefoutje, ontdekte ik toen ik de conrector bedremmeld vroeg of ik nu van school moest. Want ik dacht dat die inwijding belangrijk was. Ik zou de jaren daarna nog van zo veel dingen onterecht denken dat ze belangrijk waren. De grootte van mijn neus. De hoogte van mijn stem. Of mijn vriendinnen me kinderachtig vonden omdat ik heel soms nog met pop Aagje speelde. Het vriendje dat mijn geld vergokte. Ja, zelfs die laatste is achteraf gezien volstrekt irrelevant gebleken. Of in elk geval geworden. Maar weten pubers veel. Voor hen is alles belangrijk. Behalve die verdomde stelling van Pythagoras en de wet van Buys Ballot. Zo hoort het ook. Dus ga maar, jochie, fluister ik nu naast het bed. Maak het onbelangrijke groot. Het vermogen des onderscheids komt later. Of niet, ook goed. Want wie ben ik om te zeggen wat voor jou zwaar weegt? Twee witte gympen staan op een nachtkastje, de veters horizontaal geregen als onbeschreven lijnen in een schoolschrift. Ik steek mijn hand in één schoen, nog heel even. Dan haal ik hem eruit. Morgen worden nieuwe stappen gezet. Niet door mij, maar door hem. Zijn eigen stappen. Allemaal even belangrijk. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl</p>]]></description>
      <guid>https://www.parool.nl/columns-opinie/ga-maar-jochie-maak-het-onbelangrijke-groot-het-vermogen-des-onderscheids-komt-later-of-niet-ook-goed~b16dfb0c/</guid>
      <pubDate>Sat, 9 Sep 2023 00:00:00 +00:00</pubDate>
    </item>
    <item>
      <title><![CDATA[Soms vergeet ik je bijna te missen, maar niet vandaag, op je sterfdag]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Opeens weet ik: ik ben je vergeten. Dagelijks schotelt mijn mobiel me via een app een foto voor uit mijn verleden. De hond, precies drie jaar geleden, zijn puppyoren nog slap. Mijn man bij de ceremonie waarin hij Nederlands staatsburger werd. Had ie toen nog een oorbel? Ikzelf na een wielrenrace, totaal afgeknoedeld maar straalgelukkig. Kleine cadeautjes zijn het. Het zoet van ooit, de momenten van ‘Weet je nog?’ Tot ik gisteren mijn telefoon opende en jou op je allerslechtst in mijn gezicht gesmeten kreeg. Daar ben je met je oudste kleinzoon, het kindervet nog op zijn kaken. Hij ziet je zoals je nooit gezien had willen zijn. “Als ik dood ben, moet mijn kist meteen dicht,” riep je altijd. Je wilde er niet raar bijliggen. Maar hier was je niet dood. Je was vertrokken naar een land waar het altijd schemert. Het rijk van coma. Je hoofd kaal, je schedel gelicht in een operatiekamer. Dat altijd smalle gezichtje opgezwollen door vocht. Je mond open. Die van je kleinzoon ook. Hij kijkt met zachte ogen. Zoekt zijn oma in het lichaam waarnaast hij zich in het ziekenhuisbed heeft gevleid, zijn knietjes opgetrokken tegen zijn borst. Drie weken van stilstand volgden. Jouw sterfnacht kwam niet als een verrassing. Daardoor was jouw sterfdag voor mij de jaren daarna redelijk betekenisloos. Je was al van me weggevlogen toen je van de trap viel en zowel letterlijk als figuurlijk brak. Dat herinneringsmoment vreesde ik elk jaar. Het bracht me terug naar dat ene appje. ‘Er is iets heel ergs met mama.’ Naar de uren waarin ik mijn hand tussen snoeren door in de jouwe vouwde, hopend op kneepjes van leven. Naar de mantra die me door de dagen sleepte. “Ademhaling voor ademhaling.” Verder vooruitkijken lukte niet, de paniek was alleen te ondergaan als ik van een afstandje keek hoe de secondes zich aaneenregen. Het lijkt zo lang geleden. En dat is het ook. Secondes zijn uiteindelijk in jaren veranderd. Laatst schreef ik iemand die net haar moeder verloor: ‘Het wordt zachter.’ Dat klinkt misschien gratuit, maar het is waar. Het wordt zachter. Tot het schreeuwen in je binnenste gefluister is. Dit jaar vergat ik voor het eerst jouw valdag. Ik was te druk met leven, begreep ik toen ik per ongeluk de foto zag waarvan jij nooit had gewild dat ie was gemaakt. Ik verving hem door een mooiere van jou, samen met jullie hond Leentje. Bizar genoeg blies zij pal daarna onverwacht haar laatste adem uit. Ik appte papa. ‘Gek hè, dat ze precies een dag voor mama’s sterfdatum ging.’ Hij schreef terug: ‘Samen in de hemel.’ Ik heb besloten dat te geloven. Dag mamsje. Het is al lang geleden dat ik je zag. Soms vergeet ik je bijna te missen. Maar niet vandaag, op jouw sterfdag. De dag die ik lang negeerde, omdat die ene traumadatum almaar op de voorgrond stond. Dit jaar is die voor het eerst opzijgeschoven. Het is zachter geworden. En je bent dichtbij. Zoals je nooit ver weg bent geweest. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/soms-vergeet-ik-je-bijna-te-missen-maar-niet-vandaag-op-je-sterfdag~b667d4f1/</guid>
      <pubDate>Sat, 19 Aug 2023 00:00:00 +00:00</pubDate>
    </item>
    <item>
      <title><![CDATA[Ook ik kijk B&B vol liefde. Gruwelporno noem ik het]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Stel: je ontwaakt, rekt je uit, woelt door je slaaphaar, bent ontspannen en kalm. Dan dondert het besef je hersenpan binnen: ik moet nu zeventien ontbijtborden klaarzetten, glazen poleren, croissantjes afbakken en koffie zetten die ik zelf niet kan drinken, want er dienen vierentachtig sinaasappels te worden uitgeperst. En dat voor mensen die nog een beetje uit hun mond ruiken en de zorgvuldig op een mooi schoteltje geschepte zelfgemaakte frambozenjam verpesten doordat ze er met een botermes doorheen harken. Die klagen dat er een mug in hun kamer was. En willen weten wat de allerbeste wandelroute is – rustig, maar niet te stil en niet te saai, maar niet al te bergop vanwege de jicht. Klinkt dit als de hel? Toch is het de hemel volgens velen. Want vraag de gemiddelde Nederlander naar zijn grootste droom en hij zegt: een bed and breakfast beginnen. Het is een wonderlijke vorm van ontsnappingsdrift. Ik ben wellicht weinig dienstbaar ingesteld, maar dagelijks ontbijtpraatjes maken, lijkt me ronduit naar. Dan volgt het perpetuum mobile van het bedden opmaken. Geen pretje bij lakens vol opgezogen vreemde lichaamssappen. En om de feestvreugde tot maximale hoogtes op te stuwen, zijn daar nog de ­toiletremsporen van ome Sjors en tante Willie die blijkbaar erg van gekruid eten houden en nu al een week in de B&B (uitgesproken als bieandbie) verblijven. Zoals iedereen kijk ook ik naar B&B vol liefde. Gruwelporno noem ik het, gezien mijn afkeer van bed and breakfasts gecombineerd met mijn hier eerder geuite intense Tinderangst. Maar zoals porno soms educatieve elementen bevat (‘Past dat echt?’) valt er van dit programma ook veel te leren. Dat het in de Ardennen altijd regent, dat hippe bitcoinjongetjes meer vanwege de faam meedoen dan de liefde – dit hadden de makers kunnen weten. Niemand noemt een kale Spaanse rots naar zichzelf en toch bestaat Mount Joy – en dat het onder het mom van spiruwele ontwikkeling en het ontspannen van je zonnevlecht blijkbaar volstrekt normaal is om aan twee oververhitte vrouwen in een hottub met basstem te vragen: “Hoe kijken jullie aan tegen... sek-su-a-li-teit?” “Ga naar huis,” schreeuw ik voortdurend tegen de tv. Je wil deze partner niet! En je wil geen bieandbie! Maar dat willen ze wel. En ik kan dat slechts op één manier verklaren: Nederlanders zijn hun leven hier zat. Zorgen voor kinderen, de hypotheek, het onderhoud van je huis, bah. Dus kopen ze met een éxtra hypotheek een Franse gîte, gaan ze zorgen voor wildvreemde mensen en moeten ze opeens in een vreemde taal aan een aannemer uitleggen dat hij de afvoer dient te repareren omdat Sjors en Willie hebben besloten een weekje langer te blijven. Maar goed, ze doen het tenminste wél. James Joyce schreef: ‘Think you’re escaping and run into yourself. Longest way round is the shortest way home.’ En ik kan lullen wat ik wil, maar mijn dagelijkse tv-snack is natuurlijk net zozeer escapistisch. Hulde dus voor alle echte avonturiers, die ons van verhalen blijven voorzien. Maar ik kijk ze vanuit huis. ­Lekker op mijn eigen zonnevlecht. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ook-ik-kijk-b-b-vol-liefde-gruwelporno-noem-ik-het~b3c05796/</guid>
      <pubDate>Sat, 12 Aug 2023 00:00:00 +00:00</pubDate>
    </item>
    <item>
      <title><![CDATA[Doe niet zo moeilijk. Hoe vaak heeft Sinéad O’Connor dat gehoord?]]></title>
      <description><![CDATA[<p>Ik geef toe: ik heb eraan meegedaan. In een groep stonden we rond haar, we snoven misprijzend, we sisten. “Jij bent niet oké, chick.” Wees niet zo raar. Stel je niet aan. Loop in de pas. In onze pas, welteverstaan. Vooral niet in die van jezelf. En zij? Zij blikte terug. Een brutaal hoofd, de kin geheven. Tot wij ons allen van haar afkeerden. Ik kijk naar de documentaire Nothing compares over Sinéad O’Connor en realiseer me: ik heb eraan meegedaan, de publieke vernedering van vrouwen die anders dan standaard waren. Want ja, ik vond Nothing compares to you een mooi liedje, maar toen O’Connor een foto van de paus verscheurde, leek me dat nogal mal. Toen ze weigerde op te treden als het Amerikaanse volkslied werd gespeeld, vond ik dat overtrokken. Toen ze niet naar de Grammy’s kwam wegens uitbuiting in de muziekindustrie, dacht ik: meid, dan kom je niet. Doe niet zo moeilijk. Doe niet zo moeilijk. Hoe vaak heeft Sinéad dat gehoord? En talloze andere publieke vrouwen die weigerden zich te conformeren? Afgelopen jaar zag ik documentaires over gevallen sterren die me schaamtescheuten in mijn buik bezorgden. Van Anna Nicole Smith, die ik altijd beschouwde als domme bimbo, maar achter wie een naar liefde hunkerend meisje bleek schuil te gaan. En wat te denken van Britney Spears? Toen zij haar haar afschoor en met verwilderd hoofd papparazzilenzen in blikte, vond de wereld dat hysterisch. Inmiddels weet ik dat een vrouw hysterisch noemen dé manier is om te zeggen: doe niet lastig, hou je kop. Maar Spears hield haar kale kop niet. Als een opgejaagd dier verloor ze haar geduld met de pulppers, met de muziekindustrie die haar in een brave meisjesmal had gepropt, met vieze interviewers die haar, piepjong, vroegen of haar borsten echt waren. Nog altijd kampt Spears met mentale problemen, maar dat lijkt me niet raar. Bovendien vind ik inmiddels dat juist mensen met psychische kwetsbaarheden nooit belachelijk mogen worden gemaakt. Want hoe gek is gek eigenlijk? Niet lang na haar pausverscheuring, verschijnt O’Connor op een concert ter ere van Bob Dylan. Als ze het podium betreedt, galmt het geloei van boeroepers door de zaal. Secondes. Een minuut. Langer. Daar staat ze, trots, zwijgend. Maar langzaamaan verandert haar blik. Van ongenaakbaar naar gekwetst. Uiteindelijk verlaat ze huilend het podium. De documentaire toont vervolgens hoezeer O’Connor haar tijd vooruit was. Veel van haar strijdpunten zijn later erkend. De mogelijkheid tot abortus, misbruik in de kerk, het belang van homorechten. Niet gek voor iemand die continu voor krankzinnig is versleten. De prijs was echter hoog. Vorige week heeft O’Connor het podium voorgoed verlaten, huilend naar ik vrees. En dus zeg ik: handen af van hen die het soms uitschreeuwen. Handen af van hen met vingers op zere plekken. Handen af van vrouwen die hysterisch worden genoemd, puur omdat ze uitbreken. Laat ze lopen in hun eigen pas. Zodat niemand meer als Sinéad hoeft te zingen: “To say what you feel is to dig your own grave.” Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/doe-niet-zo-moeilijk-hoe-vaak-heeft-sinead-o-connor-dat-gehoord~bc705cd9/</guid>
      <pubDate>Sat, 5 Aug 2023 00:00:00 +00:00</pubDate>
    </item>
    <item>
      <title><![CDATA[Mijn vader wil mijn toestemming om een andere vrouw dan mijn moeder de zijne te maken]]></title>
      <description><![CDATA[<p>‘Hé Roos, ik wil je wat vragen.” Ik kijk verbaasd op vanaf mijn broodje. Mijn vader kondigt vragen normaliter niet aan, die laat hij gewoon zijn mond uit rommelen, zoals hij doorgaans überhaupt niet al te lang nadenkt eer hij wat zegt. Familietrekje. Ooit interviewde een krant hem over mij. Toen zei hij: “Roos zegt alles, die heeft geen filter.” Maar dat liet hij zichzelf natuurlijk ook volslagen filterloos ont­vallen. Nu echter zit hij wiebelig tegenover me. Hij nodigde me enkele dagen geleden uit voor een lunch met z’n tweeën. Hij heeft net verteld over de verbouwing van zijn huis, over de spulletjes van zijn vriendin die naar binnen gedragen zijn, over het samenvoegen van twee levens. Lange levens in zijn geval. Hij is bijna vijfen­zeventig. Dan haalt hij adem en komt met zijn aankondiging. Zijn handen vormen warme knuisten naast zijn bord. Lang geleden zat een nerveuze Cana­dese begin-dertiger tegenover hem op zijn kantoor. “Hé Rien, ik wil je wat vragen.” Wat volgde was een ietwat onsamenhangend, maar vooral liefdevol verhaal. Ja, de jongeling was al eens eerder getrouwd geweest, kortstondig, en had gezworen dat niet nog eens te doen. Maar nu voelde het anders. Serieus en echt. Hij wilde een leven samen. Maar niet zonder toestemming van zijn schoonvader. Dus vroeg hij het, zonder medeweten van het meisje dat enkele weken daarna verschrikkelijk de slappe lach kreeg toen hij op één knie ging zitten, maar wel ja zei. We zijn decennia verder. Kinderen ­kwamen, carrières werden gemaakt, een moeder ging dood, een huishouden is gebouwd, grijze haren gekweekt, kortom: ons eigen leven samen. En nu neemt mijn vader tijdens een lunch het woord. “Ik eeeeeh, ik zit erover te denken om haar te vragen.” “Moet je doen!” rommelt er onmiddellijk uit mijn mond. Hij zwijgt even. “Weet je het zeker?” vraagt hij. “Joh pap, dat mag jij toch helemaal zelf weten?” Hij schudt zijn hoofd. “Nou, nee. Want ik wil eerst dat jij het goedvindt. Als jij er moeite mee hebt, doe ik het niet.” En dan schiet ik vol. Want hij hoeft mijn toestemming niet. Maar hij wil hem wel. Toestemming om een andere vrouw dan mijn moeder de zijne te maken. Ik pak een knuist. “Natuurlijk vind ik dat goed,” zeg ik zacht. Cirkels worden rondgemaakt. Mijn man vroeg hem ooit om mijn hand. Nu vraagt mijn vader mij om de hare. We zeggen even niets. Hij glimlacht. “Soms denk ik: verbouwen, trouwen, waar doe ik het voor? Nog tien jaar? Maar ik denk dat het de moeite waard is.” Ik knik. Dingen de moeite waard vinden, daar zijn mijn pa en ik goed in. En daarom roep ik: “Maar ik heb één voorwaarde.” Hij slaat op tafel. “Natuurlijk mag jij dat zijn!” Dus ben ik volgend jaar getuige op het huwelijk van mijn eigen vader. Maar bovenal ben ik getuige van een leven dat zich voortzet. Een eigen leven samen. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/mijn-vader-wil-mijn-toestemming-om-een-andere-vrouw-dan-mijn-moeder-de-zijne-te-maken~bc6153f6/</guid>
      <pubDate>Sat, 29 Jul 2023 00:00:00 +00:00</pubDate>
    </item>
    <item>
      <title><![CDATA[Nog heel even voor deze koters pubers zijn en zullen stinken als bunzingen]]></title>
      <description><![CDATA[<p>“Juf? Moet ik bij scène twaalf van links opkomen?” “Juf, ik ben mijn kostuum vergeten.” “Juf, welke scène doen we?” Ze noemen me juf, al ben ik het niet. Maar de afgelopen weken stond ik zo vaak voor de klas dat ik voor hen deel uitmaak van het docentengilde. Het zijn de weken van de laatste keren. Een laatste schoolreisje, een laatste dansfeest, de laatste dagen lunchboterhammen smeren. Het bedrukt me. Melancholie kleeft als kauwgom onder m’n schoen. Ik was nooit goed in afscheid nemen. Is het daarom dat ik heb aangeboden de groepachtmusical te regisseren? Urenlang snuif ik de geur op van kinderzweet in de gymzaal, wetende dat het nog maar heel even duurt voor deze koters pubers zijn en zullen stinken als bunzingen. Nu ruiken ze nog naar roosjes. Ik kijk naar ze, merk hoe ik dichterbij mag komen naarmate ik vaker met ze repeteer. Ze zijn prachtig in hun openheid waarmee ze schreeuwen over schooladviezen, ver­keringen, ongesteld zijn of elkaar scha­terend uitschelden voor ‘balzakje’. Ze zijn minstens even mooi in hun geslotenheid. De zenuwen die ze niet benoemen, de ­verbazing waarmee ze zichzelf en elkaar bezien. Er zit nog kind in hun gezichtjes. Maar de volwassene schemert er al voorzichtig doorheen. Babywangen smelten weg, lichamen worden hoekiger of krijgen juist rondingen, alsof de natuur ze langzaam beeldhouwt. Oei, ik groei! is een wereldberoemd opvoedboek dat ouders leert dat gedragsveranderingen van hun baby of peuter doorgaans door een sprongetje worden veroorzaakt, een groeispurt die het kind zelf amper kan bijbenen. Mijn exemplaar ben ik allang kwijt. Dat terwijl ik de sprongetjes van mijn tieners nu zelf niet kan bijbenen. Meegroeien met je kinderen blijft het lastigste wat er is. Als ze klein zijn en poppetjes van hun eigen poep kleien, wil je ze wel groot kíjken. Maar nu ze groot zijn, verlang ik naar een krimppil. Zo is de natuur echter niet bedoeld. En terecht. Dat realiseer ik me als ik een paar uur voor de grote schoolavond op de begrafenis sta van de beste vriendin van mijn moeder. ALS sloopte haar arme lichaam. Speeches wilde ze niet, in plaats daarvan heffen we op haar verzoek ons glas. Op elkaar. Op haar. Op een rijk bestaan. Als ik wegga, schalt Ramses ­Shaffy uit de speakers. ‘Méns, durf te leven!’ Haar eigen afscheidsvoorstelling. En dan snap ik het. De weemoedkauwgom lost op onder mijn zool. Leven is groeien, niet krimpen. Leven is veranderen, niet stilstaan. Die avond zijn ze er, allemaal, sommigen meer tafellaken, anderen juist servet. De onzekerheid weggeduwd door bravoure. Want dit is hun moment. Nu moet het gebeuren. En het gebeurt. Zelfs dat ene diepverlegen meisje dat tot nu toe slechts op fluistertoon dorst te repeteren zet plots een keel op en zingt. Uit volle borst. Mijn zoon host en doet de polonaise bij het slotlied. Ik slik. Ik haat afscheid nemen, maar doe het toch. Afscheid van hun klein zijn. En zachtjes mompel ik vanuit de coulissen: ga maar. Méns, durf te leven. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl. [streamer] Meegroeien met je kinderen blijft het lastigste wat er is</p>]]></description>
      <guid>https://www.parool.nl/columns-opinie/nog-heel-even-voor-deze-koters-pubers-zijn-en-zullen-stinken-als-bunzingen~b3d73618/</guid>
      <pubDate>Sat, 22 Jul 2023 00:00:00 +00:00</pubDate>
    </item>
    <item>
      <title><![CDATA[Ze zijn niet weg, de kinderen van Rutte]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Eén keer ontmoette ik hem. Het was jaren geleden bij het Correspondents’ Dinner, een uit Amerika overgeheveld evenement waarbij de minister-­president de pers zou toespreken met grapjes, bij voorkeur ten koste van zichzelf. Het was een merkwaardige avond waarin het journaille vergeefs poogde met geknepen kelen van te nauwe stropdassen de gebruikelijke nonchalance uit te stralen. Slechts één man lukte dit wel. Zwierig als Hans Klok met wapperhaar (ik meende haast een windmachine in de coulissen te ontwaren) dook hij op aan tafels, priemde zijn wijsvinger als een toverstok recht vooruit en keek de betreffende journalist net lang genoeg aan dat diegene het gevoel had hoogstpersoonlijk te zijn toegesproken. “Heeeeeeej, hoooooi.” Het was hal­lucinant, het gemak waarmee hij door de zaal dartelde. Zijn joviale vingerbeweging ben ik De Rutte gaan noemen. Slechts één keer ontmoette ik hem. Maar talloze keren ontmoette ik hén. Ik ontmoette hen toen ik Ghena zag, het meisje dat ver na kinderbedtijd aanschoof bij Op1. Omdat haar verhaal, hoe ze zes keer verkaste van asielzoekerscentrum, eenieder met een moreel kompas pijn deed. Assen, Arnhem, Wageningen, Grave en Nijmegen had ze al gehad. Nu kwam Katwijk aan Zee. Weer een nieuwe school, weer afscheid van vriendinnen, weer een ander slaapkamertje. Het enige dat almaar hetzelfde bleef was de onzekerheid. Mag ik blijven? Ik ontmoette hen ook in Yessin, een jongen die jaren niet bij zijn moeder woonde. Hij was zes en kon het woord ‘toeslagen’ nog niet eens schrijven, terwijl zijn ma omkwam in de rekeningen. Ze maakte bezwaar, niemand luisterde. Yessin is inmiddels eindelijk weer thuis, maar raakt nog steeds in paniek als de deurbel gaat. En ik ontmoette hen in Veerle van veertien die nog geen dertig kilo weegt. Een meisje dat langzaam verdwijnt omdat de anorexia haar opvreet. Geen instelling heeft plek. De wachtlijst is eindeloos. Valt dit hem aan te rekenen, de man van De Rutte, die zwierige beweging, de verplaatsing van lucht, het niets zeggen en tegelijkertijd de mensen het gevoel geven dat je het allemaal in de klauwen hebt? Er klonken deze week loftuitingen na zijn vertrek en heus niet onterecht. Het pappen, nathouden, dealtjes maken en de boel lijmen heeft Nederland heus wat goeds gebracht. Maar ook ellende. En dat hij vanwege een machtspolitiek spel vertrekt, voelt cynisch en akelig. Want ze zijn niet weg, de kinderen van Rutte. Zij zijn slachtoffers van bikkelhard beleid: de toeslagenramp, de GGZ-ontmanteling en op het laatst de oorlogskinderendiscussie die de MP als aanleiding gebruikte om het kabinet de nek om te draaien. En dus staat de man met de wervel­moves slechts één ding te doen. Hij is voorlopig demissionair, het zal onge­twijfeld een tijd duren voor zijn opvolger het Torentje bezet. Dus zeg ik: Mark, je hebt nog even. Pak je moment. Neem je windmachine en je wapperhaar en draai je naar hen om. Kijk ze aan, begroet ze, al is het maar met je befaamde “Heeeeeeej, hoooooi.” Maar vooral: zie ze. Zie ze eindelijk echt. Want dit zijn de kinderen. De kin­deren van jouw rekening. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ze-zijn-niet-weg-de-kinderen-van-rutte~be7104c8/</guid>
      <pubDate>Sat, 15 Jul 2023 00:00:00 +00:00</pubDate>
    </item>
    <item>
      <title><![CDATA[Ze komt uit Noord, toch spreekt ze Frans tegen mijn hond]]></title>
      <description><![CDATA[<p>“Allez, doux chien. Apportez le ballon. Oui? Oui? Tu préfères un baton? Non? Aaaaaah, tu est douce. Tu est peut-être un peu gros. Reçois-tu trop de nourriture de maman? Apportez le ballon, apportez!” Op het uitlaatveldje staat een vrouw opgewonden gesticulerend voor Frenkie, die haar volslagen imbeciel aankijkt – laat staan dat ie de bal komt brengen. Ik weet dat ze geboren is in Amsterdam-Noord, ze heet Corry. Toch spreekt ze Frans tegen mijn hond. Dit omdat het haar niet is ontgaan dat mijn echtgenoot een Frans accent heeft. Dit ontgaat overigens niemand, mijn man klinkt als de liefdesbaby van topkok Alain Caron en presentatrice Chazia Mourali, hij weet de accenten altijd precies op de verkeerde plek te plaatsen en ook zijn verbasteringen zijn onnavolgbaar. Zo riep hij laatst dat de mensen van de loopkríng zouden arriveren, waarna ik even dacht dat ie een hardloophobby was gestart, tot ik me realiseerde dat hij de tweedehandswinkel bedoelde die een oud kastje kwam ophalen. Hoe dan ook, het is flauw, maar Corry met haar Franse accent ergert me énormément, en niet alleen omdat ze mijn hond zojuist gros noemde (hij is niet dik, hij heeft zware botten). Het gaat me om de taalpronk, de aanstellerige onzinbehoefte van mensen om te tonen dat ze een mondje over de grens praten. Mijn hond spreekt helemaal geen Frans. Hij spreekt Frenks. Dat betekent dat ie slechts enkele luid uitgesproken een-lettergrepige woorden kent (‘Zit!’, ‘Uit!’, ‘Bah!’), naast alles wat op zijn eigen naam lijkt. Dus luistert ie ook naar Henkie. En naar Sjenkie. Volgens de kinderen werkt Spermatankie eveneens prima, maar hier houdt het linguïstisch gezien wel mee op. Intussen probeer ik manmoedig Franspraat-Corry te negeren. Dat komt natuurlijk door mijn jeugd, zoals alles. Mijn -moeder deed jarenlang een Teleaccursus Italiaans. Dat was al vrij akelig, aangezien we opeens overal rauwe knoflook in geserveerd kregen (mijn moeder kon niet koken en had ergens de knofbel horen luiden zonder te weten waar de klepel hing) en Eros Ramazzotti permanent op repeat stond. Er zijn mensen doodgemarteld om minder. Erger waren de avonden dat we naar de buurtpizzeria togen, mijn moeder na elke geserveerde macaroni “Grazie mille!” kirde en als ze wilde afrekenen door de hele zaak “Il conto, per favore!” riep. De ober glimlachte beleefd maar niet begrijpend. Niet zo vreemd, het restaurant was, zoals zoveel pizzeria’s, in Turkse handen. Ik heb er levenslange taalschroom aan overgehouden. En ach, eigenlijk is dat flauw natuurlijk. Ik spreek na zeventien jaar huwelijk met de loopkríngman een heel behoorlijk mondje Frans, maar ben zo bang aanstellerig te klinken dat ik expres overal een Nederlands accent overheen gooi en bestel in Nice dus rustig kokiljesdesantsjak. Alsof dat niet gênant is. Ik moet maar eens een voorbeeld nemen aan Corry, alle beschetenheid laten varen, de Ivo Niehe in mezelf los-laten, kappen met dat Ruttiaanse semi-normaaldoenerige verhollandste spreken van je talen én een hoed kopen à la Rik Felderhof. De zomer kan beginnen. Eerst maar eens opzoeken wat spermatank in het Frans is. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ze-komt-uit-noord-toch-spreekt-ze-frans-tegen-mijn-hond~b8cab95c/</guid>
      <pubDate>Sat, 8 Jul 2023 00:00:00 +00:00</pubDate>
    </item>
    <item>
      <title><![CDATA[Een minutenlange omhelzing van staal]]></title>
      <description><![CDATA[<p>Joris heeft geen goede dag. Bij binnenkomst begroette hij me nog vriendelijk (“Hallo. Roos. Hallo. Roos. Hallo. Roos.”) met zijn formele stem die in het Polygoonjournaal niet had misstaan. Uren kan hij stil zijn, tot plots zijn geaffecteerde geluid door de ruimte galmt. “Bui-ten spe-len. Bui-ten spe-len. Bui-ten spe-len.” Of hij telt, steeds opnieuw, hardop: “Eén. Twee. Drie. Vier. Eén. Twee...” Ook favoriet is de uitroep “Drommels, drommels, drommels”, naar de baron uit Bassie en Adriaan. Maar dat is dan ook zijn lievelingsserie. Ik zie Joris elke dinsdag als ik vrijwilligerswerk doe bij een groep mensen met een verstandelijke beperking. Sommigen hebben het downsyndroom, anderen afwijkingen waar ik nooit van gehoord heb. Het doet er niet toe. Ik ben er, in het moment. Voor een aai en wat aandacht. En zij zijn er. In hun moment. Het is broeierig vandaag. De leiding-gevende en ik besluiten tot een ommetje in het Westerpark. Fedde pakt meteen mijn hand, Tygo stampt voorop en vertelt drieëntwintig keer het verhaal na van een actiefilm, Elske schrikt zich een hoed van een vlinder. Schuin tegenover me loopt Joris. Met zijn lange armen slaat hij zichzelf almaar op zijn hoofd. Dat doet hij vaker als ie overprikkeld is. Hij kan niet zeggen wat hem dwarszit. Hij praat, maar de woorden raken zijn emoties niet. Hij raakt zijn emoties niet. Daarom ramt hij zichzelf. Ach, we hebben ze allemaal, mechanismes om te verdoven. Jezelf pijnigen, zuipen, te hard sporten. Alles om niet te voelen. Want het leven is soms veel. Ook voor wie buiten de standaard valt. Misschien wel júíst. Natuurlijk, soms zijn mijn dinsdag-middagvrienden blij en reuzegrappig (wanneer we het Westergasterrein pas-seren roept Fedde keihard: “Zuipeeeeeen!”, wat menig terrasbezoeker doet grijnzen), maar wie denkt dat werken met deze groep één grote vrolijke trip is, zoals in televisieprogramma’s, heeft het mis – laat staan dat Gordon uit de bosjes springt. Toegegeven, het moment waarop Fedde in de speeltuin schaterend van de glijbaan gaat, zijn mollige armen in de lucht, en vervolgens bloedserieus een perfecte Epke Zonderlandafsprong maakt, behoort tot het allerheerlijkste dat ik deze week zag. Maar tegelijkertijd zie ik Joris, de vuist almaar richtend op zijn eigen hoofd. Ik heb de behoefte hem vast te pakken, zacht over zijn mannenwang te aaien. Maar Joris is niet tactiel. “Ik ben er. Op dit moment. Ook als alles pijn doet,” wil ik zeggen. Maar ik kom niet verder dan “Het is oké, Joris.” In slakkengang schuifelen we voort. Fedde heeft succes geproefd en blijft “Zuipeeeeeen!” roepen, Elske zoekt nieuwe vlindertjes, Tygo’s monoloog (“En toen pakte Spiderman een hele grote dolk en toen...”) is nog lang niet voorbij. Opeens ben ik Joris kwijt. Paniekerig kijk ik om me heen. Gelukkig, daar staat hij. Bij een ijzeren sculptuur van een man. Joris kijkt ademloos. En dan slaat hij. Niet zichzelf. Hij slaat zijn lange armen om het kunstwerk heen. Zijn wang raakt de wang die gebeeldhouwd is. Zijn ogen gesloten. Zijn gezicht is eindelijk sereen. Hij blijft staan. Een. Twee. Drie. Vier. Minutenlang in een omhelzing van staal. Drommels. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/een-minutenlange-omhelzing-van-staal~b659e657/</guid>
      <pubDate>Sat, 1 Jul 2023 00:00:00 +00:00</pubDate>
    </item>
  </channel>
</rss>
