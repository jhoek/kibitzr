<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Op gezette tijden laat ik nog wel de pedagogisch verantwoorde pleuris uitbreken]]></title>
      <description><![CDATA[<p>Lang heb ik er tegenop gezien. Gegooi met deuren, dramatische tirades, gedoe, gejank, geëmmer. De puberteit is het ellendige voorland van jonge ouders. Al als ze baby zijn, roept elke boomer in het voorbijgaan: ‘Wacht maar! Nu zijn ze nog leuk.’ Of het waarschuwende: ‘Kleine kinderen, kleine problemen, grote kinderen, grote problemen.’ Inmiddels heb ik twee puberwezens in huis. De oudste zestien, de jongste sinds vandaag veertien. Maar gek genoeg vind ik ze nog steeds leuk. Vermoedelijk omdat ik zelf een leukere ouder ben geworden. Wie begint aan nageslacht zit boordevol idealen. Zo zouden onze jongens geen suiker krijgen (mislukt), tweetalig worden opgevoed (mislukt), dagelijks twee soorten groenten eten (mislukt) en nimmer zoet worden gehouden met een vermaledijde iPad (wat denkt u zelf?). Veel mensen hebben de eerste jaren van hun oudercarrière een lange stijve stok in hun kont. Reuzegoed bedoeld, maar met het klimmen der jaren en stijgen der teleurstellingen maakt die stok vaak plaats voor iets nieuws wat bijzonder handig is. Ik wil niet zeggen dat ik de heilige graal van de puberouder heb gevonden, maar vooralsnog werkt het aardig: een lichte staat van onverschilligheid. Ben je voor de derde keer in twee weken te laat op school? Jammer joh, dat je je dan drie keer om acht uur moet melden. Ziet je kamer er dusdanig overhoop gehaald uit dat hij bewerkt lijkt door twaalf hyperactieve bouwvakkers met een sloophamer waardoor je scooterhelm onvindbaar blijkt? Dat wordt fietsen, gozer. En kun je niet poepen wegens algeheel gebrek aan groentevariatie omdat je momenteel slechts wortels lust? Ik lig er niet wakker van, je krijgt later vast heel goede ogen. Op gezette tijden laat ik natuurlijk nog wel pedagogisch verantwoord de pleuris uitbreken. Als ik hoor over een vriendje dat in vuurwerk handelt, gedurende mijn anti-rook-tirades (‘Ga je dood aan!’) en bij iedere schijn van een seksistische opmerking, maar die maken ze niet, doodsbenauwd dat ik weer eens mijn feministische stokpaard bestijg. Intussen geniet ik van goede gesprekken (‘Heb jij weleens van drank gekotst?’), hun favoriete TikTokfilmpjes (iets met een cavia en een bak marshmallows) en een nogal absurdistisch gevoel voor humor (zestienjarige schuifelt trap op volledig in een deken gewikkeld, brult ‘Mam, ik ben een worst. Je mag me Hans noemen,’ en valt lachhikkend op de grond.) De overambitieuze moeder heeft weinig meer te vertellen en dat is best lekker. Vroeger was ik hun rots. Tegenwoordig ben ik een kamerplant: ik dien aanwezig te zijn (zodra ik het pand verlaat klinkt vanonder de deken een klagerig ‘Ga je nou alweer weg?’) maar me vooral nergens te veel mee te bemoeien. Natte kussen op het schoolplein, peuterplakhandjes in mijn jaszak, een schor ‘Ik vin jou heul liev’ voor het slapengaan. Ze zijn voorbij. Daar kun je weemoedig over doen, maar er komt lol voor in de plaats. En heel soms een verrassing. “Mam?” “Ja?” “Mag ik een knuffel?” Ach ja, kleine kinderen kleine knuffels, grote kinderen grote knuffels. En dus vouwde vanmorgen de kamerplant intens gelukkig haar bladeren om de worst.</p>]]></description>
      <guid>https://www.parool.nl/columns-opinie/op-gezette-tijden-laat-ik-nog-wel-de-pedagogisch-verantwoorde-pleuris-uitbreken~b399c633/</guid>
      <pubDate>Sat, 11 Oct 2025 00:00:00 +0200</pubDate>
    </item>
    <item>
      <title><![CDATA[Hoe lang? Geen idee. Wat als? Onduidelijk. Wat kan er nog? Moeilijk te zeggen]]></title>
      <description><![CDATA[<p>Ik moet zeggen dat ik hem een tijdje niet had toegepast. Dat is een goed teken. Pas als de nood hoog is heb ik hem nodig. Mijn éénminuutsregel. Ik dacht er deze zomer wel aan toen een journaliste me voor een rubriek vroeg om een levensadvies. “Denk in één minuutje,” riep ik. Ik vertelde dat ik lijd aan uitstelgedrag. Als ik een grote taak moet verrichten – denk aan een boek schrijven, het huis opruimen, naar de papierbak lopen, want op sommige dagen voelt dat als een onuitvoerbaar ingewikkelde manoeuvre in de categorie arabier-flikflak achterover op één been op een galopperend paard – begin ik het liefst helemaal nergens aan. Het resultaat: ik lig urenlang vol zelfhaat met een zak wokkels op mijn buik te netflixen. Wat helpt, is die rare regel. Ik geef mezelf één minuut om een eerste zin te schrijven. Eén minuut om mijn bureau op te ruimen. Eén minuut om mijn belastingpapieren te versturen. Natuurlijk kost dit alles meer tijd, maar als ik eenmaal bezig ben, maak ik probleemloos iets af. Die ene minuut is net genoeg om me over de drempel te helpen. Tja, ware wijsheid zit vaak in lullige dingen. De oorsprong van de éénminuutsregel is echter een ernstigere. Toen mijn moeder in coma lag en zou sterven, kreeg ik paniekaanvallen. Piepend van ademgebrek leunde ik tegen de ic-deuren, bang om aandacht te trekken van verpleegkundigen want die hadden wel iets beters te doen dan mij overeind hijsen. Ik moest mezelf uit deze draaikolk zien te trekken. Dat deed ik door twee woorden te fluisteren: “Eén minuutje.” Grote emoties duren zelden langer dan negentig seconden, las ik eens. Ze sluimeren door, dat wel, maar de piekervaring is eraf. Dus met een minuut volhouden ben je al een eind op weg. Vorige week zat ik opnieuw in het ziekenhuis en dacht ik aan die ic-deuren. Mijn vader, zijn vrouw en ik keken naar de dokter. Een paar weken geleden klonk ze optimistisch, de kankerwaardes daalden. Nu was er een tegenovergestelde curve. Het leek geen goed nieuws, zei de arts, al wist ze het niet zeker. Mijn vader was rustig. Een tikje geslagen, maar reëel. Hoe lang? Geen idee. O. Wat als? Onduidelijk. Juist. Wat kan er nog? Moeilijk te zeggen. Ja ja. Ik zei weinig. Ergens in mijn lichaam klonk een zachte piep. Toen herinnerde ik het me. Eén minuutje. De uren erna werd mijn lijf weer stil. De volgende ochtend besloot ik: ik moet dit rotgesprek gewoon parkeren. Ik belde mijn pa. “Weet je?” riep ie, “ik ga gisteren even lekker vergeten.” Ik lachte om ons zelfde hout. Enkele dagen later kwam er een gunstiger scanuitslag. Wat zegt het? Geen idee. Levenskunst. Doodskunst. Het is een ingewikkelde manoeuvre in de categorie arabier-flikflak achterover op één been op een galopperend paard. Maar we doen het. Nee, híj́ doet het. En voor mezelf vertrouw ik op de éénminuutsregel. Hopelijk hoef ik hem voorlopig alleen in te zetten als ik naar de papierbak moet.</p>]]></description>
      <guid>https://www.parool.nl/columns-opinie/hoe-lang-geen-idee-wat-als-onduidelijk-wat-kan-er-nog-moeilijk-te-zeggen~bdf13312/</guid>
      <pubDate>Sat, 4 Oct 2025 00:00:00 +0200</pubDate>
    </item>
    <item>
      <title><![CDATA[‘Micropenis just shot the enemy!’]]></title>
      <description><![CDATA[<p>Als jonge studente Nederlands wist ik zeker dat ik zou gaan verkeren met iemand die net zo dol was op literatuur als ik. Hij zou met mij rode wijn drinken, zachtjes gedichten in mijn oor lispelen, avondenlang zouden we samen op bed liggen, hij breeduit Het Bureau lezend, terwijl ik opgekruld in zijn oksel droomde bij Kopland. Het boek was wat ons bond, geen literatuurzee was ons te hoog, eindeloos zouden we discussiëren over de Russen (Was Nabokov nou een viespeuk of niet?), de Tachtigers en de vraag of Reve gelijk had toen hij uitriep: ‘Mullis da’s vullis, Reve dat is leven!’. Ik studeerde uiteindelijk af op de impliciete poëtica van A.F.Th. – vraag me niet wat dat inhield want dat weet ik niet meer, ik wil er alleen maar mee aangeven dat ik een dromerig nufje was. Inmiddels verkeer ik al decennialang met een meneer. We drinken graag rode wijn samen, dat wel. Maar Kopland kent ie niet, de ezel van Reve evenmin. In onze boekenkast liggen slechts twee exemplaren die hem toebehoren, een Ludlum en een beduimelde filmencyclopedie uit 1993. Mijn man heeft zo zijn eigen liefhebberijen. Het liefst schiet hij mensen dood. Bloed spat op de wanden, ingewanden liggen over de stoep gesmeerd, geregeld klinkt er gekerm van tegenstanders. Decennialang speelt hij al een computerspel dat inmiddels zo verouderd is dat zelfs ik zie dat de graphics lelijk zijn en haperen. Het is echter een game met vaste fans van over de hele wereld. Mijn man kan daar nogal interessanterig over doen. Zo chatte hij met een heel erudiete docent aardrijkskunde uit Australië en deed hij bijzonder interessante kennissen op in Bulgarije en Ierland. Laatst liep ik langs het scherm en net toen ik vroeg of hij nog boeiende contacten aan het opbouwen was, verscheen er een mededeling op het bloedspatscherm. ‘Micropenis just shot the enemy!’ Micropenis. Mijn man speelt tegen iemand met de nickname Micropenis. Dat zou zelfs Nabokov niet bedenken. Laatst zag ik dat uit een onderzoek van Date Psychology was gebleken dat veel vrouwen nogal neerkijken op mannenhobby’s. Het stomst vinden ze cryptohandelen, stripboeken lezen en debatclubjes. Goedgekeurd waren lezen, vreemde talen leren, muziek maken. Ik las de resultaten en dacht: wat een tutjes, laat die mannen lekker cryptoën. Tegelijkertijd herinnerde ik me mijn eigen neerbuigende opmerkingen over man’s schietspelen. Alsof ik zoveel beter ben. Ja, ik lees nog steeds graag, maar naast literatuur laaf ik me het liefst aan reality-tv. Alle afleveringen van Married at first sight Australia heb ik gezien, à anderhalf uur per stuk. Ik ben overigens niet de enige liefhebber. Zo is onze burgemeester een groot connaisseur van de Kardashians. Toen ze me dat vertelde, daalde ze niet in mijn achting. Integendeel. Wie openlijk geniet van flauwekul heeft doorgaans meer humor en relativeringsvermogen dan mensen die hun hobby’s al te serieus nemen. Volwassen worden is vrijelijk je jeugdig snobisme aan de kant schuiven. En je wellicht gewoon vriendelijk interesseren voor wat je partner beroert. Ik denk dat ik straks eens een potje tegen Micropenis begin.</p>]]></description>
      <guid>https://www.parool.nl/columns-opinie/micropenis-just-shot-the-enemy~bd65f5cd/</guid>
      <pubDate>Sat, 27 Sep 2025 00:00:00 +0200</pubDate>
    </item>
    <item>
      <title><![CDATA[Ze kijkt niet echt, ze keert haar eigen wereld in]]></title>
      <description><![CDATA[<p>Ze is stilgevallen. Afgelopen zomer kukelde mijn schoonmoeder alle treden naar beneden. Ze woonde in een groot Canadees huis op een grote Canadese heuvel met binnen een grote Canadese trap. “Kan ze daar nog wel wonen?” had ik mijn man meermaals gevraagd. “Ze wil niet weg,” antwoordde hij. De laatste tijd vergat mijn schoonmoeder steeds meer. Ze wist niet meer hoe de tv-afstandsbediening werkte. Of de telefoon. Soms liep ze naar de garage en ging in haar auto zitten. Om er verbaasd achter te komen dat ze er geen sleutel van had (die had mijn schoonzus wijselijk inge­nomen), zich moeizaam uit de wagen te vouwen en vervolgens terug het huis in te schuifelen, onmiddellijk vergetend wat ze zojuist had gedaan of waar ze überhaupt naartoe wilde. Mijn schoonzus had het huis vol camera’s gehangen. Op een augustusmorgen zag haar man dat de oude dame een ­buikschuiver maakte op die steile trap, helemaal van boven af. Beduusd bleef ze beneden zitten. Toen mijn schoonzus na veertig minuten bij het huis arriveerde (in Canada is alles niet alleen groot maar ook ver) zat ze er nog steeds. Haar lijf was volledig intact. Maar haar hoofd nog verwarder dan voorheen. Ze is nooit meer in het grote Canadese huis met de grote Canadese trap op de ­grote Canadese heuvel geweest. Na een aantal dagen bijkomen in het ziekenhuis werd ze naar een opvang voor demente bejaarden gebracht. “Hier woon je nu, mama.” De vrouw vergat die boodschap onmiddellijk. Mijn man is voor een tijdje ingevlogen. Het tehuis heeft uitstekende faciliteiten, maar mijn schoonmoeder wil niets meer. “Zullen we naar het zwembad?” “Nee.” “Wil je anders naar de recreatieruimte? Daar komt vanmiddag een pianist leuke liedjes spelen.” “Nee.” “Heb je honger?” “Nee.” Mijn schoonzus moet een beetje huilen als ze haar broer ziet. “Ik geloof al jaren niet meer,” zegt ze. “Maar nu merk ik dat ik elke avond zit te bidden of het kindje Jezus mama komt halen.” Naast hen zit mijn schoonmoeder en kijkt uit het raam. Haar uitzicht is een parkeerterrein. “Wil je niet naar een fijner plekje? Dan kun je meer groen zien.” “Nee.” Vaak kijkt ze ook niet echt. Of liever gezegd, ze loert naar binnen. Ze keert haar eigen wereld in. Ik denk aan mijn hond die, als ik het huis verlaat, bovenaan de trap gaat liggen en urenlang naar de deur staart, net zolang tot ik terugkom en zijn fijne leven weer beginnen kan. Maar mijn schoonmoeder begint niet meer aan haar fijne leven. Mijn schoonmoeder is aan het eindigen. Ze zal niet meer autorijden, golfen, met een vriendin naar concerten gaan. Ze zal niet meer zoals vroeger babbelziek maar vrolijk haar verhalen vertellen aan haar zoon, die sommige daarvan al tachtig keer gehoord had maar nooit te beroerd was enthousiasme te veinzen. Omdat zij dat zo leuk vond. Nu staart ze richting niets. Mijn schoonmoeder is stilgevallen. Ze zit voor een raam en wacht. Op het kindje Jezus.</p>]]></description>
      <guid>https://www.parool.nl/columns-opinie/ze-kijkt-niet-echt-ze-keert-haar-eigen-wereld-in~b1a76a86/</guid>
      <pubDate>Sat, 20 Sep 2025 00:00:00 +0200</pubDate>
    </item>
    <item>
      <title><![CDATA[Ik snak naar politici die eerlijk zijn over hun depressies]]></title>
      <description><![CDATA[<p>“Dit is knettergek.” “Je weet toch dat het niet waar is?” “Dit is natuurlijk ook een reden om niet door te willen.” “Om zo belachelijk te worden nagetrapt.” “Heel idioot.” Het gezicht van Fleur Agema bij Pauw & De Wit verborg niets. Ze had niet akeliger kunnen worden bejegend door haar PVV-genoten dan die week was gebeurd. Was er gezegd dat ze kindertjes opsloot of jonge poesjes verzoop? Nee. Omdat ze almaar niet duidelijk aangaf of ze in de politiek zou blijven, werd binnen de partij gefluisterd: “Met bipolaire mensen weet je het maar nooit.” Agema was woest. Pauw: “Vindt u dit karaktermoord?” “Natuurlijk!” Karaktermoord. Dat is nogal wat. Ik heb geen idee of Agema bipolair is. Het zal me eerlijk gezegd jeuken. Maar haar felle verzet tegen iets wat zij blijkbaar ziet als een zwaar diskwalificerend label vind ik opmerkelijk. Want er zijn zoveel mensen bipolair. Toen mijn moeder op haar zestigste de diagnose kreeg, gaf haar behandelaar haar een boek vol interviews met anderen die er ook aan leden. Piloten. Chirurgen. Journalisten. Kunstenaars. En ja hoor, die functioneerden keurig. Maar allemaal wilden ze anoniem blijven. De ironie is dat patiënten met mentale moeilijkheden veelal zwijgen en er tegelijkertijd in de dagelijkse taal voortdurend met psychiatrische termen wordt gesmeten. Vrouwen die gaan scheiden noemen hun ex een narcist, iemand die in het café altijd op dezelfde barkruk neerzijgt, krijgt het adjectief autistisch en een enigszins somber aangelegen vriend wordt Depri Bertje genoemd. Ik ben niet van het slag dat zich daar ernstig beledigd door voelt, al ben ik zelf de dochter van iemand met een diagnose. Menselijk gedrag is mal, dus labelen kan een geruststellende bezigheid zijn. En soms een lollige. Zo ben ik dol op het Instagramaccount ‘How can I make this about me’ waarop citaten en foto’s staan van types die narcistisch menen dat de wereld om hen draait. Denk aan de krantenkop ‘Rotsblok valt op auto bij Mont Blanc; jong stel komt om’ waaronder een reaguurder schrijft: ‘Wat erg zeg, laatst meerdere keren over die weg gereden. Prachtig gebied trouwens!’ Fijn, Debby, dankjewel. Wel kwalijk vind ik het dat er wordt gedaan alsof een mentale moeilijkheid zo onoverkomelijk is dat je onherroepelijk buiten de maatschappij valt. Er zijn zat figuren in de politiek met een gevoelige natuur (Omtzigt), een temperamentvol karakter (Yesilgöz) of ijdele trekken (vul zelf maar in, daar passen een hoop namen). Soms werkt hen dat tegen, maar het maakt ze niet onmiddellijk onbekwaam en ook niet rijp voor een DSM-diagnose. En mochten ze die wél hebben, dan zet dat ze ook niet buitenspel. Integendeel misschien. Ik snak naar een politicus die eerlijk vertelt over zijn depressies. Of over iets te maniakaal rapporten doornemen. Of over slapeloosheid. Een goede huilbui in de dienstwagen. Ik snap dat de tijden ver weg zijn waarin deze ontboezemingen normaal worden, zeker in een politiek landschap waar het tonen van elke achilleshiel door de tegenpartij wordt gebruikt om je bloedend te vermalen. Maar het zou anders moeten kunnen. En dat is echt niet knettergek.</p>]]></description>
      <guid>https://www.parool.nl/columns-opinie/ik-snak-naar-politici-die-eerlijk-zijn-over-hun-depressies~b8d01b26/</guid>
      <pubDate>Sat, 13 Sep 2025 00:00:00 +0200</pubDate>
    </item>
    <item>
      <title><![CDATA[Ik denk lang niet meer elke dag aan haar]]></title>
      <description><![CDATA[<p>Een bos. Een bankje. Een groep mensen. Een appeltaart, zelfgemaakt. Een cake met plakkerige bodem. Chipszakjes. Een iets te overprikkelde hond. Kleuters rollend in het zand. De herdenking is helemaal op z’n Christines. Een beetje rommelig, houtje-touwtje en warm, heel warm. Tien jaar is ze nu dood, het jonge zusje van mijn moeder. Als kind logeerde ik vaak bij haar. Eindeloos bestudeerden we het prentenboek over Hazeltje waarin zij naar bed wordt gebracht door Grote Haas. “Raad eens hoeveel ik van je hou?” In haar laatste fase gaf ik Christine het boek opnieuw. Leunend tegen haar schouder in het katoenwit van haar ziekenhuisbed sloegen we de bladzijden om. Toen ik wegreed, zag ik haar opeens in mijn achteruitkijkspiegel. Een sigaretje bij de uitgang. Snel, enigszins beschaamd. Maar ook even de ogen genietend gesloten. Een paar dagen later kwam het telefoontje. Mijn peuterzoons kregen net de kieteldood van hun vader. Ik snelde het balkon op. In een schrale ochtendzon hoorde ik de korte zinnen. Het ging erg achteruit. Ik moest meteen komen. Ik hing op, zakte door mijn hurken en deed of ik de plantjes bestudeerde. Twee uur later kwam ik thuis, wetend dat ik het geniethoofd van Christine nooit meer zou zien. Onderaan de trap bleef ik aarzelend staan. Ze wisten het nog niet. Kon ik dat niet heel lang zo laten? Die avond las ik voor. Over Hazeltje die door Grote Haas naar bed werd gebracht. Op Christine’s begrafenis sprak mijn moeder. Uit angst dat zij, schuchter en introvert als ze was, niet uit haar woorden zou komen, stond ik in de grote kerk letterlijk achter haar. Maar ik hoefde niets te zeggen. Haar stem klonk vast, veel vaster dan in het dagelijks leven. Zij die zo trillend en broos kon zijn, had opeens het geluid van een grote zus. “Dag Chrisje,”. Twee jaar later was ze zelf dood. Ik denk lang niet meer elke dag aan haar. En ik denk ook niet zo vaak meer aan Christine. Soms vraag ik me af of het erg is. Dat we de gezichten, de stemmen, de woorden van hen die zo dichtbij stonden achter ons laten. Dat er nieuwe gezichten in ons blikveld verschijnen. Maar nu, in een kringetje tussen taart en kinderen met krakende chipjes tussen hun tanden, weet ik: weg is niet weg. Er is een Christine in het gezicht van haar zoon. In de ogen van haar dochters. In de grijns van haar man terwijl hij haar lijfspreuk uitbrult tussen windstil loof. “Vier het leven!”. Er is een Christine in de kleinkinderen die ze nooit heeft ontmoet. Er is een Christine in mij. Net als haar oudere zus nog altijd mijn wezen bewoont. Mijn hond (ja, dat overprikkelde exemplaar was van mij) blaft luid door het proosten heen. Een peuter slaat haar armpjes om mijn kuit. Haar moeder, mijn nichtje, roept dat ik altijd mag komen oppassen. Ik lach en weet: dan lees ik haar voor. Over Hazeltje. Want weg is niet weg. Nooit.</p>]]></description>
      <guid>https://www.parool.nl/columns-opinie/ik-denk-lang-niet-meer-elke-dag-aan-haar~b5a1d2a8/</guid>
      <pubDate>Sat, 6 Sep 2025 00:00:00 +0200</pubDate>
    </item>
    <item>
      <title><![CDATA[Hij stond stil en keek naar mij, zijn buik puilde over het stuur van zijn scooter]]></title>
      <description><![CDATA[<p>Het was een column die ik niet rond kreeg. Soms gebeurt dat. Er is een idee, het schrijven begint en toch lukt het niet een duidelijk verhaal te fabriceren. Omdat het me niet duidelijk werd. Laatst sprong ik ’s middags op de racefiets en trapte richting Halfweg. Het groen, de vriendelijke boekenuitleenkastjes, vlinders die opfladderden, het was een prachtritje. Maar daar stond ie, vlak voor de plek waar ik doorgaans water drink en vervolgens omkeer om terug te rijden. Zijn buik puilde over het stuur van zijn scooter. Hij stond en keek. Naar mij. Er verscheen een grijnsje. Wat was het dat onaangenaam voelde? Zijn blik van boven naar beneden die bleef hangen rond het heupgebied? De plaats waar hij zich had geposteerd, onlogisch het fietspad barricaderend? Dat stomme lachen? Ik wist niet wat te doen. Reed ik verder, dan ging ie me misschien achterna. Blijven staan dan? Ik pakte mijn telefoon. Als afleiding. Of potentieel reddingsmiddel, geen idee. Ik gluurde richting kerel. Hij likte zijn lippen. De minuten tikten voorbij. Ik kon geen kant op. Plotseling kwam hij op me af. Hij stond vlak voor me en raspte: “Goedemiddag.” “Uhuh,” murmelde ik. Angst welde op. Ik haalde diep adem, mijn handen zweetten. We staarden. Tot er goddank een groepje andere wielrenners aangereden kwam. Razendsnel haakte ik aan en vluchtte weg. Zodra de paniek enigszins verdween, kwamen de vragen. Had ik het goed gedaan? Had ik moeten gillen? Was dat wielrenpakje te strak? Moest ik niet zo zeiken, er was toch niets gebeurd? Schuldgevoel zit iedere kwetsbare ingebakken. We kennen namelijk de automatische reacties. Wees weerbaar, want anders: jouw schuld. Geef geen aanleiding, anders: jouw schuld. Ben je op de verkeerde plek? Jouw schuld. Op de verkeerde tijd? Jouw schuld. Het schuldmonstertje zette zijn klauwtjes in me. De schaamte dat ik zo stom was geweest me bang te laten maken (schuld) zorgde ervoor dat ik de column niet afmaakte. Ik bleef erop kauwen omdat ik de boodschap niet doorgeslikt kreeg. Drie dagen later overkwam Lisa iets veel verschrikkelijkers. Ze was enkele dagen dood, toen boven een RTL-artikel een kop verscheen: “‘Waarom fietste ze ’s nachts alleen?’ Een pijnlijke maar ook logische vraag”. Eronder een verhaal met deskundigen over ouderlijke zorgen. Keurig stukje. Maar door die kop wist ik wat me almaar onduidelijk was gebleven. En voelde ik de woede. Want ik wil niet dat dit als de logische vraag geldt. Dit heet victimblaming. En daar moeten we vanaf. De maatschappij. De politiek. De slachtoffers. Het is inmiddels geen onduidelijk verhaal meer, geen boodschap die zich lastig laat verwoorden. We zijn er klaar mee om te horen dat we ergens niet mogen zijn, geen jurkje mogen dragen, of strakke wielrenkleding, dat we niet de straat op mogen ’s nachts, dat we ons moeten beperken. Vanwege die ene ander. Het moet iedereen nu duidelijk worden. Er bestaat maar één dader. En dat is niet de vrouw die naar huis fietst en er blijkbaar ten onrechte op vertrouwde dat het kon.</p>]]></description>
      <guid>https://www.parool.nl/columns-opinie/hij-stond-stil-en-keek-naar-mij-zijn-buik-puilde-over-het-stuur-van-zijn-scooter~b71d991c/</guid>
      <pubDate>Sat, 30 Aug 2025 00:00:00 +0200</pubDate>
    </item>
    <item>
      <title><![CDATA[Je kinderen weghouden bij online troep is lastig, maar wat als papa en mama zelf drek verspreiden?]]></title>
      <description><![CDATA[<p>Stel, je ziet op straat een man en vrouw hevig armgebaren. “Leugenaar!” gilt zij. “Natuurlijk lieg ik, jij kunt de waarheid niet aan!” dondert hij. Zij houdt een ziedende monoloog waarin ze hem verwijt nóóit die waarheid te vertellen, hij wijst haar fijntjes op een onwaarheid over haar waar hij pas na hun huwelijk achter kwam. Ze loopt weg, beent terug. Zijn knokkels kleuren wit. Naast het stel staan twee bedremmelde kinderen. Een meisje, hooguit negen, hand in hand met een iets ouder jongetje. Onzeker kijken ze naar boven richting ouders. Wat zou je doen? Zou je niet de neiging hebben die kotertjes even mee te nemen voor een ijsje? Ze uit de situatie te halen? Of op zijn minst zalvend tegen papa en mama te zeggen: “Doe dit nou niet waar de kinderen bij zijn.” Natuurlijk wil je dat. Echtelijke ruzies gadeslaan vindt iedereen naar, maar voor kinderen is het hartverscheurend. Toch gebeurt dit voortdurend. Niet op straat, maar online. Een vader die op zijn Instastories treiterschrijft dat hij zo geniet met zijn kleintjes die hij eindelijk twee weken bij zich heeft waarin ze ‘alles mogen wat van mama niet mag, HAHAHA’, de moeder die reageert dat zij tenminste wél grenzen stelt, een andere ­moeder die bij een zonsondergangskiek doodleuk ­vertelt dat het ongelofelijk is dat ze zulke lieve kinderen heeft terwijl hun vader een narcist is, een vader die op LinkedIn onder een foto van een stralend blond meisje schrijft dat hij haar van harte feliciteert met haar verjaardag, maar er helaas niet bij kan zijn omdat mama dat weigert aangezien ze een heks is. ‘Love you. Geniet van je dag.’ En ik wil almaar tegen het scherm roepen: “Niet waar de kinderen bij zijn!” Ik begrijp dat scheidingen pijn doen, ik snap dat het frustrerend is als je ex je kinderen heel anders opvoedt dan jij, ik voel dat er onder al deze teksten verdriet en vooral liefde zit. Maar ze zijn ook egoïstisch. Want die kinderen van wie je zo houdt, kijken mee. Met je woorden kerf je krassen in hun ziel. Iedere ouder weet hoe lastig het is om koters weg te houden bij online troep. We willen niet dat ze haatzaaivideo’s zien, op scholen stikt het van de programma’s tegen online pesten, er bestaan filters die beschermen tegen naakt en geweld. Maar wat als papa en mama zelf drek verspreiden? Drek die kinderen zien. Die hun vriendjes zien. Die hun leven lang traceerbaar is.Straks horen jouw kleintjes van wie je zó veel houdt op het schoolplein: “Mag jij van je papa niks?”, “Jouw moeder leeft van je vaders geld” en “Wat is een narcist?” Wie op internet zijn ex wil pakken, moet zich realiseren dat dit minstens zo erg is voor zijn of haar kroost als midden op de Dam staan krijsen. Slik een paar keer. Haal je giftige vinger van het toetsenbord. Koop een ijsje. Alles om te voorkomen dat je je schuldig maakt aan iets wat niets minder is dan dit: online kindermishandeling.</p>]]></description>
      <guid>https://www.parool.nl/ps/je-kinderen-weghouden-bij-online-troep-is-lastig-maar-wat-als-papa-en-mama-zelf-drek-verspreiden~bec0449b/</guid>
      <pubDate>Sat, 23 Aug 2025 00:00:00 +0200</pubDate>
    </item>
    <item>
      <title><![CDATA[‘Ik droomde dat ik me even helemaal goed voelde,’ zegt mijn vader stralend bij het ontbijt]]></title>
      <description><![CDATA[<p>Dit was een slecht idee. Ik lig in een zee zo blauw dat God er eigenhandig een palet waterverf in lijkt te hebben gekieperd. Wiebelig wacht ik. Waar blijft ie? Dit hadden we niet moeten doen. Ik zie de krantenkoppen al. ‘Nederlandse kankerpatiënt verdronken in zeegrot’. Dat zou slordig zijn. Zal ik ­roepen? Nee, dan alarmeer ik zijn vrouw, die nietsvermoedend op de boot staat. Hij moet zo wel komen, toch? Toch? We zijn in Kroatië. De dagen voelen ­wisselend, afhankelijk van de fysieke ­toestand van mijn vader. Hij ondergaat momenteel nieuwe behandelingen. Eens in de zes weken wordt hij in het ziekenhuis radioactief gemaakt om foute cellen van binnenuit te attaqueren. De dagen daarna mag hij niet naast zijn geliefde slapen en moet hij afstand houden. Tsjernobyl op pootjes. Hij voelt zich matig. Vaak. En goed. Soms. Intussen sprokkelen we mooie momenten. Een drankje op een terras. Samen eten. Met z’n tweetjes fluisterkletsen op een bank in een kerkje in Dubrovnik. Hij sprokkelt. Ik sprokkel mee. En ­probeer te negeren hoe langzaam hij soms loopt. Mijn vader die ooit draken doodde. Die zeemonsters aanpakte. En foute vriendjes. De man met wie ik de ­Kilimanjaro beklom kan nu soms amper de trap richting hotelkamer op. Maar hij leeft. En is dapperder dan toen hij nog spierballen had. “Vannacht droomde ik dat ik me even helemaal goed voelde,” zegt ie stralend bij het ontbijt. Ik aai zijn hand. Sprokkel. “Ik wil varen!” roept ie. We gaan varen. De kapitein prijst een grot aan waar we in kunnen snorkelen. Het is een klein eindje zwemmen, papa kan leunen op een felgekleurde zwemnoodle. Na drie slagen puft hij al. Hij dobbert in zee, een octopus met lamme armen. Toch laat hij zich de grot in kletsen, de kapitein duwt zijn kop onder water en geeft hem een zet waardoor hij de piepkleine opening passeert. In het ­pikdonker probeer ik naar mijn man te ­seinen. “Ik weet niet zeker of dit goed gaat.” Mijn pa rust uit op een gemeen ­stekende rots. “Je kunt aan mijn been ­hangen,” zegt mijn echtgenoot goeiig, “Dan hoef je niks te doen.” Mijn vader knikt. De kinderen hebben nergens erg in, die plonsen weer naar buiten. Ik volg ze. En dan wacht ik. Eindeloos. Ik wil roepen, maar tegelijkertijd geen paniek zaaien. Wat als hij flauwvalt? Hoe krijg je een ambulance een watergrot in? Dan, na een eeuw of drie, klinkt er gepuf. Geproest. Een voorzichtig lachen. Ze komen de donkere baarmoeder uit, zwemmen richting licht. Even later zit mijn vader op de boot. Zijn vijftienjarige kleinzoon slingert een arm om hem heen. De kapitein heeft keihard Tina Turner aangezet. You’re simply the best. Mijn papa leunt tegen de brede schouder van de jongen en heft zijn kop naar de zon. Ik maak een foto. Sprokkel. De volgende morgen vertelt hij schaterend via Facetime aan vrienden over het avontuur. Natuurlijk was hij niet bang. Ha! Het was prachtig! Mijn vader die draken doodde. Hij sprokkelde een nieuw avontuur bijeen.</p>]]></description>
      <guid>https://www.parool.nl/columns-opinie/ik-droomde-dat-ik-me-even-helemaal-goed-voelde-zegt-mijn-vader-stralend-bij-het-ontbijt~b6be9f62/</guid>
      <pubDate>Sat, 16 Aug 2025 00:00:00 +0200</pubDate>
    </item>
    <item>
      <title><![CDATA[Vakantie is er ook voor nieuwe rituelen]]></title>
      <description><![CDATA[<p>Zevenenvijftig. Achtenvijftig. Negenenvijftig. Zestig. Precies zestig. Niet eentje meer. Niet eentje minder. Zestig. Genau. Ludwig van Beethoven hield er in zijn leven een strak regime op na. Elke ochtend telde hij met de hand zestig koffiebonen. Eén voor één. Heel precies. Daar zette hij een kopje zwarte leut van. Pas daarna kon hij aan het werk. Ik vind het een heerlijk weetje en er staan er meer in het boek Dagelijkse rituelen van Mason Currey, heruitgegeven met bijdragen van Ernst-Jan Pfauth. Ludwig hing aan zijn koffiebonen, Sigmund Freud kon niet aan de arbeid als hij zelf alledaagse handelingen moest verrichten waardoor ie zijn vrouw tandpasta op zijn borstel liet doen en Truman Capote werkte uitsluitend in bed (“Ik ben een horizontale auteur.”). Ja, een mens doet gekke dingen om zichzelf aan te zwengelen. En niet alleen creatievelingen hangen aan procedures. De verplichte brainstormsessie op donderdagmiddag in een consultancyfirma? Ritueel. De bila’s waarmee op ministeries plannetjes ingekopt worden? Ritueel. De bij de manager in te leveren A4’tjes met halfjaardoelen? Ritueel. Nuttig natuurlijk. Alleen functioneer ik er slecht bij. Ooit werkte ik op de redactie van een financieel tijdschrift. De overenthousiaste hoofdredacteur verplichtte ons elke ochtend tot een tienminutenvergadering. Ik weet de eerste uren op een systeemplafondkantoor doorgaans amper mijn voornaam, laat staan dat ik briljante plannen pitch. Meestal kwam het erop neer dat ik precies op het verkeerde moment de woest gesticulerende eindbaas per ongeluk aankeek waarna ik een artikel over de keldering van de Noord-Koreaanse munteenheid in mijn maag gesplitst kreeg. Dat ik tijdens de lunch boven twee kantinekroketten een idee had voor een veel beter stuk? Jammerdebammer, te laat. Ik ben nu eenmaal geen Beethoven met heldere rites, of een immer parate redacteur. Dat heeft ook voordelen. Ik kan namelijk overal werken, zolang het geen vastomlijnde arbeidssituaties zijn. Ik heb stukken geschreven naast de TunFun-ballenbak, scènes getikt terwijl ik ’s nachts naakt in de badkamer stond omdat ik mijn man niet wilde wekken, lezingen voorbereid op de racefiets ploeterend tegen Noord-Hollandse tegenwind. Dat dit kan, is natuurlijk de luxe van freelancen. Maar soms gun ik mensen met een strakker ingerichte baan diezelfde denkvrijheid (werkmethode Voordemallemoerskontweg, ook wel Tkomtopalspoepen genaamd). Want juist ideeën die plotsklaps oppoppen zijn de vonkjes waardoor je aan de slag wil. Dat geldt stukken minder voor de plannen die je verplicht tijdens een vergadering moet indienen en die vervolgens lusteloos op een whiteboard belanden. Goede zin levert nu eenmaal vaak meer op dan dure plicht. Enfin, wat werkt werkt. Tel zestig koffiebonen uit, beleg vergaderingen tot je sterretjes ziet, maak rapporten met actieplannen, -punten en -lijstjes. Maar bedenk ook dat vakantie er is voor nieuwe rites. Om ideeën te laten zweven als libellen boven een slootje. Voor een mooi verhaal dat zomaar uit de lucht te plukken valt. Het vrije werken, misschien is dat iets waarover iedereen kan wegdromen de komende tijd. Om vervolgens in september alle nieuwe plannen lekker in te kunnen koppen tijdens een bila.</p>]]></description>
      <guid>https://www.parool.nl/columns-opinie/vakantie-is-er-ook-voor-nieuwe-rituelen~b15b06a2/</guid>
      <pubDate>Sat, 19 Jul 2025 00:00:00 +0200</pubDate>
    </item>
  </channel>
</rss>
