<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Pieletje loste een probleem op dat ik nog niet kende]]></title>
      <description><![CDATA[<p>Er zijn zinnen in het huwelijk die je interne alarm onmiddellijk doen afgaan. “Ik kan ’t uitleggen” bijvoorbeeld. Of: “Ik kwam ­Noelle tegen. Díé is slank gebleven!” En: “Mijn moeder doet dat altijd anders.” Bij ons betreft het de zin: “Weet je wat ook handig is?” Want ik weet ver­volgens wat mij overhandigd gaat worden. Een Nieuw Apparaat. Mijn man is dol op apparaatjes. Van mangoschillers tot eiersnijders, van een schaaltje dat sieraden elektronisch reinigt (het bestaat) tot een waterreservoir met zelfzuiverend systeem en fonteinfunctie. Toen dat gevaarte mijn keuken werd binnengesleept, trok ik een wenkbrauw op. “Voor de ond,” bromde de echtgenoot, want zoals alle Franstaligen beschouwt hij de letter H als overbodig. De ond kreeg van mij altijd gewoon een bakkie water, maar dat schijnt dierenmishandeling te zijn. Als het geen stekkertje, zelfoplaadbare batterij of op zonnecellen werkend hydraulisch stelsel heeft, vindt de man het minderwaardig. Dat wordt steeds erger. Midlifes doen rare dingen. De amant van een vriendin is opeens dagelijks kneiterstoned omdat ie microdosing van hallucinante truffels heeft ontdekt, maar niet snapt wat micro is, een ander staat dagelijks met panne langs de A9 als zijn versgekochte oldtimer het begeeft, een kennis heeft haar seksu­aliteit ontdekt tijdens een tantracruise waarbij ze met tientallen vijftigers tegelijk door haar yoni lag te ademen. En ik heb Aad Apparaat. Dat geeft niets, ware het niet dat Aad meer zendingsdrang heeft dan een SGP’er tijdens het avondgebed. Dus lag er onlangs een pieletje in mijn auto. Het bleek es-­sen-tieel dat ik mijn telefoon daar op bluetoothte, want die hoefde ik dan nooit meer met een stekker aan mijn dashboard te verbinden. Ik vond het geen moeite dat draadje in de reet van mijn mobiel te steken, maar schijnbaar loste pieletje een probleem op dat ik nog niet kende. Helaas: pieletje werkte niet. Diverse autoritten poogde ik verbinding tot stand te brengen waarbij alle elektra blokkeerde, radio incluis, tot ik de heisa krijsend richting achterbank smeet, want míjn midlife komt tot uitdrukking in enorme lichtontvlambaarheid. Inmiddels ben ik milder gestemd. Het is ook aandoenlijk: mijn man die vanwege zijn adhd-brein zoveel chaos ervaart dat hij puinhopen poogt te bedwingen met behulp van een rotsvast vertrouwen in techniek. Zojuist vertrok hij voor een fietsrondje en toonde trots een camera op zijn stuur. “Dan weet ik wie er achter me rijdt. Jij moet dat ook, Rosy. Da’s veilig.” Ik zie hem voor me, ploegend tegen de Noord-Hollandse wind. In zijn cameraatje bekijkt hij de levensweg die hij aflegde, voor hem de route die komt. De lieverd. Maar terwijl ik dit bemijmer, schrik ik van luidkeels geblaf. Ik snel richting ­balkon, waar Aad Apparaat een enorm weerstation op blijkt te hebben geïnstalleerd, inclusief draaiend windkrachtmeetballetje. Frenkie staat er woedend onder. Ik zucht en app Aad dat we inmiddels ook een draadloos alarmsysteem hebben. “Onmogelijk,” antwoordt hij. Maar deze keer heb ik gelijk. Want de ond blaft maar door. “Jij begrijpt mij, schatje,” grijns ik. En dan geeft ik hem een lekkere plens water. Gewoon, in een bakkie. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/pieletje-loste-een-probleem-op-dat-ik-nog-niet-kende~bbcdb207/</guid>
      <pubDate>Sat, 14 Oct 2023 00:00:00 +00:00</pubDate>
    </item>
    <item>
      <title><![CDATA[Stel dat we de bedwants konden zien. Zouden we dan net zo in paniek raken als nu?]]></title>
      <description><![CDATA[<p>‘O nee, ik wil het niet weten! Gadverdamme. Ik krijg meteen jeuk, hou erover op!” Bedwantsen. Parijs schijnt ervan vergeven te zijn. Het nieuws leidde afgelopen week aan talkshowtafels vaak tot dezelfde reactie. Een schokkerig draaien van schouders, woest heen en weer bewegen van het hoofd, een lijf dat rilt als een hevig geschrokken hond die spanning van zich afschudt. Of liever gezegd, als een mens dat imaginaire ­beestjes van zich af probeert te smijten. Het klinkt ook goor: de bloedzuigende parasieten schijnen Sur le pont d’Avignon neuriënd door hotels, ziekenhuizen en bioscopen te hossen, hun kriebelpootjes op elkanders schoudertjes gelegd terwijl ze bilschuddend de polonaise inzetten en geregeld een klein feesthoedje afnemen, want niemand houdt ze tegen. Alleen al dit idee doet ons huiverend denken aan de typisch Amsterdamse verzuchting: ‘Ik wens hem veel jeuk en te korte armpjes.’ En toch. Stel dat we de bedwants konden zien. Zouden we dan net zo in paniek raken als nu? Ik vraag me de laatste tijd af: wat vind ik enger? Dat wat ik zie of dat wat verborgen blijft? Er is een laantje bij de voetbalclub van mijn zoons dat omgeven is door groen. Toen ik er de eerste keer een rat overheen zag schieten, schrok ik me de tandjes. De tweede maal fietste ik geërgerd blazend door en vorige week dacht ik binnen een minuut aan iets anders. Dat terwijl ik normaliter alles doe om het knaagdiergilde uit de weg te gaan wegens serieuze kalestaartenfobie (Beste God, mocht u bestaan: op staarten hoort haar. Zoals het op piemels niet hoort. Ik weet dat ik er weinig over te zeggen heb maar dit is de Wet van Roos. Fijn als u daar eens naar luistert). Gevaargewenning, misschien bestaat het. En wellicht is onze kinderlijke reflex om bij dreiging onze vingertjes in de oren te stoppen en onze ogen te sluiten onhandig. Wat als we weten wat er in het duister huist? Stel dat we gedachten konden lezen en in wolken boven de hoofden van racisten, misogynisten of dierenbeulen zagen hoe gestoord hun wereld is. Afschuwelijk lijkt me dat. Maar we zouden wel duidelijk krijgen in welke aantallen ze onze straten bevolken. Nu blijft veel verscholen. Ja, een extremist als de Rotterdamse schutter Fouad L. maakte zijn alles hatende wereldbeeld bekend op 4Chan, maar geen weldenkend mens kijkt vrijwillig op dit soort forums. Ik in elk geval niet. See no evil, hear no evil. Tot een dwaas opeens drie onschul­digen neerknalt. Het land kijkt verbijsterd toe, we rillen als honden die spanning van zich afschudden. En we vragen ons af: hoeveel Fouads zijn er? Wie sommige politieke partijen, enge omroepjes of Twitteraccounts volgt, denkt wellicht heel veel. Maar iets in mij gelooft: de goeden zijn met meer. Of hoop ik het? Ik blijf maar denken: wil ik weten hoeveel drek er is? Of knijp ik liever mijn ogen dicht tot ik sterretjes zie? Er is veel engs in deze wereld. Maar wellicht is het allerengste onzichtbaar. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/stel-dat-we-de-bedwants-konden-zien-zouden-we-dan-net-zo-in-paniek-raken-als-nu~b50ce98d/</guid>
      <pubDate>Sat, 7 Oct 2023 00:00:00 +00:00</pubDate>
    </item>
    <item>
      <title><![CDATA[Ik voel felle woede als ik een vader een huilend jochie de tribune af zie dragen]]></title>
      <description><![CDATA[<p>Het was stil. Doodstil. De allereerste keer dat zijn ­billen het plastic stoeltje in het stadion raakten. Het enige wat hij hoorde, was geruis van vlaggen. Een minuut lang. Nummer 14 ritselde om hem en 50.000 andere toeschouwers heen. Nummer 14 stond op spandoeken. Op geschminkte wangetjes van kleuters. En nummer 14 spiegelde in zijn ogen. Mijn zoon was zes en bezocht voor het eerst de Arena. Johan Cruijff was een paar dagen daarvoor overleden. Zijn naam schalde door de speakers, zijn beeltenis spande om buiken van ­voetbalfans die zich ergens nog atleet waanden, maar bij wie het T-shirt iets te strak zat. Het gaf niet. Want er stond ontzag in ieders blik. En dan met name in die van mijn kind, het jongetje voor wie sinds Cruijffs over­lijden de Verlosser was opgestaan. Eindeloos keek hij zwart-witfilmpjes van oude wedstrijden, thuis praatte hij voortdurend over zijn held. Net als tijdens het lange, eervolle stadionapplaus. “Mama, hoe zou meneer Cruijff dit ­hebben gevonden?” “Ik denk heel mooi, jochie.” De wedstrijd volgde ik via zijn gezicht. Veilig weggekropen in zijn leren jackie, veilig in de omhelzing van dat enorme ­stadion, waarin iedereen dezelfde bewondering voelde, mocht hij wegdromen. “Misschien, ooit… sta ik daar…” Wat zat ik hier veel, zelf wegdromend, samen met mijn vader. Het gejuich dat klonk alsof het uit één buik kwam, de dubbelzoute dropjes die de aardige mevrouw voor ons altijd uitdeelde (‘Neem er maar twee hoor’), ons uitbundige zwaaien naar Gerard die met de vlag elke wedstrijd eindeloos heen en weer rent op de lange zijde en niet voor niets dit jaar de Heldenspeld van burgemeester Halsema kreeg. Omdat hij de gang maakt in de Johan Cruijff Arena. Een stadion dat voelt als een huis. Het huis waar we allemaal graag komen. Zo ook mijn zoon. Mijn eigen nummer 14, want zo oud werd hij deze week. Vorige week zondag zou hij eigenlijk naar de Klassieker gaan. Maar hij moest trainen, want die droom van “Misschien, ooit… sta ik daar” is nog altijd levend. Zelf ben ik ook thuisgebleven. Ik staar naar mijn scherm. Oorlogskruit wolkt over het veld, commentatoren spreken schande, het publiek is amper te zien. De wedstrijd wordt gestaakt. Mensen willen naar buiten, maar deuren zijn gebarricadeerd. De hoofdingang wordt ingebeukt, glas regent naar binnen, met moeite houdt de ME een brullende menigte weg bij spelers en staf. Ik voel opluchting dat mijn kind hier niet bij is. En felle woede als ik een vader zie die een huilend jochie met brilletje de tribune af draagt. Ik schat hem een jaar of zes. Dit is zijn herinnering voor later. Geen warme omhelzing, maar blinde paniek. Het is ongelooflijk. Vóór de tijd van sportmannen was een arena de plek waar mannen vochten met agressieve trekmonden en wraaklust in de ogen. Gladiatoren. Hier zag ik geen sportmannen. Wel doorgesnoven gekkies met trekmonden en wraaklust in de ogen. De volgende dag is het stil op de plek waar het gister rookte en gistte. Doodstil. Maar dit keer is er geen ontroering. Het veilige huis is vernield. Hoe zou meneer Cruijff dit hebben gevonden? Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-voel-felle-woede-als-ik-een-vader-een-huilend-jochie-de-tribune-af-zie-dragen~b48fd173/</guid>
      <pubDate>Sat, 30 Sep 2023 00:00:00 +00:00</pubDate>
    </item>
    <item>
      <title><![CDATA[Ik kende Wimie slechts een beetje, maar deze weken denk ik uur na uur aan haar]]></title>
      <description><![CDATA[<p>‘Het gaat niet goed.’ Het is half acht ’s ochtends en Barbara stuurt een bericht naar de appgroep die ze Meelevers heeft genoemd. We zijn een mal clubje, bijeengebracht door diezelfde Barbara, die vorig jaar besloot haar beste vriendinnen uit te nodigen voor haar verjaardag. Een wild weekend skûtsjesilen volgde, inclusief wiebelboot, vele borrels, aangenaam gepassioneerde discussies en een fantastische felicitatiespeech van Wimie, de meest droogkomische van het stel. Haar stem, laag en hees, schalde door de kamer, ons gelach vulde de nacht. Nu ligt Wimie op sterven. Barbara houdt ons dagelijks op de hoogte van het verloop. Van klachten tot diagnose tot hospice. Het is ontroerend hoe dichtbij ze ons laat. Ik kende Wimie slechts een beetje, maar deze weken denk ik uur na uur aan haar, net als de andere vrouwen. Meeleven richting dood, dat is wat we doen. Die dood sluipt inmiddels niet meer naderbij, hij lijkt zijn klauwen al naar Wimie uit te strekken. Barbara heeft vannacht amper geslapen, appt ze. Haar hartsvriendin praat niet meer. Ze kan slechts ja knikken, nee schudden. Dan typt Barbara: ‘Maar ik ben er ook rustig onder omdat we altijd alles hebben uitgesproken, vooral onze liefde voor elkaar. Daardoor kan ik haar nu loslaten.’ Mijn strot schroeft dicht. Dit zijn in al het lelijke van sterven de mooiste zinnen die ze had kunnen schrijven. Want wat komt het vaak voor dat zinnen niet zijn gezegd. En gek genoeg blijft juist de liefde veelal onuitgesproken. Talloze keren denken we: ik hou van je, en slikken we aarzelend op de drempel uiteindelijk onze woorden in. Bang om pathetisch te zijn of de ander in verlegenheid te brengen. Liefdesschroom, dat is waaraan we lijden. En dat in een wereld waarin fitties dagelijkse kost zijn, online met haat wordt gestrooid als zout in een sneeuwstorm, waarin alles wat schuurt meer aandacht krijgt dan het zachte. Nu, in het intieme meeleven met andermans einde, zou ik het willen uitschreeuwen: zeg dat je liefhebt. En zeg het tegen degenen die het betreft. Want voor je het weet heb je rugpijn, de fysio kan niets vinden en drie weken later lig je op sterven en kun je jouw geluid, dat prachtige markante geluid, niet meer laten horen. Dan is er voor jou en de ander slechts één troost: het essentiële is benoemd. Wimie deed dat. Geregeld schreef ze Barbara drie letters: Hou. Een kort woord, waarmee ze alles zei. Twee dagen na Barbara’s bericht over de stilte die bij Wimie intrad, verschijnt er een nieuw appje. ‘Wimie is overleden. Heel rustig.’ In de talloze berichten van acteurs en cabaretiers die Wimie regisseerde, kwam dat woord vaak terug. Hou. Wimie strooide er kennelijk mee. En zo hoort het. Zij begreep: je moet liefhebben. Niet alleen in daad, maar ook in woord. Vandaag wordt Wimie begraven. Ik zal er zijn. Om de vrouw met dat prachtige geluid te eren. En om naar mijn vriendin te lopen, haar vast te pakken en het zachtjes in haar oor te zeggen. “Hou.” Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-kende-wimie-slechts-een-beetje-maar-deze-weken-denk-ik-uur-na-uur-aan-haar~bdeba354/</guid>
      <pubDate>Sat, 23 Sep 2023 00:00:00 +00:00</pubDate>
    </item>
    <item>
      <title><![CDATA[Wat hebben we aan instanties die horen, zien en zwijgen?]]></title>
      <description><![CDATA[<p>‘De inspectie die het incident onderzoekt heeft besloten de ouders niet te horen.’ Enkele jaren geleden schreef ik over een meisje, midden in coronatijd, toen de wereld bevroren was. Onderwijs, het straatleven, feestjes. En het sociale leven van dit kwetsbare kind. Het meisje had de diagnose autisme en ‘niet-gedefinieerde gedragsproblematiek.’ Ze woonde in een instelling waarover het personeel zei: “Wij zijn niet de beste plek om haar te begeleiden.” Maar er was nergens anders plaats. Ik sprak met haar vader, die me een dossier liet zien, dik als een telefoonboek. Of liever gezegd: een Ikeacatalogus vol kastjes en muren. Zo vaak hadden de ouders alarm geslagen, zeker toen hun dochter door dat rotvirus niet meer naar buiten mocht. Het gaat niet goed! Geen gehoor. Op de dag dat de man zijn kind vond met een riem om haar nek, zaten vier hulpverleners ergens beneden. Te praten over het meisje. Een meisje dat niet meer wakker werd. ‘De inspectie die het incident onderzoekt heeft besloten de ouders niet te horen.’ Dat zinnetje heeft me nooit verlaten. Ik moest er opnieuw aan denken toen ik in de Volkskrant het verhaal las van Meike (niet haar echte naam). Meike is veertien als ze in 2021 wordt opgenomen in Woodbrookers, een instelling die ‘hoogspecialistische jeugdzorg’ zou bieden aan jongeren met ernstige ontwikkelings- en gedragsproblemen. Die hoogspecialistische zorg blijkt te hebben bestaan uit fysiek geweld (‘het toedienen van een pijnprikkel’), totaal overvraagde medewerkers, het ontbreken van behandelvisies en een aaneenschakeling van escalaties. Dit alles werd pas duidelijk nadat Meike wanhopig een knoopcelbatterij inslikte en in kritieke toestand in het ziekenhuis belandde. Hoewel, toen wisten de meesten nog van niets. Het explosieve rapport dat vanwege dit incident werd opgesteld, verdween namelijk in een la. De kliniek hield de inhoud verborgen voor betrokkenen, zij kregen slechts een samenvatting. Geschreven door de instelling zelf. En o ja, de Inspectie Gezondheidszorg en Jeugd was op de hoogte. Maar niemand weet wat die deed. Ik lees het relaas over Meike, ik denk aan eerdere verhalen. En ik blijf me maar afvragen: wat hebben we aan een inspectie die rapporten laat verkroepoeken of ouders niet wil horen van een kind dat suïcide heeft gepleegd? Ja, de jeugdzorgproblematiek is ingewikkeld. Nee, het stelsel deugt niet. Maar je zou denken dat een club die bedoeld is te inspecteren, dat daadwerkelijk doet. En vervolgens actie onderneemt. Wat hebben we aan instanties die horen, zien en zwijgen? Natuurlijk, inspecteurs doen ook maar hun werk en waar gehakt wordt vallen spaanders. Maar dat er gehakt wordt gemaakt van kinderen is onverteerbaar. Toen ze werd opgenomen, stopte de moeder van Meike een briefje in haar tas met een zin waarvan je alleen kan hopen dat die haar nooit verlaten zal. ‘Wat je ook zegt, wat je ook doet, waar je ook bent, ik zal altijd van jou houden.’ Laten er alsjeblieft geen kille zinnen bijkomen in het dossier van het meisje. Geen zinnen in rapporten die worden verdoezeld. Laten we eisen dat Meike wordt gezien. Voor het te laat is. Denk je aan zelfmoord of maak je je zorgen om iemand? Praten over zelfmoord kan anoniem via de chat op 113.nl of telefonisch op 113 of 0800-0113. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/wat-hebben-we-aan-instanties-die-horen-zien-en-zwijgen~b045ddc9/</guid>
      <pubDate>Sat, 16 Sep 2023 00:00:00 +00:00</pubDate>
    </item>
    <item>
      <title><![CDATA[Ga maar, jochie, maak het onbelangrijke groot, het vermogen des onderscheids komt later – of niet, ook goed]]></title>
      <description><![CDATA[<p>Twee witte gympen staan op een nachtkastje, de veters zorgvuldig geregen. Niet kruislings, maar horizontaal, dat woog vanmorgen zwaar. Ze lichten op, als gebleekte tanden in het donker. Met mijn wijsvinger aai ik het leer van de schoenen die we kochten, speciaal voor de dag van morgen. En plots is daar de smaak van Cherry Coke. De avond voor de introductiedag van mijn middelbare mocht ik van mijn moeder bij wijze van hoge uitzondering dat goedje halen, én een zak poeder dat aan­gelengd met water transformeerde in satésaus, waarin ik stukjes stokbrood doopte. Voor een kind dat zuiver gewend was aan reformzemelkoeken vol zaden die door parkieten als culinaire orgasmes worden beschouwd, was deze rotzooi de hemel. Voor de maag van een kind dat ­zuiver gewend was aan reformzemelkoeken iets minder. Er zijn veel hoogtepunten in mijn leven, maar het moment waarop ik me zwetend in een brugpieperzee aan de enorme deur van het Barlaeus vastklampte terwijl mijn lijf vocht tegen de double dragon behoort daar niet toe (voor de zalige onwetenden: bij een dubbele draak ben je zo voedsel­vergiftigd dat je gestel niet kan kiezen ­tussen braken en waterkakken en daarom alles tegelijk doet). En ik was er al zo weinig op mijn plek. Tussen de gymnasiastjes uit gymnasiastengezinnen met gymnasiale boekenwanden die tot de hemel reikten, wier ouders Harry Mulisch als goedmoedige huisvriend beschouwden terwijl hun kinderen correspondeerden met Willem Frederik Hermans. Bij ons ging het gewoon over Ajax en mijn moeder vond de teksten van Benny ‘Waarom fluister ik jouw naam nog’ Neyman reuzemooi. In mijn vers gekochte, lichtelijk ordinaire Bugs Bunnysweater maakte ik, kortom, weinig indruk die eerste schooldag. Kersencolasatésaus oprispend zat ik ­zwijgzaam de ceremonie uit waarin elk kind tot Barlaeaan werd geslagen, een ­ietwat potsierlijk ritueel waarbij je naam werd genoemd en er een klap met een hamer volgde. Mijn naam klonk niet. Administratiefoutje, ontdekte ik toen ik de conrector bedremmeld vroeg of ik nu van school moest. Want ik dacht dat die inwijding belangrijk was. Ik zou de jaren daarna nog van zo veel dingen onterecht denken dat ze belangrijk waren. De grootte van mijn neus. De hoogte van mijn stem. Of mijn vriendinnen me kinderachtig vonden omdat ik heel soms nog met pop Aagje speelde. Het vriendje dat mijn geld vergokte. Ja, zelfs die laatste is achteraf gezien volstrekt irrelevant gebleken. Of in elk geval geworden. Maar weten pubers veel. Voor hen is alles belangrijk. Behalve die verdomde stelling van Pythagoras en de wet van Buys Ballot. Zo hoort het ook. Dus ga maar, jochie, fluister ik nu naast het bed. Maak het onbelangrijke groot. Het vermogen des onderscheids komt later. Of niet, ook goed. Want wie ben ik om te zeggen wat voor jou zwaar weegt? Twee witte gympen staan op een nachtkastje, de veters horizontaal geregen als onbeschreven lijnen in een schoolschrift. Ik steek mijn hand in één schoen, nog heel even. Dan haal ik hem eruit. Morgen worden nieuwe stappen gezet. Niet door mij, maar door hem. Zijn eigen stappen. Allemaal even belangrijk. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl</p>]]></description>
      <guid>https://www.parool.nl/columns-opinie/ga-maar-jochie-maak-het-onbelangrijke-groot-het-vermogen-des-onderscheids-komt-later-of-niet-ook-goed~b16dfb0c/</guid>
      <pubDate>Sat, 9 Sep 2023 00:00:00 +00:00</pubDate>
    </item>
    <item>
      <title><![CDATA[Soms vergeet ik je bijna te missen, maar niet vandaag, op je sterfdag]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Opeens weet ik: ik ben je vergeten. Dagelijks schotelt mijn mobiel me via een app een foto voor uit mijn verleden. De hond, precies drie jaar geleden, zijn puppyoren nog slap. Mijn man bij de ceremonie waarin hij Nederlands staatsburger werd. Had ie toen nog een oorbel? Ikzelf na een wielrenrace, totaal afgeknoedeld maar straalgelukkig. Kleine cadeautjes zijn het. Het zoet van ooit, de momenten van ‘Weet je nog?’ Tot ik gisteren mijn telefoon opende en jou op je allerslechtst in mijn gezicht gesmeten kreeg. Daar ben je met je oudste kleinzoon, het kindervet nog op zijn kaken. Hij ziet je zoals je nooit gezien had willen zijn. “Als ik dood ben, moet mijn kist meteen dicht,” riep je altijd. Je wilde er niet raar bijliggen. Maar hier was je niet dood. Je was vertrokken naar een land waar het altijd schemert. Het rijk van coma. Je hoofd kaal, je schedel gelicht in een operatiekamer. Dat altijd smalle gezichtje opgezwollen door vocht. Je mond open. Die van je kleinzoon ook. Hij kijkt met zachte ogen. Zoekt zijn oma in het lichaam waarnaast hij zich in het ziekenhuisbed heeft gevleid, zijn knietjes opgetrokken tegen zijn borst. Drie weken van stilstand volgden. Jouw sterfnacht kwam niet als een verrassing. Daardoor was jouw sterfdag voor mij de jaren daarna redelijk betekenisloos. Je was al van me weggevlogen toen je van de trap viel en zowel letterlijk als figuurlijk brak. Dat herinneringsmoment vreesde ik elk jaar. Het bracht me terug naar dat ene appje. ‘Er is iets heel ergs met mama.’ Naar de uren waarin ik mijn hand tussen snoeren door in de jouwe vouwde, hopend op kneepjes van leven. Naar de mantra die me door de dagen sleepte. “Ademhaling voor ademhaling.” Verder vooruitkijken lukte niet, de paniek was alleen te ondergaan als ik van een afstandje keek hoe de secondes zich aaneenregen. Het lijkt zo lang geleden. En dat is het ook. Secondes zijn uiteindelijk in jaren veranderd. Laatst schreef ik iemand die net haar moeder verloor: ‘Het wordt zachter.’ Dat klinkt misschien gratuit, maar het is waar. Het wordt zachter. Tot het schreeuwen in je binnenste gefluister is. Dit jaar vergat ik voor het eerst jouw valdag. Ik was te druk met leven, begreep ik toen ik per ongeluk de foto zag waarvan jij nooit had gewild dat ie was gemaakt. Ik verving hem door een mooiere van jou, samen met jullie hond Leentje. Bizar genoeg blies zij pal daarna onverwacht haar laatste adem uit. Ik appte papa. ‘Gek hè, dat ze precies een dag voor mama’s sterfdatum ging.’ Hij schreef terug: ‘Samen in de hemel.’ Ik heb besloten dat te geloven. Dag mamsje. Het is al lang geleden dat ik je zag. Soms vergeet ik je bijna te missen. Maar niet vandaag, op jouw sterfdag. De dag die ik lang negeerde, omdat die ene traumadatum almaar op de voorgrond stond. Dit jaar is die voor het eerst opzijgeschoven. Het is zachter geworden. En je bent dichtbij. Zoals je nooit ver weg bent geweest. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/soms-vergeet-ik-je-bijna-te-missen-maar-niet-vandaag-op-je-sterfdag~b667d4f1/</guid>
      <pubDate>Sat, 19 Aug 2023 00:00:00 +00:00</pubDate>
    </item>
    <item>
      <title><![CDATA[Ook ik kijk B&B vol liefde. Gruwelporno noem ik het]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Stel: je ontwaakt, rekt je uit, woelt door je slaaphaar, bent ontspannen en kalm. Dan dondert het besef je hersenpan binnen: ik moet nu zeventien ontbijtborden klaarzetten, glazen poleren, croissantjes afbakken en koffie zetten die ik zelf niet kan drinken, want er dienen vierentachtig sinaasappels te worden uitgeperst. En dat voor mensen die nog een beetje uit hun mond ruiken en de zorgvuldig op een mooi schoteltje geschepte zelfgemaakte frambozenjam verpesten doordat ze er met een botermes doorheen harken. Die klagen dat er een mug in hun kamer was. En willen weten wat de allerbeste wandelroute is – rustig, maar niet te stil en niet te saai, maar niet al te bergop vanwege de jicht. Klinkt dit als de hel? Toch is het de hemel volgens velen. Want vraag de gemiddelde Nederlander naar zijn grootste droom en hij zegt: een bed and breakfast beginnen. Het is een wonderlijke vorm van ontsnappingsdrift. Ik ben wellicht weinig dienstbaar ingesteld, maar dagelijks ontbijtpraatjes maken, lijkt me ronduit naar. Dan volgt het perpetuum mobile van het bedden opmaken. Geen pretje bij lakens vol opgezogen vreemde lichaamssappen. En om de feestvreugde tot maximale hoogtes op te stuwen, zijn daar nog de ­toiletremsporen van ome Sjors en tante Willie die blijkbaar erg van gekruid eten houden en nu al een week in de B&B (uitgesproken als bieandbie) verblijven. Zoals iedereen kijk ook ik naar B&B vol liefde. Gruwelporno noem ik het, gezien mijn afkeer van bed and breakfasts gecombineerd met mijn hier eerder geuite intense Tinderangst. Maar zoals porno soms educatieve elementen bevat (‘Past dat echt?’) valt er van dit programma ook veel te leren. Dat het in de Ardennen altijd regent, dat hippe bitcoinjongetjes meer vanwege de faam meedoen dan de liefde – dit hadden de makers kunnen weten. Niemand noemt een kale Spaanse rots naar zichzelf en toch bestaat Mount Joy – en dat het onder het mom van spiruwele ontwikkeling en het ontspannen van je zonnevlecht blijkbaar volstrekt normaal is om aan twee oververhitte vrouwen in een hottub met basstem te vragen: “Hoe kijken jullie aan tegen... sek-su-a-li-teit?” “Ga naar huis,” schreeuw ik voortdurend tegen de tv. Je wil deze partner niet! En je wil geen bieandbie! Maar dat willen ze wel. En ik kan dat slechts op één manier verklaren: Nederlanders zijn hun leven hier zat. Zorgen voor kinderen, de hypotheek, het onderhoud van je huis, bah. Dus kopen ze met een éxtra hypotheek een Franse gîte, gaan ze zorgen voor wildvreemde mensen en moeten ze opeens in een vreemde taal aan een aannemer uitleggen dat hij de afvoer dient te repareren omdat Sjors en Willie hebben besloten een weekje langer te blijven. Maar goed, ze doen het tenminste wél. James Joyce schreef: ‘Think you’re escaping and run into yourself. Longest way round is the shortest way home.’ En ik kan lullen wat ik wil, maar mijn dagelijkse tv-snack is natuurlijk net zozeer escapistisch. Hulde dus voor alle echte avonturiers, die ons van verhalen blijven voorzien. Maar ik kijk ze vanuit huis. ­Lekker op mijn eigen zonnevlecht. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ook-ik-kijk-b-b-vol-liefde-gruwelporno-noem-ik-het~b3c05796/</guid>
      <pubDate>Sat, 12 Aug 2023 00:00:00 +00:00</pubDate>
    </item>
    <item>
      <title><![CDATA[Doe niet zo moeilijk. Hoe vaak heeft Sinéad O’Connor dat gehoord?]]></title>
      <description><![CDATA[<p>Ik geef toe: ik heb eraan meegedaan. In een groep stonden we rond haar, we snoven misprijzend, we sisten. “Jij bent niet oké, chick.” Wees niet zo raar. Stel je niet aan. Loop in de pas. In onze pas, welteverstaan. Vooral niet in die van jezelf. En zij? Zij blikte terug. Een brutaal hoofd, de kin geheven. Tot wij ons allen van haar afkeerden. Ik kijk naar de documentaire Nothing compares over Sinéad O’Connor en realiseer me: ik heb eraan meegedaan, de publieke vernedering van vrouwen die anders dan standaard waren. Want ja, ik vond Nothing compares to you een mooi liedje, maar toen O’Connor een foto van de paus verscheurde, leek me dat nogal mal. Toen ze weigerde op te treden als het Amerikaanse volkslied werd gespeeld, vond ik dat overtrokken. Toen ze niet naar de Grammy’s kwam wegens uitbuiting in de muziekindustrie, dacht ik: meid, dan kom je niet. Doe niet zo moeilijk. Doe niet zo moeilijk. Hoe vaak heeft Sinéad dat gehoord? En talloze andere publieke vrouwen die weigerden zich te conformeren? Afgelopen jaar zag ik documentaires over gevallen sterren die me schaamtescheuten in mijn buik bezorgden. Van Anna Nicole Smith, die ik altijd beschouwde als domme bimbo, maar achter wie een naar liefde hunkerend meisje bleek schuil te gaan. En wat te denken van Britney Spears? Toen zij haar haar afschoor en met verwilderd hoofd papparazzilenzen in blikte, vond de wereld dat hysterisch. Inmiddels weet ik dat een vrouw hysterisch noemen dé manier is om te zeggen: doe niet lastig, hou je kop. Maar Spears hield haar kale kop niet. Als een opgejaagd dier verloor ze haar geduld met de pulppers, met de muziekindustrie die haar in een brave meisjesmal had gepropt, met vieze interviewers die haar, piepjong, vroegen of haar borsten echt waren. Nog altijd kampt Spears met mentale problemen, maar dat lijkt me niet raar. Bovendien vind ik inmiddels dat juist mensen met psychische kwetsbaarheden nooit belachelijk mogen worden gemaakt. Want hoe gek is gek eigenlijk? Niet lang na haar pausverscheuring, verschijnt O’Connor op een concert ter ere van Bob Dylan. Als ze het podium betreedt, galmt het geloei van boeroepers door de zaal. Secondes. Een minuut. Langer. Daar staat ze, trots, zwijgend. Maar langzaamaan verandert haar blik. Van ongenaakbaar naar gekwetst. Uiteindelijk verlaat ze huilend het podium. De documentaire toont vervolgens hoezeer O’Connor haar tijd vooruit was. Veel van haar strijdpunten zijn later erkend. De mogelijkheid tot abortus, misbruik in de kerk, het belang van homorechten. Niet gek voor iemand die continu voor krankzinnig is versleten. De prijs was echter hoog. Vorige week heeft O’Connor het podium voorgoed verlaten, huilend naar ik vrees. En dus zeg ik: handen af van hen die het soms uitschreeuwen. Handen af van hen met vingers op zere plekken. Handen af van vrouwen die hysterisch worden genoemd, puur omdat ze uitbreken. Laat ze lopen in hun eigen pas. Zodat niemand meer als Sinéad hoeft te zingen: “To say what you feel is to dig your own grave.” Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/doe-niet-zo-moeilijk-hoe-vaak-heeft-sinead-o-connor-dat-gehoord~bc705cd9/</guid>
      <pubDate>Sat, 5 Aug 2023 00:00:00 +00:00</pubDate>
    </item>
    <item>
      <title><![CDATA[Mijn vader wil mijn toestemming om een andere vrouw dan mijn moeder de zijne te maken]]></title>
      <description><![CDATA[<p>‘Hé Roos, ik wil je wat vragen.” Ik kijk verbaasd op vanaf mijn broodje. Mijn vader kondigt vragen normaliter niet aan, die laat hij gewoon zijn mond uit rommelen, zoals hij doorgaans überhaupt niet al te lang nadenkt eer hij wat zegt. Familietrekje. Ooit interviewde een krant hem over mij. Toen zei hij: “Roos zegt alles, die heeft geen filter.” Maar dat liet hij zichzelf natuurlijk ook volslagen filterloos ont­vallen. Nu echter zit hij wiebelig tegenover me. Hij nodigde me enkele dagen geleden uit voor een lunch met z’n tweeën. Hij heeft net verteld over de verbouwing van zijn huis, over de spulletjes van zijn vriendin die naar binnen gedragen zijn, over het samenvoegen van twee levens. Lange levens in zijn geval. Hij is bijna vijfen­zeventig. Dan haalt hij adem en komt met zijn aankondiging. Zijn handen vormen warme knuisten naast zijn bord. Lang geleden zat een nerveuze Cana­dese begin-dertiger tegenover hem op zijn kantoor. “Hé Rien, ik wil je wat vragen.” Wat volgde was een ietwat onsamenhangend, maar vooral liefdevol verhaal. Ja, de jongeling was al eens eerder getrouwd geweest, kortstondig, en had gezworen dat niet nog eens te doen. Maar nu voelde het anders. Serieus en echt. Hij wilde een leven samen. Maar niet zonder toestemming van zijn schoonvader. Dus vroeg hij het, zonder medeweten van het meisje dat enkele weken daarna verschrikkelijk de slappe lach kreeg toen hij op één knie ging zitten, maar wel ja zei. We zijn decennia verder. Kinderen ­kwamen, carrières werden gemaakt, een moeder ging dood, een huishouden is gebouwd, grijze haren gekweekt, kortom: ons eigen leven samen. En nu neemt mijn vader tijdens een lunch het woord. “Ik eeeeeh, ik zit erover te denken om haar te vragen.” “Moet je doen!” rommelt er onmiddellijk uit mijn mond. Hij zwijgt even. “Weet je het zeker?” vraagt hij. “Joh pap, dat mag jij toch helemaal zelf weten?” Hij schudt zijn hoofd. “Nou, nee. Want ik wil eerst dat jij het goedvindt. Als jij er moeite mee hebt, doe ik het niet.” En dan schiet ik vol. Want hij hoeft mijn toestemming niet. Maar hij wil hem wel. Toestemming om een andere vrouw dan mijn moeder de zijne te maken. Ik pak een knuist. “Natuurlijk vind ik dat goed,” zeg ik zacht. Cirkels worden rondgemaakt. Mijn man vroeg hem ooit om mijn hand. Nu vraagt mijn vader mij om de hare. We zeggen even niets. Hij glimlacht. “Soms denk ik: verbouwen, trouwen, waar doe ik het voor? Nog tien jaar? Maar ik denk dat het de moeite waard is.” Ik knik. Dingen de moeite waard vinden, daar zijn mijn pa en ik goed in. En daarom roep ik: “Maar ik heb één voorwaarde.” Hij slaat op tafel. “Natuurlijk mag jij dat zijn!” Dus ben ik volgend jaar getuige op het huwelijk van mijn eigen vader. Maar bovenal ben ik getuige van een leven dat zich voortzet. Een eigen leven samen. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/mijn-vader-wil-mijn-toestemming-om-een-andere-vrouw-dan-mijn-moeder-de-zijne-te-maken~bc6153f6/</guid>
      <pubDate>Sat, 29 Jul 2023 00:00:00 +00:00</pubDate>
    </item>
  </channel>
</rss>
