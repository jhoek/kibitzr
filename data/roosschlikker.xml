<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[De uitgezaaide prostaatkanker bleek ongeneeslijk: ‘Die kuthormonen’]]></title>
      <description><![CDATA[<p>Ivan Wolffers was mijn hoop. Zijn naam viel onmiddellijk op de dag dat iemand van wie ik veel hou dezelfde diagnose kreeg als hij. De diagnose met die ene beginletter die niemand wil horen. Dus monterde ik hem op. “Ivan Wolffers heeft het ook. Al heel lang. We kunnen tijd rekken.”</p>
<p>Dat kon inderdaad. Hoewel de uitgezaaide prostaatkanker ongeneeslijk bleek en artsen over ‘palliatieve behandeling’ spraken, bleek palliatief lang te kunnen duren. In Wolffers’ geval bijna twintig jaar.</p>
<p>Mijn dierbare kreeg bestraling. Daarop volgde flinke pillentherapie. Pillen die opvliegers veroorzaakten en de tranen gemakkelijk hun weg lieten vinden in de plooien van zijn ogen. “Die kuthormonen,” blies hij dan.</p>
<p>Al jarenlang leven we van onderzoek naar uitslag naar doktersgesprek. Elke paar maanden kan er slecht nieuws komen. Het Damocleszwaard zweeft door de lucht. Ooit gaat het vallen. Maar tot die tijd ademen we respijt.</p>
<p>En almaar noemden we de naam van de arts die dit ook meemaakte. Hij was er nog!</p>
<p>Wolffers schreef intussen prachtig over zijn ziekte. Ik denk vaak aan fijne zinnen als: ‘De belangrijkste gezondheidstip die ik je kan meegeven is dat je moet voorkomen dat je er al niet meer bent voor je je laatste adem hebt uitgeblazen.’</p>
<p>Wolffers was er. In boeken, interviews, tweets. Maar onlangs twitterde hij: “Dit weekend zette ik een allerlaatste punt in mijn allerlaatste boek.”</p>
<p>Uitgerekend nu zat ik in het ziekenhuis tegenover een dokter. Er waren stijgende waardes waardoor er een algemene scan en een botscan gemaakt dienden te worden. “Word ik lekker radioactief van,” grijnsde mijn dierbare. Enkele dagen na het onderzoek opende hij zijn medisch dossier. We probeerden wijs te worden uit alle hocuspocustermen. Er waren geen uitzaaiingen bijgekomen, toch? Het zag er goed uit, toch? Toch?</p>
<p>Het zag er goed uit. Opnieuw respijt.</p>
<p>Intussen tweette Wolffers. “Mijn lief en ik lagen om twee uur ’s nachts tegen elkaar gedrukt te praten toen het woord euthanasie viel. Vanuit het donker klonk een stem die ‘heee’ zei. We schrokken en na een diepe stilte volgde ‘Siri ontgrendelen’. Wij konden niet meer stoppen met lachen.”</p>
<p>Er werd gelachen. Maar de hoop was stervende. Ik wilde hem een berichtje sturen. Ik dorst het niet. Die man had wel wat anders aan zijn hoofd.</p>
<p>Afgelopen weekend schreef zijn vrouw Marion Bloem: “Kan niet slapen. Ivan zet Steely Dan op, zoals vroeger op reis, ik zie hem ‘swingen’ met zijn fragiele lijf net boven het dekbed en spring uit bed, dans mee, in ondergoed rond het bed, hij onder de elektrische deken met hoofd, nek, schouders en linkerarm erbovenuit, blije ogen.”</p>
<p>Ik zie ze voor me, die blije ogen en lees Wolffers’ woorden weer: “Als je mijn tranen ziet weet dan dat ze niet van verdriet zijn, maar van geluk en ontroering omdat het leven zo gul voor me was.”</p>
<p>Dan snap ik: Ivan Wolffers is nog steeds mijn hoop. Want als je dan toch die laatste punt moet zetten, dan met zoveel liefde alsjeblieft.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/de-uitgezaaide-prostaatkanker-bleek-ongeneeslijk-die-kuthormonen~b5857da3/</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[Nooit gedacht dat een paardenlul troost kon bieden]]></title>
      <description><![CDATA[<p>Niet zonder trots leunt de eigenaar van Joep achterover. Mijn mond hapt in het luchtledige, terwijl ik tuttig naar zijn beest wijs. “Wat, eeeeeh, is dat?” Hij lacht breed als hij mijn verschrikte kop ziet. “Had je niet verwacht, hè?”</p>
<p>We zitten met enkele hondenbezitters aan de koffie bij het uitlaatveldje. Gebabbel vult de dagelijks koeler wordende lucht aan het IJ. Over de hondenkapper, over een beest dat de hele tijd stront eet uit poepzakjes die door anderen achteloos in de bosjes zijn gesmeten, over de eeuwige vraag: mag Fifi op het bed slapen of niet?</p>
<p>Dan komt Joep aangewaggeld, een koddige bulterriër met zo’n platgeslagen neus, die hij affectueus in mijn knieholte boort. Mijn hand is al op aaihoogte, als ik hem plotsklaps terugtrek. Wat hangt daar nou onder Joeps lendenen? Het is knalrood, heeft de dikte van een dubbelgeklapte rookworst en lijkt het dier zwaartekracht-technisch zowat naar de grond te trekken. Mijn hemel. Zelfs ‘tampeloeres’ klinkt nog als een te bescheiden woord voor wat er uit deze hond is geschoven.</p>
<p>Het apparaat doet me denken aan een dag op een manege. Mijn moeder lag in coma, de dagen werden gevuld met slappe ziekenhuiskoffie, IC-apparatengepiep, slechtnieuwsgesprekken. Een lieve vriendin belde. “Kom morgen met je jongens Luisje, mijn paard, wassen. Dat verzet jullie zinnen.” En of het dat deed. Toen we de hengstenrug inzeepten, hing er plotseling onder ons een unit formaatje stokbrood. “Zooooooooooo!” brulde mijn zevenjarige zoon, danig onder de indruk.</p>
<p>Het meest gebruikte woord in die weken naast “hersentrauma,” “slachtofferhulp,” “halfzijdige verlamming” en uiteindelijk “dood” was in ons gezin “Zooooooooooo!” – waarna we allemaal begonnen te grijnzen. Nooit gedacht dat een paardenlul troost kon bieden, maar in wanhopige tijden tref je strohalmen op vreemde plekken.</p>
<p>Ik word uit mijn gemijmer gehaald door de keiharde lach van Joeps baas die, wijzend naar de worst, roept: “Gek hè, stiekem ben ik er best een beetje tevreden over.”</p>
<p>Dat is inderdaad gek, maar mensen scheppen wel vaker op over hun huisdier. Hoe vaak hoor je iemand niet vertellen dat hun hartenlap “heel intelligent” is. Ergens hoopt zo’n baasje dat het veronderstelde hoge IQ van Diederik de Siamees samenvalt met zijn eigen slimheidsgraad. Ook geinig: de eigenaar van chihuahua Martin die aan de ganse goegemeente vertelt dat het beest “zo sociaal” is. Wat diezelfde eigenaar overigens iets té sociaal maakt.</p>
<p>Dus misschien kleeft ons toch iets aan van het gedrag van onze beesten. Mijn lievelingsoverbuurvrouw heeft een teckel. Middagenlang zit ze op de stoep voor haar galerie met voor zich een uitgestrekte Sam. Ernaast een bordje: ‘Wereldkampioen in-de-weg-liggen’ om voetgangers te waarschuwen voor de hotdog op pootjes. Maar zelf kan ze er ook wat van. Ze is een belangrijke aanwezigheid in mijn leven geworden, puur door er te zijn. Ik struikel doodgraag over haar.</p>
<p>Intussen loopt tampeloeresboy doodgemoedereerd schommelend door de struiken, zijn baasje wijdbeens erachteraan.</p>
<p>Net op dat moment draait mijn Frenkie een enorme bolus onder de terrastafel. Ik heb geen idee wat dat zegt over mij, maar het belooft weinig goeds.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/nooit-gedacht-dat-een-paardenlul-troost-kon-bieden~bf0245fa/</guid>
      <pubDate>Thu, 29 Sep 2022 00:00:00 +00:00</pubDate>
    </item>
    <item>
      <title><![CDATA[De dochter schrok zich de tandjes: antidepressiva kunnen manies juist vergroten]]></title>
      <description><![CDATA[<p>‘Zomer 2014, op 22 jaar stond ik in de bloei van mijn leven. Ik zat in een (…) relatie met het meisje van mijn dromen, ik woonde in de hipste buurt van Den Haag. Ik (…) studeerde culturele antropologie en ontwikkelingssociologie, geïnspireerd door mijn tussenjaar vrijwilligerswerk in Zuid-Afrika. Ik had niet kunnen weten dat ik aan de vooravond stond van een jarenlange depressie, waarin ik steeds meer de grip op mezelf en uiteindelijk de werkelijkheid zou verliezen.’</p>
<p>Dit is Thijs. Afgelopen week tekende Baas Haan van</p>
<p>NRC</p>
<p>zijn kippenvel brengende verhaal op</p>
<p>, inclusief verslagen van die jongen zelf. Die schreef Thijs vanuit de gevangenis.</p>
<p>Thijs is een gewone student, bezig met zijn scriptie, in wiens hoofd het opeens misgaat. Hij snijdt zijn polsen, enkels en nek door. Een psychose. Thijs moet worden opgenomen, maar er is geen plek. Zijn ouders nemen hem in huis. Behandelaars diagnosticeren ADHD en schrijven dexamfetamine voor, een middel dat psychoses kan veroorzaken én verergeren.</p>
<p>Thijs glijdt af. De behandelend psychiater ziet hij nauwelijks, al trekken zijn ouders geregeld aan de bel. Thijs verandert in een zombie. Zijn felblauwe ogen lijken zwart. Op een dag komt hij thuis met een mes in zijn hand. Thijs heeft een vrouw in Den Haag doodgestoken die haar hondje uitliet, en twee mensen op de Brunssummerheide.</p>
<p>Thijs’</p>
<p>verhaal lijkt een horrorfilm</p>
<p>. Een uitzonderlijke opeenstapeling van behandelingsfouten. Iets wat zelden voorkomt, denk je. Was het maar waar. Want er zijn meer Thijsen. Emma was er een. Een keurig zestigjarig vrouwtje. Trotse oma, moeder en echtgenote met een glanzend leven, zo op het oog. Maar haar donker werd dieper, zo diep dat ze bij de crisisdienst belandde. En in een GGZ-traject. Bij talloze psychiaters. Die zich, ondanks een bloedlijn vol bipolaire stoornissen, strak hielden aan het ‘depressieprotocol’ en haar antidepressiva voorschreven. Toen ze uiteindelijk wel bipolair bleek en haar dochter las wat haar medicatie had kunnen aanrichten, schrok deze zich de tandjes. Want antidepressiva kunnen manies juist vergroten. Zo erg dat mensen denken dat ze kunnen vliegen, zich onoverwinnelijk wanen of suïcide plegen. De dochter vroeg zich af: hoe vaak gebeurt dit? Hoeveel mensen springen er, verkeerd gediagnosticeerd, niet van het dak?</p>
<p>Die dochter ben ik. Ik schreef eerder hierover en ontving talloze ervaringsverhalen. De psychische gezondheidszorg is dermate uitgehold en gebureaucratiseerd dat woorden als ‘depressieprotocollen’ gemeengoed zijn, een opnameplek amper te vinden is en de ambulante zorg die ooit plechtig werd beloofd toen talloze bedden werden weggesaneerd nooit van de grond kwam, want hé: bezuinigingen.</p>
<p>Nu zitten we met z’n allen op een puinhoopberg vol wanhoop en verdriet. Want hoeveel Thijsen zijn er? Hoeveel Emma’s? Hoeveel anderen? Thijs’ verhaal is zo extreem dat we er deze week allemaal over praatten. Maar in de stilte ligt veel meer. Alle psychisch kwetsbaren die de juiste hulp niet krijgen. Die slachtoffers maken. Of slachtoffer worden van zichzelf. Het OM stelt dat in de psychische behandeling van Thijs</p>
<p>niets is misgegaan</p>
<p>. En ik vraag me almaar af of we als maatschappij niet totaal mesjokke geworden zijn.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/de-dochter-schrok-zich-de-tandjes-antidepressiva-kunnen-manies-juist-vergroten~bb9b14be/</guid>
      <pubDate>Sat, 24 Sep 2022 00:00:00 +00:00</pubDate>
    </item>
    <item>
      <title><![CDATA[Sniffend in het pluche begreep ik dat doe-maar-gewoon best leef-je-uit mag zijn]]></title>
      <description><![CDATA[<p>Toegegeven, ik had een mening. Maanden geleden zat ik in een zaaltje vol opgewonden ouders. We werden voorgelicht over het repetitieproces. Velen kenden elkaar al van andere producties. Er werden schouders beklopt en bloedserieuze vragen gesteld aan de producent. “Mijn kind doet meer acteerwerk, kan dat hiernaast? Hoe zit het met de arbeidsinspectie? Wanneer maakt hij te veel uren?”</p>
<p>Ik kauwde ietwat overweldigd op een gevulde koek. Wat een ambities. Zelf zijn wij wat de koters betreft nogal van de nuchtere doe-maar-gewoondoctrine. Als mijn baby’s hun luier volscheten, riep ik grijnzend: ‘Kijk! Hoogbegaafd!’ Ook werkt het enorm op mijn lachspieren als volledig Nederlandse vaders en moeders hun hartenlapjes in het Engels opvoeden. Ik heb zelfs weleens een kerel in een broodjeszaak zijn prinsesje horen dwingen haar bestelling in het pasgeleerde Chinees te doen (‘Een wéééreldtaal’), omdat de koffiedame een Aziatisch uiterlijk had (ze was Koreaans).</p>
<p>Kortom: streberige ouders zijn een ernstig te vermijden soort. Maar afgelopen kerst zag ik een Instagramoproepje van een theaterproducent. Ze zochten kinderen voor de musical Kruimeltje.</p>
<p>Mijn jongste had al een jaartje zangles omdat hij volkszanger wilde worden. Nu was ik eerst niet helemaal overtuigd van zijn nachtegaalkwaliteiten, maar luid is ie wel, wat volkszangertechnisch gunstig is. En zowaar, hij wist noten te raken. Bovendien lijkt hij op Kruimeltje met zijn branie, boeventronie en eeuwig onvermogen zich te voegen naar wat maatschappelijk wenselijk is (stilzitten, schone handen, niet praten over poep). Lang verhaal kort: kind stuurt filmpje in, kind wordt gezien door regisseur van een andere musical, kind gaat dat auditietraject in, moeder van kind zit deze week in tranen in het DeLaMar bij Charlie and the chocolate factory.</p>
<p>Daar ga je dan, Schlikker, met je zelfverklaarde nuchterheid. Maar het zijn niet de rode loper, de premièrepers of het applaus die me ontroeren. Het is het jongetje dat eindelijk volledig in het licht staat. Het jongetje dat zo vaak heeft gehoord: ‘Recht zitten’, ‘Stop met gekke bekken trekken’, ‘Nee, nu geen mop’. Het jongetje over wie in groep 3 al werd geklaagd dat hij ‘wel erg veel fantasie heeft’, het jongetje dat piemels tekent op Citoblaadjes, het jongetje dat altijd búíten de lijnen kleurt in plaats van erbinnen, omdat je buiten de lijnen zelf mag verzinnen wat je mooi vindt.</p>
<p>Dat jongetje zat na een repetitie in de auto en zei: “Mam, het theater, hè... Niemand vindt me daar druk, nooit ben ik raar. Laatst moesten we wachten op de techniek. Ik zong per ongeluk keihard: ‘Feliz navidad, roer ik met mijn vinger in m’n kontgat.’ En iedereen moest lachen! Het theater mama… dat voelt als thuis.”</p>
<p>Afgelopen zondag, sniffend in het pluche bij een voorstelling over de kracht van verbeelding, begreep ik eindelijk dat je doe-­maar-­gewoon best mag veranderen in leef-je-uit. Want de mooiste ambitie die je als ouder kunt hebben, is dat je kind wordt gezien voor wie hij is. Dat je kind wordt gewaardeerd om hoe het in elkaar zit. En dat je kind een plek vindt waar het volledig thuis is.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/sniffend-in-het-pluche-begreep-ik-dat-doe-maar-gewoon-best-leef-je-uit-mag-zijn~be6553b7/</guid>
      <pubDate>Sat, 17 Sep 2022 00:00:00 +00:00</pubDate>
    </item>
    <item>
      <title><![CDATA[Er zit een luchtje aan onze kinderen: pubers aan de e-sigaret]]></title>
      <description><![CDATA[<p>Geregeld ruik ik het, als ik het bruggetje passeer waar gastjes uit de buurt samenklitten. Het zijn pubers zoals pubers altijd zijn. Een mengeling van angst en bravoure in de ogen, hun houdingloosheid compenserend met een grote bek en ingewikkelde handshakes. Zoet ruikt het op dit hangplekje. Zoet omdat ik adolescenten zo onstuitbaar lief vind (onhandige mensen zijn de liefste mensen). Maar er is ook een ander zoet. Een luchtje dat walmt tussen de kinderbekkies. Snoepachtig, framboos vermengd met suikerspin. Onschuldiger kan niet, zou je denken.</p>
<p>Niets is minder waar. Dit is de lucht die hangt op voetbalveldjes, schoolpleinen, voor de bioscoop. Een lucht die wordt rondgeblazen door honderdduizenden kinderen tegelijk.</p>
<p>Noem mij naïef, maar toen mijn zoon naar de middelbare ging, was ik vooral bezorgd over eventueel drankgebruik. Daar hadden we het als het ouders onderling over als er een klassenfeestje was. Net als dat we praatten over drugs; de school droeg bij met een goeiige voorlichtingsavond van de Jellinek.</p>
<p>Het eerste gevaar schuilde echter in een andere hoek. Roken was thuis al sinds de kleutertijd onderwerp van gesprek (waarbij ik doorgaans onsubtiel brulde: “Zou ik niet doen! Ga je dood aan!”). Maar in de brugklas kwam opeens de vraag: hoe zat het dan met vapen? Dat was toch veel gezonder dan sigarettenrook? Wist ik trouwens dat bijna iedereen het deed?</p>
<p>Dat wist ik niet. Ik meende eigenlijk dat vapen was bedoeld voor mensen die met roken wilden stoppen en zo gezellig konden afbouwen? Maar nee. De e-sigaret is helemaal geen afbouwrokertje. Het is een opbouwsigaret.</p>
<p>Dat zegt de sigarettenindustrie er uiteraard niet bij. Die hierperdepiephoeraat dat ze een geweldig gezonde rookvariant heeft ontwikkeld omdat ze zo begaan is met de mensch. Apekool. De e-sigaret is het instapmodelletje om tienertjes zo vroeg mogelijk nicotineverslaafd te maken. Niet voor niets worden kinderen door de tabaksindustrie replacement ­smokers genoemd: zij moeten de rokers vervangen die inmiddels het loodje hebben gelegd.</p>
<p>In 2018 riep de overheid dat het de ambitie had om tot</p>
<p>een rookvrije generatie</p>
<p>te komen. In 2040 zou het aantal jonge rokers moeten zijn verlaagd tot nul. Het is vier jaar later en wat blijkt? Onder jongeren tussen de 16 en 20 is het aantal rokers niet gedaald. Het is gestegen.</p>
<p>Niet zo gek, want van veel prachtvoornemens is geen zak terechtgekomen. De geplande accijnsverhoging ging niet door en het verbod op smaakjes bij e-sigaretten is onlangs uitgesteld.</p>
<p>En de jeugd, zij paft door</p>
<p>. Beginnend met de zo zoet en onschuldig ruikende geur van framboos en suikerspin, om zo letterlijk klaargestoomd te worden voor het zwaardere werk.</p>
<p>Er zit een luchtje aan onze kinderen omdat er een luchtje zit aan de overheid. De overheid die zich in de luren laat leggen door de tabakslobby en de drang om centen te innen. De overheid die mooie beloftes doet, maar die koters nu letterlijk en figuurlijk in de kou laat staan, een pretsigaret in het handje. Het lijkt zo zoet te ruiken, maar dat is onzin. Dit stinkt.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/er-zit-een-luchtje-aan-onze-kinderen-pubers-aan-de-e-sigaret~b1bc12a3/</guid>
      <pubDate>Sat, 10 Sep 2022 00:00:00 +00:00</pubDate>
    </item>
    <item>
      <title><![CDATA[Ik geef het toe: ik wil een Franse opvoeding]]></title>
      <description><![CDATA[<p>Op vakantie valt het altijd extra op. Vooral als er Fransen zijn. In het restaurant converseren die buitengewoon beschaafd en op een net niet verstaanbaar volume. De kinderen zitten bij de ouders aan tafel in gestreken Petit Bateaukleertjes en snijden braaf zwijgend hun haricots verts. Waarom het de Franse slag heet, is me een raadsel, want Fransen zijn in de opvoeding zo rekkelijk als de seksuele moraal van een ouderling. Ik heb deze zomer zelfs gezien dat een vader zijn dreinende dochter op het strand in de hoek zette. Wat wonderlijk is, want een strand heeft geen hoeken. Maar het kind zat ’s avonds ongetwijfeld wel weer lieflijk te dineren. Vlekkeloos. Zoals alle Fransen aan de dis.</p>
<p>Nee, dan onze tafel, die bezet wordt door mijn man, vader, mijzelf en twee zoons die het liefste de keurige eetzaal binnen stampen met sportsokken in van die vreselijke Adidasbadslippers. Eentje barst uit in een lied, er knalt een wijnglas om, we spelen het kaartspel pesten, wat gepaard gaat met enorm tumult, uitroepen als ‘in je reetje!’ (ik ga dit niet toelichten) en vooral veel lachsalvo’s.</p>
<p>Natuurlijk vind ik ons veel gezelliger dan de zwijgende zuurbekjes. Toch verlang ik, zeker nu het schoolseizoen weer begint, naar meer structuur, orde, zelfs discipline. Ik geef het toe: ik wil een Franse opvoeding.</p>
<p>Want het leven overkomt ons zo. Iedere week de verrassing dat de gymschoenen nog steeds kwijt zijn, discussies over bedtijden en lunch (“Nee, paprikachips tellen niet als groente”) en de opzienbarende conclusie dat het huiswerk verkroepoekt blijkt te wonen onder dertien paar ongewassen sportsokken, een pond klevende drop, een sleutelhanger in de vorm van een lachende penis en een boete wegens stoepfietsen die ik nog moest betalen maar kwijt was. Dat zou zo’n nuffige Franse moeder natuurlijk nooit overkomen.</p>
<p>Voor de zoveelste keer aan het eind van de zoveelste vakantie neem ik me voor het beter te doen. Ik sop de kinderkamers uit, ik koop plastic postbakjes (“Ma! Wat is dit?” “Heel handig, elk schoolvak krijgt zijn eigen laadje.” “Waarom?” “Om je losse aantekeningen in op te bergen.” “Waarom?”), ik maak nieuwe regels (“Tas uitruimen zodra je thuis komt!”), stel schermtijden op en overweeg zelfs een Excelsheet te fabrieken waarin we de avondmaaltijden kunnen invullen zodat we elkaar niet elke dag misbaarlijk en in totale verbijstering aanstaren bij de vraag wat we nou weer moeten eten.</p>
<p>Tevreden kijk ik om me heen naar mijn opgeruimde huis. Wat zeg ik: mijn opgeruimde leven. Vanaf nu is alles anders.</p>
<p>Op de eerste schooldag blijkt het goede-­voorneem-virus te zijn overgeslagen op de jongste. “Mam,” zegt hij. “dit jaar ga ik goed luisteren, gedraag ik me rustig en ben ik een keurige jongen.” Ik knik goedkeurend.</p>
<p>Een kwartier later, op weg naar zijn klas, zingt hij schallend door de net wakkere straat: “Wat is er lekkerder dan poepeeeeeeeen? De stront uit je billen laten floepen. Wat is er lekkerder dan kakken? Een drol uit je anus laten zakkeeeeeeen!”</p>
<p>Zwijgend haricots verts eten is nog ver weg.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ik-geef-het-toe-ik-wil-een-franse-opvoeding~b0654592/</guid>
      <pubDate>Sat, 3 Sep 2022 00:00:00 +00:00</pubDate>
    </item>
    <item>
      <title><![CDATA[Vrouwen zijn niet gek. Gek is hoe slecht we voor ze zorgen]]></title>
      <description><![CDATA[<p>“Maar ik voel me niet goed, dokter.”</p>
<p>“Tja, uit het bloed komt niets specifieks.”</p>
<p>“Ik ben mezelf niet, ik herken niet meer wie ik was.”</p>
<p>“Hmm. Misschien is het u allemaal gewoon even te veel? Ontspan meer. Ik ken nog een heel goede coach.”</p>
<p>Zomaar een gesprekje dat zomaar in artsenpraktijken gevoerd wordt. Dagelijks. Vrouw komt bij de dokter, vrouw heeft onduidelijke klachten, dokter heeft geen diagnose, vrouw wordt naar huis gestuurd met de opmerking er maar mee te moeten leren leven of de vraag of ze niet overwerkt is.</p>
<p>Klinkt dit overdreven? Voor me ligt een stapel papier met honderden praktijkverhalen.</p>
<p>Mirjam: liep met onverklaarde gezondheidsklachten rond, consulteerde vijf internisten, belandde bij talloze hulpver­leners, voelde zich steeds kleiner gemaakt, vreesde dat ze zeurde, maar voelde dat er iets niet klopte. Uiteindelijk, na tien jaar, werd ontdekt dat ze een goedaardige tumor had van de bijschildklier met kwaadaardige uitwerking op de organen.</p>
<p>Jenna: belandde zwetend en paniekerig bij de huisarts, ze had ook merkwaardige pijn in haar rug. De dokter gaf haar rust­gevende pilletjes. Niet wetende dat Jenna op het punt stond een hartaanval te krijgen.</p>
<p>Elise: kreeg last van paniek, met name ’s nachts. Ze sliep niet meer, at steeds minder, kon zich nergens op concentreren. Ze werd doorverwezen naar de GGZ, ploos haar hele jeugd uit, kreeg talloze kalmeringsmiddelen. Tot bleek dat ze in de overgang zat. Na hormoonsuppletie waren alle klachten verdwenen.</p>
<p>Ik blader door de stapel. Ik kreeg hem van Mirjam Kaijer, de vrouw van de bijschildkliertumor – overigens geen zeldzame aandoening, maar liefst 1 op de 250 vrouwen heeft hem. Toch wordt hij weinig herkend. Mirjam las over mijn medische geworstel (Roos: kreeg de diagnose overspannen terwijl ze bleek te lijden aan een hersenziekte die opvlamde door hormoonfluctuatie). Ze wees me op haar boek</p>
<p>Ik ben geen man</p>
<p>, waarin ze uitzocht hoe het met de Nederlandse gezondheidszorg voor vrouwen gesteld is.</p>
<p>Even een opsomming: 75 procent van patiënten met schildklierafwijkingen, ­reuma en andere auto-immuunziekten is vrouw. Vrouwen krijgen twee keer zo vaak de diagnose depressie als mannen. Vrouwen gebruiken veel meer medicijnen. Vrouwen hebben veel vaker bijwerkingen. Hart- en vaatziekten worden bij vrouwen geregeld gemist. Omdat er te weinig onderzoek is gedaan naar het vrouwen­lichaam worden ook talloze ziektes, bijvoorbeeld hormoongerelateerde, niet ­herkend.</p>
<p>Wat gebeurt er dan? Het ‘tussen de ­oren­­syndroom’ duikt op. Duizenden en duizenden vrouwen worden naar burnoutcoaches, retraites, kom-in-je-krachtworkshops en de psych gestuurd terwijl er sprake is van lichamelijke problemen.</p>
<p>Maar liefst 80 procent van alle patiënten met onverklaarbare gezondheidsklachten is vrouw. Nee, dat komt niet doordat vrouwen zwakke, hysterische, labiele klaagpopjes zijn. Dat komt doordat het vrouwenlijf in de medische wetenschap nog altijd een veel slechter ontgonnen gebied is dat het lichaam van iemand met een piem.</p>
<p>Het wordt hoog tijd dat hier verandering in komt. Want vrouwen zijn niet gek. Gek is hoe slecht we voor ze zorgen.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/ps/vrouwen-zijn-niet-gek-gek-is-hoe-slecht-we-voor-ze-zorgen~b849dbbd/</guid>
      <pubDate>Sat, 27 Aug 2022 00:00:00 +00:00</pubDate>
    </item>
    <item>
      <title><![CDATA[Alle dominosteentjes vielen net de goede kant op – bij haar wel]]></title>
      <description><![CDATA[<p>Dat de vierentwintigjarige Maliha witte wijn drinkend op een Amsterdams terras zit met losse wapperharen? Geluk.</p>
<p>Dat ze op 15 augustus vorig jaar toevallig de juiste mensen kende? Geluk.</p>
<p>Dat ze het voor elkaar kreeg bij het checkpoint een onzinverhaal op te hangen dat nog werd geloofd ook? Geluk.</p>
<p>Dat het haar lukte door een zee aan mensen heen te dringen die golfde, beukte en kolkte, vol duwende ellebogen, trappende voeten, wanhopig geroep? Geluk.</p>
<p>Dat ze, nadat ze werd staande gehouden door een Nederlandse militair die bromde dat ze toch niet op de lijst stond urenlang in de zon wachtte en uiteindelijk via ene ‘Henk van de ambassade’ toch toestemming kreeg om haar lijf onder het hek van het vliegveld heen te wurmen en zo een klaarstaand vliegtuig te bereiken? Geluk.</p>
<p>Dat ze deze week in</p>
<p>de Volkskrant</p>
<p>uitgebreid haar verhaal kon doen? Geluk.</p>
<p>Dat ze niet leeft in een land waar de pers door religieuzen gecontroleerd wordt, waar vrouwen letterlijk en figuurlijk monddood zijn gemaakt, waar zij ondanks eerdere beloftes van de Taliban hun gezicht moeten bedekken, niet zonder mannelijke begeleider de straat op mogen en de middelbare scholen voor meisjes gesloten zijn? Geluk.</p>
<p>Dat ze onlangs begon bij haar nieuwe baan op de Zuidas en haar intrek nam in een eigen huisje, helemaal voor haarzelf? Geluk.</p>
<p>Dat zij behoorde tot de paar duizend Afghaanse bondgenoten die Nederland evacueerde? Geluk.</p>
<p>Zij had het geluk dat, zoals ze het zelf omschrijft, ‘net alle dominosteentjes de goede kant op vielen.’</p>
<p>Maar dat bijna zeshonderd mensen die ook een uitnodiging voor evacuatie kregen, alsmede rond de drie- à vierhonderd Afghanen die wel op die lijst hadden moeten staan, zoals fixers en vrouwenactivisten, nog altijd vastzitten in een land waar ze onvrij zijn, continu gevaar lopen, waar volgens de Verenigde Naties 95 procent van de mensen onder de armoedegrens van 2 dollar per dag leeft, dat het motto van defensie ‘We laten niemand achter’ onzin blijkt te zijn, dat van collega’s met exact dezelfde functies de één wel mag komen en de ander niet, dat er volgens belangenbehartigers sprake is van volstrekte willekeur, dat het ministerie geen fouten wil rechtzetten, zelfs als blijkt dat mensen onterecht niet zijn gered, dat het departement afgelopen zomer nota bene nog procedeerde tegen de komst van twee fixers waarbij zelfs het gerechtshof het besluit ze te weigeren wrang noemde, maar dat dit valt ‘binnen de beleidsruimte van de staat’, dat er verder geen bezwaar kan worden gemaakt als je onterecht niet op de lijst bent geplaatst, dat het onmogelijk is in gesprek te gaan, dat het ministerie van Buitenlandse Zaken amper commentaar wil geven op vragen rond deze zaken behalve een zuinige opmerking dat de lijst zoals die nu bestaat afdoende is (‘Ik denk wel dat we een compleet beeld hebben.’) en dat de Tweede Kamer pas in oktober bereid is weer eens te debatteren over deze mensen, die wanhopig zoeken naar een uitweg?</p>
<p>Dat is geen gebrek aan geluk. Dat is een vieze vuile schande.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/ps/alle-dominosteentjes-vielen-net-de-goede-kant-op-bij-haar-wel~b08cee19/</guid>
      <pubDate>Sat, 20 Aug 2022 00:00:00 +00:00</pubDate>
    </item>
    <item>
      <title><![CDATA[‘Liefje, waarom maak je geen inpaklijstje?’]]></title>
      <description><![CDATA[<p>“Roos, blijf van de koffers van de kinderen af!”</p>
<p>“Ik dacht: ik kijk even of je niet zeventien lange wollen onderbroeken hebt ingepakt en nul T-shirts.”</p>
<p>“Vind je jezelf grappig?”</p>
<p>“Doe niet zo geïrriteerd.”</p>
<p>“IK BEN NIET GEÏRRITEERD! Maar ik moet alles hier alleen doen.”</p>
<p>“Omdat ik niets mag.”</p>
<p>“Jij doet het fout. Merde, waar was ik nou mee bezig? Waarom sta ik in de keuken met drie paar voetbalsokken?”</p>
<p>“Lekker voor bij de augurkjes.”</p>
<p>“Mam, ik ga nog even zwemmen in het IJ.”</p>
<p>“Goed, schat.”</p>
<p>“Wat? Zeg je nou ‘Goed schat’? We gaan over een paar uur weg.”</p>
<p>“Er is een hitteplan. Zojuist hoorde ik op de radio dat de provincies Zuid-Holland en Utrecht volgens de autoriteiten al officieel gesmolten zijn. Laat dat jong nog even zwemmen voor we met z’n allen in lava veranderen. Wat ben je trouwens rood.”</p>
<p>“Ik ben niet rood. Waar is de koortsthermometer?”</p>
<p>“Heb je koorts?”</p>
<p>“Nee. Maar stel dat een van ons daar koorts krijgt.”</p>
<p>“Lieverd, we zitten straks in zo’n resort met een bandje om onze pols en een animatieteam, je weet wel, inclusief enge clown, zo’n zielige man die de hele dag grijnzend teckels van ballonnen loopt te vouwen terwijl het vierenvijftig graden is en die op verjaardagsfeestjes thuis tegen familieleden opschept dat ie in de entertainmentindustrie zit, nou, die hebben ze er dus, én een spa én een chocoladefontein. Ik denk zomaar dat ze ook thermometers hebben.”</p>
<p>“Spelletjes, die moeten ook mee. En antimuggenspul. En zooi voor als je toch gebeten bent. O en een schroevendraaier. En de fietspomp.”</p>
<p>“Schroevendraaier?”</p>
<p>“Je weet nooit.”</p>
<p>“Maar je was bezig met de koffer van de jongste. Liefje… waarom maak je geen inpaklijstje? Dan heb je overzicht.”</p>
<p>“IK HEB OVERZICHT!”</p>
<p>“Wacht, laat mij deze kleren dan even in die tas…”</p>
<p>“Niet doen!”</p>
<p>“Hoezo?”</p>
<p>“Jij vouwt niet. Jij propt.”</p>
<p>“Nou en? Die koters van ons lopen twee weken in een T-shirt met een Minion erop dat zo verwassen is dat het net een afbeelding van een banaangele penis lijkt. Dergelijke couture mag je best proppen. Waarom die vouwobsessie? Als we naar huis gaan, vouw jij zelfs de vieze was, inclusief met pizzasaus en zweet besmeurd geel pikkenshirt. Dat heeft je moeder je geleerd en het is raar.”</p>
<p>“Zeg je nou dat ik op mijn moeder lijk?”</p>
<p>“Nee, schatje. Natuurlijk niet, schatje.”</p>
<p>“Volgens mij zei je dat wel, mama.”</p>
<p>“Ssssssst.”</p>
<p>“Hé mam, hebben jullie vakantiestress?”</p>
<p>“Ik heb geen vakantiestress, hoor. Ik heb alleen een man met vakantiestress.”</p>
<p>“IK HEB GEEN VAKANTIESTRESS!”</p>
<p>“Nouououou, liefje…”</p>
<p>“Nouououou, papa…”</p>
<p>“WEG! ALLEMAAL WEG! GA ZWEMMEN! DAN HEB IK EINDELIJK RUIMTE! EN VIND IK DIE FIETSPOMP! EN DE THERMOMETER! EN DE VOETBALSOKKEN! EN DAN WORDT HET LEUK! WANT WE GAAN OP VAKANTIE! IK HEB ER ZIN IN! IK BEN ONTSPANNEN. WANT HET WORDT LEUK! HET WORDT ECHT ONTZETTEND LEUK!”</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/liefje-waarom-maak-je-geen-inpaklijstje~b9af5923/</guid>
      <pubDate>Sat, 23 Jul 2022 00:00:00 +00:00</pubDate>
    </item>
    <item>
      <title><![CDATA[De compensatievader schudde doldriest met zijn billen]]></title>
      <description><![CDATA[<p>Zwijgstront. Dat hadden ze. De door Kees van Kooten briljant gemunte term voor ruziestilte was ingetreden toen zij bruusk opstond van het terras en hun dochter – een kleuter met snotdruppel die als een pareloorbel aan haar neusje bungelde – aan de hand meesleepte richting speeltuin. De man in pak had lukraak een briefje van vijftig op hun tafeltje gesmeten en stommelde erachteraan.</p>
<p>Nu stonden ze daar terwijl het meisje naar de schommel sjokte. “Kijk, ze gaat op de schommel,” mompelde pa. “Ja Frits, dat zie ik,” siste ma. Dikke lucht walmde om hen heen. De vader begon wild te zwaaien richting het snotpareltje dat met een verveeld bekkie heen en weer zwierde.</p>
<p>Na minuten die decennia leken te duren doorbrak de moeder eindelijk de stiltepoep: “Ik ga het wél doen. Ook al vind jij het onzin. Het liefst wil je dat ik alleen maar híér sta. Zoals ik al vier jaar middagen lang hier sta. Terwijl jij naar de zaak gaat. Want dat is héél belangrijk. Nou, ik ben ook belangrijk. Ik ga meer werken. Ik ben ook iemand, Frits. Ik ben óók iemand.”</p>
<p>Ach, hoeveel zwijgstront is er niet over Nederland uitgestort als gevolg van de wie-doet-watdiscussies in het gezin. Ik heb ze geregeld gezien. Hogeropgeleide moeders die eindeloos hun carrière probeerden te bevechten omdat zij minder verdienden dan manlief en dus ook maar beter minder uren konden maken. Volgens manlief. En ja, ik weet dat er deeltijdprinsesjes zijn die het primadepima vinden veel thuis te zitten, maar dat deze week uit onderzoek van</p>
<p>EenVandaag</p>
<p>bleek dat maar liefst één op de drie kerels vindt dat een vrouw minder moet werken als er kinderen komen, geeft te denken.</p>
<p>Precies op het moment dat de moeder uitriep dat zij óók iemand was, ging Frits’ mobieltje. “Het is de zaak, hè,” zei ze mismoedig. In één beweging drukte Frits de beller weg. “Ik hoef niemand te spreken. En ik snap jou gewoon niet. Ik wou dat ík zoveel vrije tijd had. Weet jij trouwens waar de toiletten zijn?”</p>
<p>De vrouw liet een vermoeidheidszuchtje ontsnappen. “De speeltuin heeft geen toiletten. Dan zou je hebben geweten als je hier weleens had gezeten.” Even keek Frits gepijnigd, toen begon hij rond te hopsen als een beer die een paringsdans doet. “Ik ben het monster, ik ben het monster,” schreeuwde hij terwijl hij door de zandbak richting dochter stampte. “Papa, wat doe je raar? Waarom ben je hier?”</p>
<p>De compensatievader schudde doldriest met zijn billen. “Ja, waarom ben je hier?” piepte moeder. Frits danste door en riep: “Ik ben hier. Bij ons kind. Waar ik de afgelopen jaren ook heel graag bij wilde zijn. Maar ik heb mijn verantwoordelijkheid genomen. Ik heb voor ons gezorgd.”</p>
<p>Haar stem schoot een akelige hoogte in. “O en ik niet?”</p>
<p>Maar Frits hoorde haar niet meer omdat hij zijn lange lijf over de glijbaan had gevouwen. “Woehoe!”</p>
<p>De vrouw beet op haar lip.</p>
<p>Hier was het laatste woord nog niet over gezwegen.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/de-compensatievader-schudde-doldriest-met-zijn-billen~b0ba5df6/</guid>
      <pubDate>Sat, 16 Jul 2022 00:00:00 +00:00</pubDate>
    </item>
  </channel>
</rss>
