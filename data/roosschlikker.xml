<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Dokter Google repte van een potentiële hersentumor. Goddank kon zoonlief dat woord op mijn scherm niet lezen]]></title>
      <description><![CDATA[<p>Ik ben de vrouw met de te korte armpjes. Ik heb sinds een tijdje een leesbril, maar die draag ik nooit. In stilte mopper ik op shampoo-, conditioner- en gezichtscrubflesjes waarop veel te kleine lettertjes staan, wat tot merkwaardige resultaten leidt in de categorie gescrubde hoofdhuid en haarverzachter op wangen. Ook ben ik degene die voortdurend klaagt dat het in restaurants zo donker is en wens ik dus een uitschuifarm omdat mijn appjes slecht te lezen zijn op twee meter afstand. Dichterbij wordt alles een brijachtige blob. Mijn ogen hebben echter een rare cilinderafwijking. Gecombineerd met ouderdom leidt dat ertoe dat ik mét leesbril weliswaar alle letters zie, maar mijn hoofd volslagen in de war raakt als ik m’n bril afzet en de gewone wereld in kijk. Enkele seconden heb ik geen idee wat boven of onder is. Dat duurt me domweg te lang. Mens, ga toch naar de optometrist, zou je zeggen, maar ik heb dit jaar al te veel oogboldokters gezien. Mijn jongste stak in januari tijdens een geschiedenisles al pruttend, pielend en wiebelend per ongeluk een pen in z’n linkerkijker. Het was een fijnschrijver. Met zo’n scherp puntje. De pijn was groot, de paniek nog enormer, want het jong was halfblind. En inderdaad bleek zijn hoornvlies beschadigd. Na enkele dagen ziekenhuiszalf heelde dit keurig. Echter, mijn zoon zag nog steeds niets. De artsen in het ziekenhuis wel. Die constateerden nystagmus, een extreem snelle oogtrilling telkens als hij opzij keek. “Dat kan iets ernstigs betekenen. Hoeft niet. Toch moet hij met spoed onderzocht door een kinderneuroloog.” Kan. Hoeft niet. Met spoed. Deze woorden zijn uiteraard hét recept om je te wenden tot Dokter Google. Die repte van een potentiële hersentumor. Goddank kon zoonlief dat woord op mijn scherm niet lezen. Lang verhaal kort: kind kreeg talloze neurologische tests (geslaagd), kind werd hersenscan ingeschoven (“Alsof je wordt geteleporteerd naar een andere dimensie!”), kind bleek godzijdank kerngezond. En kind zag met links nog steeds slechts schimmen. Conclusie: één lui oog. En een luie moeder. Want moeder zag ook geen snars, maar terwijl voor zoonlief een wereld openging toen hij zijn eerste brillie opzette (“Je hebt allemaal rimpels!”) deed ma nog steeds pogingen tot armverlenging. En dat alleen omdat ik die scherpstelseconden vervelend vind. Wat is het dat ik steeds zo’n haast heb? Ooit leerde ik van een boeddhistische monnik dat je om gelukkig te leven bewust moet schakelen van de ene naar de andere activiteit. “Zie je taken als kralen aan een ketting. Creëer telkens een echt moment als je een nieuwe kraal pakt.” Hij had gelijk. Iedereen weet dat multitasking een uitvinding van de duivel is, puur om mensen uit te putten. Dus heb ik een goed voornemen. Mijn uitschuifelleboog gaat met pensioen, voortaan kijk ik door mijn eigen roze bril. En als ik hem afzet, mag ik schakelen. Heel rustig. Niet meteen naar de zesde versnelling, gewoon lekker in z’n twee. In 2025 omarm ik de brijachtige blob. Ik weet het zeker: volgend jaar zie ik eindelijk het licht.</p>]]></description>
      <guid>https://www.parool.nl/columns-opinie/dokter-google-repte-van-een-potentiele-hersentumor-goddank-kon-zoonlief-dat-woord-op-mijn-scherm-niet-lezen~bf24dcc9/</guid>
      <pubDate>Sat, 28 Dec 2024 00:00:00 +0100</pubDate>
    </item>
    <item>
      <title><![CDATA[’s Morgens vond ik nog dat ik het als eenoudergezin best aardig deed]]></title>
      <description><![CDATA[<p>“Hij is te dik.” De arts kijkt me strak aan, duidelijk gewend niet om negatieve boodschappen heen te draaien. “Ach, hij houdt van een hapje,” murmel ik. “Te dik.” “Heeft ie niet gewoon zware botten?” De dokter doet niet aan humor. “Te dik. Wat eet ie eigenlijk?” Op sommige dagen word je continu op de vingers getikt. Dat heeft in mijn geval te maken met de levende have die ik in huis heb gehaald en die, dat is blijkbaar mijn lot, liever buiten dan binnen de lijntjes kleurt. Zelf vind ik ’s morgens nog dat ik het als eenoudergezin best aardig doe. Het huis is schoon, ik sta vroeg op om deadlines te halen, de vier katten smikkelen een blikje weg, de wasmachine bromt, kind krijgt ontbijt en ADD-pilletjes voordat ie monter naar school vertrekt. En dan? Stort de fundering van mijn zorgvuldig gecreëerde bouwwerk in no time in elkaar alsof het uit lucifers bestaat. Frenkie de Hond schijt op de stoep, vlak voor de winkel van die keurige mevrouw die haar straatstenen dagelijks met een tandenborsteltje schrobt. De darmdrab is ei-geel en heeft een vla-achtige substantie waardoor ik het onmogelijk met mijn plastic zakje kan oprapen. Shit, denk ik toepasselijk. Dit gebeurt vaker. Ik bel de dierendokter en kan ’s middags langskomen om het beest middels een bloedprik op vitaminedeficiëntie te controleren. Dezelfde dierenarts waar ik vorige week het bedrag van een halve eengezinsauto aftikte omdat twee van onze vier katten rotte kiesjes bleken te hebben. “Poets je hun tanden niet?” Ehhhh nee, ik dacht dat dierengebitsreiniging vanzelf ging. Maar niets gaat vanzelf, ontdek ik ook vandaag. De katten kwijlen, de fiets van de oudste blijkt verkeerd geparkeerd en is naar het gemeentedepot verplaatst (u weet wel: die winderige uithoek waar je slechts kunt komen als je je ogen sluit en hoopt dat iets of iemand je erheen teleporteert), de hond doet nog een vlaschijtrondje – door het huis ditmaal – en school mailt over een les waarin de jongste vijf keer is terechtgewezen en dat dat niet hielp en dat ie tweemaal onder tafel is gaan zitten en wegliep hoewel hij moest nablijven en terwijl ik me afvraag hoe dit allemaal kan, zie ik op het aanrecht de in te nemen ADD-pilletjes liggen. Een uur later jast de dierenarts een naald in Frenkies pootje en spreek ik mezelf ferm toe. Ik móét alles beter doen. Kattentanden poetsen, fiets halen, pilletjes door kotervoer prakken en Frenkie? Die mag helemáál niet meer eten. Die avond lig ik uitgeteld onder de kerstboom. Het huis ruikt naar koekjes, de katten spinnen, zoonlief tokkelt een liedje – hij heeft zichzelf onlangs gitaar leren spelen. Ik kijk om me heen en plotseling realiseer ik het me. Meer dan mijn best kan ik niet doen met deze levende have. En misschien is zelfs dat vandaag niet meer nodig. Want ergens gaat er ook iets goed. Frenkie de hond vlijt zijn vette pens tegen me aan. Ik aai zijn vacht. “Volgend jaar gaan we op dieet,” fluister ik. Maar nu even niet.</p>]]></description>
      <guid>https://www.parool.nl/columns-opinie/s-morgens-vond-ik-nog-dat-ik-het-als-eenoudergezin-best-aardig-deed~bd037639/</guid>
      <pubDate>Sat, 21 Dec 2024 00:00:00 +0100</pubDate>
    </item>
    <item>
      <title><![CDATA[Ik wil niet in een land wonen waar moslims wel iets te vrezen hebben]]></title>
      <description><![CDATA[<p>“Het is zes uur, u wil net aan het avondeten beginnen en de deurbel gaat. Daar staat een vriend. Wat doet u? A. U zegt dat het niet uitkomt.B. Uw vriend mag binnenkomen, maar u vertelt wel dat u zo gaat eten.C. U nodigt uw vriend uit om te blijven eten.” Jaren geleden zaten mijn Frans-Canadese echtgenoot en ik peinzend boven deze oefenvraag. Wat zou het typisch Hollandse antwoord zijn? “Weet ik veel,” schokschouderde ik. Zodra bij ons thuis de deurbel ging, dook mijn moeder achter de bank en maande mij met wilde armgebaren hetzelfde te doen, ‘We zijn er niet!’ sissend terwijl we er echt waren, wat voor een vierjarige ietwat verwarrend was. Maar dit antwoord stond niet in het rijtje en of het typisch Nederlands was, betwijfel ik. Mijn man gokte wat en wist uiteindelijk te slagen voor zijn inburgeringsexamen, waarna hij tijdens een vrolijke ceremonie op het stadhuis met tientallen anderen een Nederlands paspoort kreeg. Maar was dit wel terecht? Waren het wel echte Nederlanders? Hebben zij onze normen en waarden? Ja ja, Bente Becker had het allemaal niet zo discriminerend bedoeld met haar motie, maar het kwam toch verrekte akelig over. Ten eerste vanwege het onderscheid: want waarom zou je de culturele gegevens van alleen Nederlanders met een migratieachtergrond bijhouden en niet van iedereen, als je toch een statistiekenfetisj hebt? En ten tweede omdat je als migrant nooit weet of je het goed doet. Er zijn namelijk nogal wat gradaties in het Nederlanderschap. Mijn man die weliswaar een ’Allo ’Allo!-accent heeft maar verder de taal redelijk beheerst, wordt geregeld toegesproken alsof hij een peuter met een gehoorprobleem is. Tegelijkertijd werd mij deze week tijdens een Becker-discussie toegebeten dat ik me niet druk moest maken, want: “Jouw man is toch geen echte buitenlander.” Hiermee werd gezegd: jouw man is geen moslim, dus die heeft niets te vrezen. Maar ik wil niet in een land wonen waar moslims wel iets te vrezen hebben. Of Frans-Canadezen. Of mensen die bipolair achter de bank duiken als er aangebeld wordt. Een volk is divers met alle soorten, maten en achtergronden van dien. Dus klaag ik niet dat het tot mijn mans normen- en waardenstelsel behoort dat hij vanaf oktober met kerstlichtjes in de weer is en Mariah Carey vereert als was ze Maria Magdalena zelve. Het zijn mijn normen en waarden niet, maar hij mag ze houden. Overigens heb ik ook geaccepteerd dat hij niet eet maar ‘aan te eet’ is en dat hij jarenlang heeft gedacht dat een vriend van mij Eikel heette, terwijl het toch echt Haiko is (probeer die naam maar eens op z’n Frans uit te spreken). Wie meent dat het onschuldig is normen en waarden van migratie-Nederlanders te noteren, ontkent hun Nederlanderschap. En dat terwijl we als volk zelf amper weten wie we zijn. Dat hoeft ook niet. We zijn de individuen die samen een land maken. Overigens antwoordden man en ik op bovenstaande vraag allebei volmondig C. Iedereen mag van ons mee-eten. Zelfs Bente Becker.</p>]]></description>
      <guid>https://www.parool.nl/columns-opinie/ik-wil-niet-in-een-land-wonen-waar-moslims-wel-iets-te-vrezen-hebben~ba924cbe/</guid>
      <pubDate>Sat, 14 Dec 2024 00:00:00 +0100</pubDate>
    </item>
    <item>
      <title><![CDATA[Levenskunst – of doodskunst: we zijn er steeds beter in geworden]]></title>
      <description><![CDATA[<p>“Mag ik u een brutale vraag stellen?” De arts, een montere vrouw, knikt vriendelijk. Ik hou mijn adem in, want ik vrees dat ik weet wat er komt. En ja hoor, mijn vader gaat verder: “Denkt u dat ik de tachtig haal?” Ik schuif nerveus op mijn stoel. Mijn vader is nogal van de directe, veel artsen eerder van de omslachtige. Dat laatste begrijp ik. Ik geef het je te doen, patiënten behandelen die niet beter worden. Natuurlijk, dokters gespecialiseerd in kanker hebben succesverhalen, maar bij een deel van de zieken is het vooral tijd rekken tot het onvermijdelijke zich aandient. Dat onvermijdelijke stel ik me overigens niet voor als een reus met een zeis in zijn knuisten. De dood is eerder een klein, gluiperig kereltje dat zo nu en dan over het muurtje komt gluren waar je net ontspannen langs kuiert. De truc is om hem enerzijds aan te durven kijken en tegelijkertijd op het juiste moment ‘ksssst’ te sissen. Die levenskunst – of doodskunst: we zijn er steeds beter in geworden. Toen mijn vader hoorde dat zijn kanker ongeneeslijk was, raakte hij nog in paniek. “Dus ik leef op een tijdbom?” vroeg hij de arts. De man, een nuchtere Groninger, haalde zijn schouders op en deed de perfecte ksssst door die ene zin uit te spreken: “Ach, dat doen we allemaal.” Zo is dat. We dansen allemaal op de vulkaan. Maar de beweging van degene die steeds het gnoompje bij het muurtje ziet is anders dan die van de geluksvogel zonder onheilstijding. Voor de eerste is het dansen een wals die heen en weer zwiert tussen bibberigheid en iets laconieks. Dus klinkt de ‘Haal ik de tachtig’- vraag jolig en gespannen tegelijk. Uiteraard luidt het antwoord: “Dat kan ik helaas niet voorspellen.” Mijn vader grijnst. Wist ie ook wel. “Ach die dood, ik ben er niet zo mee bezig,” zegt hij enkele dagen later bij een etentje. Kerstkransen omringen ons, haast sacraal kaarslicht doet zijn flakkerwerk. “Ik hoorde laatst iemand die terminaal is op tv zeggen dat ie er zelf niet zo mee zit,” vertel ik. “Want, zei diegene, ik merk het allemaal niet. Zo lang ik leef, ben ik niet dood. En als ik dood ben, voel ik het niet.” “Naah!” buldert mijn vader. “Ik beleef dat precies zo. Ja hoor, ik ben er nuchter onder.” Ik weet dat het waar is. Tegelijkertijd klinkt ietsjes later opeens zachtjes: “Hebben de jongens het weleens over mijn ziekte?” Daar verschijnt het mannetje met zijn gluiperige oogjes. Want onder die vraag zitten al die andere. Redden jullie het straks? Kunnen mijn kleinkinderen het aan? Kan jij het aan? Komt alles goed? Ik pak zijn hand en vertel de waarheid. Dat ze er goed mee omgaan. Dat we erover praten. Maar niet te veel. Dat we walsen van pool naar pool. We kijken elkaar aan en knikken. Zo was het wel weer genoeg. “Zeg, wat denk jij?” roept mijn pa. “Wordt Ajax nog kampioen?” Ksssst. Schichtig neem het mannetje de benen. Mooi zo.</p>]]></description>
      <guid>https://www.parool.nl/columns-opinie/levenskunst-of-doodskunst-we-zijn-er-steeds-beter-in-geworden~bc137040/</guid>
      <pubDate>Sat, 7 Dec 2024 00:00:00 +0100</pubDate>
    </item>
    <item>
      <title><![CDATA[‘Halalvreters’ en ‘kutmarokkanen’ had er volgens geruchten in de ministerraad geklonken – dat werd ontkend]]></title>
      <description><![CDATA[<p>“Ik doe op geen enkele wijze uitspraken over wat er wel of niet uitgewisseld is.” Dick Schoof. “Ik zit niet in de ministerraad en weet niet wat er allemaal wel of niet besproken is.” Geert Wilders. “Daar ga ik niet op in.” Dilan Yesilgöz. “Dat ga ik u niet vertellen.” Caroline van der Plas. “Er worden geen mededelingen gedaan.” Nogmaals Dick Schoof. Het gezwijg in Den Haag was alleszeggend. Kort samengevat: in de ministerraad zouden nare dingen zijn gezegd over de Amsterdamrellen. Zo naar dat staatssecretaris Achahbar opstapte. Geruchten gingen dat ‘halalvreters’ en ‘kutmarokkanen’ had geklonken, dat werd ontkend, er zou zijn gezegd dat antisemitisme in de genen van bepaalde bevolkingsgroepen zit, ook ontkend, en dan zou minister Heinen nog hebben gesteld dat antisemitisme niet als een puist kan worden uitgeknepen want de pus zat op te veel plekken, wat racistisch kon worden uitgelegd. Eveneens ontkend. Punt is dat we het onmogelijk kunnen checken. Het land speculeert zich feitenvrij een ongeluk want tja: ministerraad. En tja: geheim. Journalisten bleven doorvragen, steeds wanhopiger. “U weet heel goed wat ik bedoel.” Van Vroonhoven: “Nee.” “Iets met een pukkel en pus?” Van Vroonhoven: “Nee.” “Wat heeft meneer Heinen dan wel gezegd?” Van Vroonhoven: “Dat weet ik dus niet, want ik zit niet bij de ministerraad.” “Daar heeft u het toch met Achahbar over gehad?” Van Vroonhoven: “Nee, natuurlijk niet.” Natuurlijk niet. Je staatssecretaris stapt op en je hebt geen idee waarom. Ik weet dat NSC-leden zich erop voorstaan regelvreters te zijn, maar dit is ongeloofwaardig. Geheimhouding lijkt te zijn ingezet als wazig excuus om maar niet te hoeven zeggen: ‘Ik vind de manier waarop gesproken wordt zelf ook niet kunnen.’ Nee, het kabinet moet gered. Want de partij moet gered (bij verkiezingen zou van NSC net zo veel overblijven als van het konijn dat wordt weggetoverd door de goochelaar: een wolkje pluis). Zo wordt geheimhouding vaker handig gebruikt. Zie ook de malligheid bij de publieke omroep. Waarom mogen we niet weten wat in het KPMG-Bert Huisjesverslag staat? Vorige week stapte een andere omroepbobo, Remco van Leen, op nadat een onderzoek was ingesteld vanwege grensoverschrijdend gedrag. Het stond opmerkelijk genoeg slechts in een klein krantenberichtje, terwijl het me groot nieuws leek. Wéér een man weg die over de schreef ging. Of niet. Geen idee. Want het rapport over hem is, jawel, geheim. Vind ik dan dat alles openbaar moet zijn? Nee, soms is beslotenheid nuttig omdat mensen daardoor vrijuit kunnen praten. Maar wanneer dit leidt tot het vertrek van een staatssecretaris, heeft het volk recht op duidelijkheid. Net als wanneer de Bibelebontse omroepberg, die we immers zelf betalen, almaar verder afbrokkelt zonder dat we weten waarom. Bestuurders houden ons klein, alsof het ouders zijn die na de vraag waarover pappie en mammie ruziën hun kinderen bars toebijten: “Gaat je niets aan!” Wat als het ons allen wél aangaat? Dat blijkt Den Haag niet te boeien. Want, aldus nog één keer Dick Schoof: “Ik wil er echt helemaal niets over zeggen.”</p>]]></description>
      <guid>https://www.parool.nl/columns-opinie/halalvreters-en-kutmarokkanen-had-er-volgens-geruchten-in-de-ministerraad-geklonken-dat-werd-ontkend~bb6ae823/</guid>
      <pubDate>Sat, 30 Nov 2024 00:00:00 +0100</pubDate>
    </item>
    <item>
      <title><![CDATA[Ben ik eigenlijk leuk genoeg voor al die aandacht?]]></title>
      <description><![CDATA[<p>Ik heb de laatste tijd nogal veel over mezelf gepraat. De meesten vinden dat best lekker, wij mensen mogen graag zenden. Als onze woorden ontvangen worden, geeft dat een opkontje aan het gevoel van bestaansrecht. Maar er komt een moment dat dat zenden niet meer tot zekerheid leidt. Want ben ik eigenlijk leuk genoeg voor al die aandacht? En komt iedereen er nu niet achter dat ik er een permanent potje van maak? Vreemde ogen dwingen, maar vreemde ogen nopen ook tot gepieker. Zo kwam er een interviewer langs. De journaliste had gevraagd of het gesprek bij mij thuis kon plaatsvinden. Wel zo persoonlijk. Natúúrlijk, mailde ik ruimhartig. Tegelijkertijd schoot ik in de vlekken. Ik heb een huishouden dat je met een beetje goede wil authentiek kunt noemen. Maar ontplofte rots is een betere omschrijving. Zeker als mijn opruimerige man in Friesland verblijft, loop ik voortdurend met een schuursponsje achter de rommelige plakfeiten aan. Overigens doe ik dat ook als ik zelf in het noorden ben. Omdat niet alleen mijn zoon is gescout door sc Heerenveen, maar ook een vriend, hebben wij die in huis genomen. En ik lijd dus nogal aan mijnbestdoenerigheid, of dat nu bij de groenteboer is (“Gaat u maar voor, oh en u, ja en u natuurlijk ook”), bij een interviewer of bij een tijdelijk pleegkind. Ben ik wel een thuis voor hem? Is het hier netjes genoeg? Tja, en hoe joviaal doe je eigenlijk tegen zo’n jongen? Heel, besluit ik. Hij ondergaat mijn mamaberenarmenhugs goeiig. Ik ben er handig in, sociaal smeermiddel gebruiken in ongemakkelijke situaties, dus prop ik de interviewster zowat vol chocola en macarons. Ik doe losjes, maar als ze weg is, begint het mauwen. Was ik aardig genoeg? Te aardig? Heb ik voldoende verteld? Te veel? Ik wik mijn woorden op een schaaltje, iets wat ik tijdens het gesprek vergeten ben. Omdat ik zo mijnbestdoenerig was. En bang dat een van mijn vier katten, die ene met stinkdiarree, een grote boodschap op de bak zou doen precies tijdens een belangwekkende vraag over de zin van het bestaan. Ze zeggen dat je behaagzucht verliest naarmate je ouder wordt. Ja ja. Ze zeggen ook dat je slechte eigenschappen met het klimmen der jaren steeds meer uitvergroot raken. Wat te geloven? Ik besluit te kappen met tobben en naar Friesland te rijden. Waar ik op de bank niet alleen mijn zoon en pleegkind aantref, maar nog een hele kluwen ledematen die behoren tot een roedel voetbalpubers. Die avond bij een oefenwedstrijd grijnst een moeder me toe. “Mijn zoon vertelt dat het zo gezellig bij jullie is. Hij zei: ‘Die vader is heel aardig en die moeder is niet alleen moeder maar ook een beetje een vriend.’” Ik bloos. De omgang met mijn kinderen is het enige waar ik nooit over twijfel, realiseer ik me. Ergens gaat er dus iets goed juist daar waar ik niet mijn best doe. Heel even wil ik het compliment sociaal gewenst afzwakken, maar ik zwijg. Met zenden ben ik wel even klaar. Deze woorden besluit ik vooral goed te ontvangen.</p>]]></description>
      <guid>https://www.parool.nl/columns-opinie/ben-ik-eigenlijk-leuk-genoeg-voor-al-die-aandacht~b49b06c5/</guid>
      <pubDate>Sat, 23 Nov 2024 00:00:00 +0100</pubDate>
    </item>
    <item>
      <title><![CDATA[Mensen werden opgejaagd in mijn stad, en ik was gewoon gaan slapen]]></title>
      <description><![CDATA[<p>Ik was gewoon gaan slapen. Mijn jongste en ik hadden genoten van de wedstrijd. Als een ware Sierd de Vos had hij alles becommentarieerd, van opwinding stuiterend op zijn knietjes (“Ik kan nu echt niet op mijn billen zitten”), in de hondenmand, waar de hond lui naast lag (want dat doen honden). “Oh! Dát is een overtreding, zéker, indirect, dat komt niet veel voor, mensen, misschien neemt Brobbey hem, zal ie eindelijk de ban doorbreken? Hij doet het! Brobbey scoort. Goaaaaaaaal!” Ik was gewoon gaan slapen, snorrend tevreden met de vijf-nul winst. Soms lijken dingen opeens even de goede kant op te gaan, dacht ik nog. Toen ik de volgende morgen op mijn telefoon keek, was ik verbaasd. Netanyahu heeft twee vliegtuigen gestuurd om Israëlische supporters terug te halen. Twee vliegtuigen? Voor vijf gewonden? Was dat niet overdreven? Maar in de loop van de dag verschenen er filmpjes. Ik zag mensen doodsbang rennen door de straten. Opgejaagd. Uitgescholden. Er werden klappen uitgedeeld. Schoppen. En ik was gewoon gaan slapen. Twee dagen later zit ik voor de zoveelste keer in het publiek bij de musical 40-45. Mijn Sierd de Vos speelt daarin een verzetsjongetje. “Natuurlijk kies je al-tijd de goede kant!” riep hij in de auto toen hij zich inbeeldde dat hij echt in de oorlog leefde. Ik knikte. Maar ik ben te oud voor zijn vanzelfsprekendheid. Hijzelf trouwens ook al een beetje. “Maar mam? Dat met die voetbalrellen? Wat is dan de goede kant?” ‘Ook Maccabisupporters lieten zich na wedstrijd gaan in Amsterdam’ kopt Nu.nl die middag. Nieuwe filmpjes verschijnen. Palestijnse vlaggen worden van gevels gerukt, een taxi is gesloopt. Ik denk aan koude cijfers. Volgens het Palestijnse ministerie van Gezondheid is het dodental in Gaza opgelopen tot ruim 40.000, waaronder, aldus Unicef, 14.000 kinderen. Ik denk ook aan de Israëlische gijzelaars die nog steeds niet vrij zijn. En aan Joodse vrienden die hun kettinkje met davidsster niet meer durven te dragen. Ik denk aan de angst om ook maar iets over dit onderwerp te zeggen, want ik zie ze de hele dag. Beide kanten. Ik zit in het publiek bij 40-45. Ik zie mensen doodsbang rennen door de straten. Opgejaagd. Uitgescholden. Er worden klappen uitgedeeld. Schoppen. Ik denk aan televisieprominenten die zeggen ‘dat de Joden er wel een beetje om gevraagd hebben’, ik denk ook aan voetbaltuig dat de moord op Palestijnse kinderen in spreekkoren zou hebben verheerlijkt. Al die lelijke taal. Ik weet niet wat waar is. Ik weet niet wat waarachtig is. Tijdens een dramatische scène in het stuk overkomt het personage van mijn zoon iets verschrikkelijks. Het publiek snift. “Heb ik het mooi gedaan?” vraagt ie als we weer naar huis rijden. Ik knik. Ik glimlach. Alles is voor hem nog spel. Maar deze week werden mensen opgejaagd. In mijn stad. In de wereld. Ik was gewoon gaan slapen, net als vele anderen. Ik kies geen kant. Ik zou niet weten hoe. Overal zijn daders, overal zijn slachtoffers. Maar iets in me zegt dat we heel erg wakker moeten blijven.</p>]]></description>
      <guid>https://www.parool.nl/columns-opinie/mensen-werden-opgejaagd-in-mijn-stad-en-ik-was-gewoon-gaan-slapen~bc50d373/</guid>
      <pubDate>Sat, 16 Nov 2024 00:00:00 +0100</pubDate>
    </item>
    <item>
      <title><![CDATA[Ik beleef Ajax-PSV via de ogen van mijn dertienjarige]]></title>
      <description><![CDATA[<p>De smaak van oude kaas. Eén plakje, snel geschaafd voor de koelkast. De kou-sensatie die intussen het gezicht prikkelt. Het zuchten van de hond die zich klaarmaakt voor een dutje. De geur van zijn vacht. Mijn blik op zijn oogleden die dichtvallen. En op dat moment is alles goed. Geur, smaak, tast, geluid, zicht: het zijn de grootste wapens die we hebben. Ik heb me eens door een psycholoog laten vertellen dat de 54321-methode enorm goed kan helpen bij paniekaanvallen. Noem op het moment dat het zweet je uitbreekt vijf dingen op die je kunt zien, vier die je hoort, drie die je voelt, twee die je ruikt en één dat je proeft. C’est tout. Door de focus op het concrete kan de geest ontspannen. Ik heb geen paniekaanvallen, maar begrijp dit wel. Toch lijkt het of we de zintuigen steeds meer vergeten. Turend op een scherm schermen we ons af voor de wereld. Op straat, in wachtruimtes, treincoupés. En wat missen we veel in deze verdoofde gedaantes. De geur van krentenbollen. Het gevoel van een jas die zachtjes de haartjes op je bovenarm aait. De intense smaak van een frietje dat tussen je tanden uiteen knapt. In mindfulnesscursussen geven coaches één rozijn om eindeloos te voelen, ruiken en proeven. Eerlijk gezegd vond ik dat een gekmakend onderdeel. Dat weeë rulle van die droogdruif tussen mijn vingers en dan de smaak die me aan warme kleuterklassen deed denken. Maar toegegeven: ik dacht niet meer aan mijn dagelijkse sores. Net als zaterdag, als ik met mijn jongste voor het eerst sinds jaren naar een voetbalwedstrijd ga. En wat voor een. De wedstrijd van het jaar. Ik proef de smaak van stroopwafel, uitgedeeld door de lieve dame die schuin voor me zit. Ik verbeeld me het geruis te horen van zwaaiende vlaggen op de F-side. Mijn ogen volgen de zin op het gigantische spandoek erboven: ‘Wit rood wit zwaait hier de scepter!’ Ik voel de kou van het Arenabeton in mijn voeten trekken. En ik hoor zijn stem. Mijn kind dat zingt. Alle liederen die door het stadion schallen. En dan realiseer ik me: de eigen zintuigen vind ik al fijn, maar je aandacht verleggen naar die van een ander is soms nog mooier. Ik beleef Ajax-PSV via de ogen van mijn dertienjarige. Zijn blik die heen en weer flitst langs zijn favorieten. Henderson. Brobbey. Fitz-Jim. Ik ruik met zíjn neus de geur van verschraald bier die soms zo lekker is. Ik voel de warmte van zijn handen die ik bijna fijnknijp van de spanning. Ik proef het oude kauwgumpje dat nerveus tussen zijn tanden stuitert, wordt doorgeslikt en aan het eind van de wedstrijd plaatsmaakt voor iets anders. De smaak van slagen. Geur, smaak, tast, geluid, zicht. Het zijn de grootste wapens die we hebben, zeker als we ze gebruiken om de ander te voelen. Écht te voelen. Op het moment dat mijn stem zich mengt met die van hem en we samen schallen weet ik: dit is de allermooiste zintuiglijke ervaring denkbaar. Negentig minuten lang.</p>]]></description>
      <guid>https://www.parool.nl/columns-opinie/ik-beleef-ajax-psv-via-de-ogen-van-mijn-dertienjarige~b3c8bd2d/</guid>
      <pubDate>Sat, 9 Nov 2024 00:00:00 +0100</pubDate>
    </item>
    <item>
      <title><![CDATA[Hij ziet er sterk uit, niet gebroken, maar wie zijn verhaal kent weet: ergens is hij stuk]]></title>
      <description><![CDATA[<p>De stilte in het zaaltje op het Paleis van Justitie is er een die alles zegt. Zojuist heeft de voorzitter van het Centraal Tuchtcollege een pauze aangekondigd. Koning Willem-Alexander kijkt in zijn hermelijnen mantel vanaf een foto neer op de mensen in houten bankjes. Een man met brede schouders. Hij ziet er sterk uit, niet gebroken, maar wie zijn verhaal kent weet: ergens is hij stuk. Zijn tegenstander, een tengere vrouw. Fijne trekken in het gezicht. Hun blikken raken elkaar niet. Want zij raken elkaar niet. En dat zal waarschijnlijk nooit gebeuren. Zij behandelde zijn dochter in Woodbrokers, een instelling voor hoogspecia­listische jeugdzorg. Er ging van alles mis. Het grietje van amper veertig kilo had PTSS, vermoedelijk na seksueel misbruik, werd op een groep geplaatst waar een van de jongens al eerder grensoverschrijdend gedrag had vertoond, waarna het meisje opnieuw slachtoffer werd. Daarnaast werd ze, terwijl ze niet wilde worden aangeraakt, geregeld tegen de grond gewerkt en werden pijnprikkels als ‘het vlindertje’ en ‘het bokkenpootje’ toegediend. Ook kwam de psychiatrische behandeling niet op gang en volgde een aaneenschakeling van escalaties. Uiteindelijk slikte het kind wanhopig diverse keren een knoopcelbatterij in en belandde in kritieke toestand in het ziekenhuis. Er verscheen een vernietigend rapport, uiteindelijk werd Woodbrokers gesloten. Maar de strijd tussen ouders en behandelaars is niet gestreden. Dus verzucht de voorzitter vandaag: “Er is al uitputtend geprocedeerd, we zien zelden zoveel stukken als in deze zaak.” Vandaag vecht de regiebehandelaar een veroordeling van de tuchtraad aan. Ze staart de ruimte in, pulkt aan haar lip wanneer bijzonder hoogleraar onderwijs en zorg Peer van der Helm in het getuigenbankje vertelt hoeveel kwaad FMT (Fysiek Mentale Training) kan, de interventie waarbij kinderen tegen de grond worden gewerkt en pijnprikkels worden toegepast. “Vooral voor PTSS’ers kan het fataal zijn. Hun trauma’s worden er zwaar door ver­ergerd. Ik volgde de afgelopen tien jaar vijftig van dit soort gevallen. Vijftien ervan zijn overleden. Ze konden het leven niet meer aan.” Ik staar richting behandelaar. Haar gezicht blijft onbewogen, maar haar ogen staan verdrietig. Dit kan zij niet gewild hebben. Maar ze zegt het niet. In de pauze spreek ik de vader. Ik vraag voorzichtig hoe het met zijn kind gaat. Hij schudt zijn hoofd. Niet goed. Ze heeft nachtmerries, herbelevingen. Ze komt de deur niet uit. Wil hij excuses? “Te laat. Ik wil alleen erkenning.” Die komt er niet. Het slotwoord van de behandelaar zit vol verdedigend jargon. ‘We hebben heel veel gedaan’, ‘Coaching achter het gedrag’, ‘We hebben het behandelbeleid heel goed uitgestraald’, ‘Er werd gehandeld volgens de behandellijn en de afspraken die werden gemaakt’. Ik snap het. Ook deze vrouw is slacht­offer. Slachtoffer van een beleid met methodes waarvan we inmiddels weten hoeveel schade ze aanrichten. Maar iets in me schreeuwt: vertel alsjeblieft dat het anders had moeten gaan. Geef blijk van voortschrijdend inzicht. Leg de verbale wapens neer en zeg: ‘Dit mag nooit meer gebeuren.’ Maar het blijft stil. De zitting is voorbij. Over acht weken uitspraak. Op de gang passeert de behandelaar de vader. Ze kijken elkaar niet aan. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool.  Denk je aan zelfdoding? Neem 24/7 anoniem en gratis contact op met 0800-0113 of chat op 113. Leren het gesprek over zelfdoding te voeren? Doe de gratis online training op vraagmaar.nl.</p>]]></description>
      <guid>https://www.parool.nl/columns-opinie/hij-ziet-er-sterk-uit-niet-gebroken-maar-wie-zijn-verhaal-kent-weet-ergens-is-hij-stuk~b7a704ed/</guid>
      <pubDate>Sat, 2 Nov 2024 00:00:00 +0100</pubDate>
    </item>
    <item>
      <title><![CDATA[Niemand wil een kind pijn doen, toch gebeurt het]]></title>
      <description><![CDATA[<p>Een vlindertje en een bokkenpootje. Het klinkt zo vriendelijk. Alsof het gezellige snackjes zijn, of de omschrijving van sierlijke turnmanoeuvres. Ook mogelijk: de namen van twee personages uit zo’n braaf prentenboek in de stijl van De jongen, de mol, de vos en het paard waarin lezers ietwat zoetgevooisde levenswijsheden voorgeschoteld krijgen. “Ik ben zo klein,” zei de mol. “Ja,” zei de jongen, “maar jij maakt een groot verschil.” Ik liep laatst over de markt toen ik een krijsende moeder zag. Voor haar stond een jongetje, zijn boventanden hadden zich paniekerig in zijn onderlip geperst. De moeder haalde uit en raakte het kind met haar vlakke hand op zijn wang. Mijn hart pompte tussen mijn slapen. Ik ben van de school die vindt dat je geen vinger uitsteekt naar kinderen en de corrigerende tik als laf machtsmiddel beschouwt. Regeren door angst te zaaien, ik vind het onnodig. Een man naast me was me voor en riep: “Doe eens niet!” De dame achter haar marktkraam viel hem bij: “Mot dat nou, mevrouw?” “Ja dat mot!” bitste de moeder, waarna ze wegbeende, het huilende knulletje aan één armpje achter zich aan sleurend. Het voorval schokte me. Tegelijkertijd was ik blij dat we blijkbaar in een land leven waarin het niet meer normaal wordt gevonden kinderen pijn te doen. Little did I know. Want wat blijkt? Binnen de jeugdzorg is op sommige plekken fysiek straffen doodnormaal. Het vlindertje en het bokkenpootje zijn namelijk geen snacks, turnoefeningen of lieflijke prentenboekpersonages. Het zijn manieren om je wil op te leggen. Bij het vlindertje worden de armen strak op de rug gedraaid, bij het bokkenpootje de duimen keihard richting polsen gebracht. Beide methodes doen veel pijn. Onlangs kreeg Nederland nog een speciale Europese commissie op bezoek die marteling moet voorkomen. Ja, u leest het goed. Marteling. Bijzonder hoogleraar onderwijs en zorg Peer van der Helm heeft laatst alarm geslagen bij de Inspectie Gezondheidszorg en Jeugd nadat hij bij recent onderzoek hoorde over pijnprikkels bij jongeren. Pijnprikkels. Jongeren. Het is een woordcombinatie die op zich al zeer doet. Want na het rapport van de daadkrachtige ervaringsdeskundige Jason Bhugwandass, nadat vorig jaar al een kliniek in Friesland werd gesloten vanwege dit soort excessen, na melding op melding op melding, is er nog steeds onvoldoende veranderd. In sommige gevallen gaven ook medewerkers aan Van der Helm toe ‘over de schreef te gaan’. Dat is ongetwijfeld niet omdat het slechte mensen zijn. Wie in deze branche werkt, doet dit volgens mij in eerste instantie met de beste intenties. Niemand wil een kind pijn doen. Toch gebeurt het. De vraag is hoe dat kan. Zoals ik achteraf de vrouw op de markt had willen vragen “Hoe kan ik je helpen?” zouden we dat ook binnen de jeugdzorg moeten doen. Want vlindertjes en bokkenpootjes doen pijn. Pijn aan kinderen die het al lastig genoeg hebben. “Wat is het moedigste dat je ooit hebt gezegd?” vroeg de jongen. “Help,” antwoordde het paard. De kinderen in de jeugdzorg schreeuwen om hulp. Tijd om de vingers uit de oren te halen.</p>]]></description>
      <guid>https://www.parool.nl/columns-opinie/niemand-wil-een-kind-pijn-doen-toch-gebeurt-het~b8d03403/</guid>
      <pubDate>Sat, 26 Oct 2024 00:00:00 +0200</pubDate>
    </item>
  </channel>
</rss>
