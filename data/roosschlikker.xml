<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[De slechte mannen, ze komen eraan!]]></title>
      <description><![CDATA[<p>‘Gooi de kraan open, laat water je glas in lopen, houd het tegen het licht van de volle maan. Goed turen. Een blauwe gloed. Zie je? Dat zijn de wormpjes. De wormpjes die zich via ons darmgestel naar binnen vreten. De wormpjes die ons lijf door zwemmen en onze hersencellen aantasten. Niemand weet het. Alleen zij. De slechte mannen die de wormpjes in ons leidingwater stoppen. Net zo lang tot we week en weerloos zijn, ze ons brein zo manipuleren dat we stemmen op hun leider en zij wereldheerschappij krijgen.’</p>
<p>De slechte mannen, ze komen eraan! Ik zie mezelf bepaald niet als visionair en mijn voorspellende gaven over ellende zijn belabberd, aangezien ik een totaal onrealistische optimist ben. Geen doemscenario houdt bij mij stand. Iedere maand ben ik opnieuw verbijsterd door mijn menstruele mentale wirwar, ik zie nimmer aankomen dat een verpletterende hoosregen mij tot aan mijn sokken zal doorweken, hoe duister luchten ook zijn, en een dikke zeemeeuw kan rustig drie kwartier boven me cirkelen zonder dat ik vermoed dat ie op mijn kop zal diarreren.</p>
<p>Maar met het lollig bedoelde dystopische stukje dat ik jaren geleden voor deze krant tikte, zat ik er al helemaal naast. Niet vanwege die wurmpjes trouwens, hoewel die apekool waren. Maar wel omdat ik me toen enigszins vrolijk maakte over de wonderlijke verhalen die mensen kunnen geloven (de aarde is plat) en het malle idee dat er zelfs enkele gekkies waren die het over ‘omvolking’ hadden. De absurditeit!</p>
<p>Een enkeltje gekkenhuis zou ik degene hebben gegeven die mij toen had verteld dat in 2022 politici droogogig beweren dat we worden gegijzeld door reptielen, dat figuren als David Icke, die vinden dat ­holocaustontkenning op scholen moet worden onderwezen, hun leugens mogen rondbrullen op de Dam en dat een Kamerlid een filmpje opneemt getiteld ‘Rioolratten ontmaskerd!’, waarin hij over de Haagse parlementaire persgang paradeert, “Er hangt hier een ongelooflijke rioollucht, maar dat is vanzelfsprekend” murmelt en vervolgens op camera een hem niet welgevallige journalist intimideert.</p>
<p>Toch gebeurt het. We staan erbij en kijken ernaar. Politici van andere partijen tut-­tutten dat de bodem nu echt bereikt is, maar dat maakt net zoveel indruk als de kakker die in een beroemde cabaretsketch tegen de zee murmelt: “Hoho. Ga eb.” We zijn allang door de bodem heen gezakt. En daar beneden krioelt het van de maden, het is er duister, meningen worden gepresenteerd als feiten en wetenschappelijke feiten worden meningen genoemd.</p>
<p>Ik ben een optimist. Tegen de klippen op desnoods. Geen doemscenario houdt het bij mij uit. Maar de laatste tijd maak zelfs ik me zorgen. Een dystopie is een samenleving met louter akelige kenmerken waarin men beslist niet zou willen leven. Een verzonnen maatschappij, gelukkig. Maar tegenwoordig denk ik steeds vaker: dit verzin je niet. En realiseer ik me: als we niet heel snel het leugens verspreidende tuig van repliek dienen en bij elke onwaarheid ferm roepen dat het malicieus gelul is, komen we akelig dicht bij een doodenge werkelijkheid.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/de-slechte-mannen-ze-komen-eraan~b72150e0/</guid>
      <pubDate>Sat, 29 Oct 2022 00:00:00 +00:00</pubDate>
    </item>
    <item>
      <title><![CDATA[Ze legt zijn kleren voor hem klaar]]></title>
      <description><![CDATA[<p>Ze waren naar Capri. Een weekje weg, voor het eerst. Blozende wangen vertellen aan mijn keukentafel verhalen. Hij grijnst over de ochtend dat zij haar wekker om zeven uur had gezet zodat ze wat aan haar dag zou hebben, het ding keihard afging, hij zich omdraaide en met zijn Amsterdamse tongval gromde: “Wat ben je toch een klerewijf!”</p>
<p>Ik kijk haar onderzoekend aan. Snapte ze dat dit een grapje was? Maar ze lacht al. “Wat een man, hè.”</p>
<p>De dag dat ik haar ontmoette, enkele weken hiervoor, was ik bloednerveus. Zou ze mij wel leuk vinden? Om mij heeft ze niet gevraagd. En zou ik haar leuk vinden? Stiekem had ik wel om haar gevraagd. Aan God of een andere voorzienigheid. Ik gunde het hem zo. Nog één keer in dit leven. Nog één keer van zijn sokken.</p>
<p>Hij moest er jarenlang niets van weten. “Geen behoefte aan,” bromde hij als ik begon over Tinder. Zijn hoofd zat nog te vol met haar. Met het meisje dat hij rond zijn twintigste schaakte, met wie hij bijna vijftig jaar getrouwd was, het meisje dat op het eind van haar leven steeds meer zijn kind werd in plaats van zijn vrouw. Maar hij bleef. Want hij hield van haar. Ze is altijd zijn meisje gebleven.</p>
<p>En nu opeens zie ik beelden die ik al vijf jaar mis. De vanzelfsprekendheid van een hand op zijn hand. Een appconversatie doorregend met hartjes, als rozenblaadjes die op een perk gestrooid zijn. Foto’s in de zon, hun wangen tegen elkaar geplakt. Zijn trotse borst vooruit als hij met haar paradeert.</p>
<p>Het zijn oude beelden in een gloednieuw jasje. Een jasje dat zij die morgen voor hem uitspreidde, samen met zijn andere kleding. Want dat doet ze. Ze legt zijn kleren voor hem klaar.</p>
<p>Ik zie ze samen weglopen. Zijn scheve schouders, haar rechte rug, een pink die zoekt tot deze vanzelf in die van de ander haakt.</p>
<p>Een lieve vriendin schrijft dat het misschien best gek voelt, deze nieuwe vrouw die niet mijn moeder is. Ik snap wat ze bedoelt. Op papier had dit het gemis extra groot kunnen maken. Maar dat is niet zo. Er ging niemand weg, er kwam iemand bij. Want sinds mijn pa verkering heeft, duikt mijn moeder op in mijn dromen. Ze zegt niets, maar waar ik me ook bevind – het theater, een vergaderzaal, een sportwedstrijd – zij zit erbij. Ze is aanwezig in al haar afwezigheid. Haar hand beroert nog steeds de mijne. Maar ook de zijne. Al is er nu een andere hand die hem aait.</p>
<p>Ik app hem een dag na hun bezoek. “Paps, vind je het goed als ik een stukje schrijf over jou en je meisje?”</p>
<p>Even later volgt het antwoord. “Natuurlijk. Dat vinden wij heel leuk en prima.”</p>
<p>Een vader die in de wij spreekt doet alle ik wegvallen. Bovendien: hij heeft gekregen wat ik vroeg. Nog één keer in dit leven. Nog één keer van zijn sokken. En morgen legt ze schone voor hem klaar.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ze-legt-zijn-kleren-voor-hem-klaar~bae18a0d/</guid>
      <pubDate>Sat, 22 Oct 2022 00:00:00 +00:00</pubDate>
    </item>
    <item>
      <title><![CDATA[Ongevraagd rondstrooien, het is de lijm die mijn familie bij elkaar houdt]]></title>
      <description><![CDATA[<p>“Kijk, ik heb wat voor je!”</p>
<p>Ik hou mijn auto­portier open, tante ­Corine origamiet haar lijf opvallend soepel naar binnen, plukkend aan haar tasje. Na eindeloos gefriemel tovert ze uit haar doos van Pandora een netje chocolademunten tevoorschijn. “Voor je jongens!” Vervolgens een dichtbundel. “Voor jou!” Talloze plastic deksels waarmee je keu­kenbakjes kunt afsluiten “Voor je man!” De omroepgids van Max (“Jij houdt van lezen!”), kaartspelletjes (“Voor jullie allemaal!”).</p>
<p>Voor ik het weet ligt de achterbank vol prullaria. En niet voor het eerst. Malle spullen geven is een familietic. Mijn moeder kon er ook wat van. Stond er weer een halfvergaan potplantje op mijn trap. Of zakdoeken met bloemenprint – ik heb een gruwelhekel aan bloemenprint –, slordig verpakt in weer een ander lappie.</p>
<p>Zelfgemaakte jammetjes van mijn andere tante Christine, een aftandse ­Westertorensleutelhanger van mijn ma, oude krantenknipsels met ‘een leuk mopje’ van Corine, ze vonden hun weg naar mijn brievenbus.</p>
<p>Ongevraagd rondstrooien: negatief gedacht kan dit een manier van aandacht trekken zijn. Gehengel naar liefde. ‘Hier! Een rol verkleefde koekjes. Hou van mij!’ Maar het is de lijm die mijn familie bij elkaar houdt. Rondstrooien van daad en woord. Want zo bodemloos als de tas van mijn tante lijkt, zo eindeloos zijn haar verhalen over de dominee, zijn verwarde vrouw en hun negen kinderen. Broertje Harry verdronk (“Zo smartelijk!”), broertje Joop moest naar een inrichting omdat hij het verstand van een baby had, broertje Nico bleek autistisch, zusje Emma bipolair en ga zo maar door. Toch heeft Corine de gave om alles wat zwaar is in een vrolijk licht te zetten.</p>
<p>We rijden over de A9 terwijl ze rebbelt over Nico. “Jouw oma kon daar niet mee omgaan. Die had een tien op de wereld willen zitten. Dat was Nico niet. Alles ­mislukte. Hij diende de kolenkruiwagen het huis in te sjouwen. Maar vaak moest ie opeens nodig plassen. Dat deed ie op zijn lading. Een walm die er opsteeg uit de kachel!” schatert ze.</p>
<p>Die avonden kwamen de kinderen in het kolenhok bijeen voor wat ze Ouderraad noemden. “Dan bepaalden we wie over Nico’s ongelukje zou zeggen: ‘Dat heb ik gedaan, mama.’ Zo beschermden we ’m. Ach, dat doe je dan, hè.”</p>
<p>Ouderraad om de schuld op je te nemen van de zwakste. Mopjes door de brievenbus om te laten weten dat je aan iemand denkt. Eindeloos vertellen. Het is niet hetzelfde maar ook wel. Het gaat om geven. Om doorgeven. Van het kleine en het grote.</p>
<p>Ooit waren ze met negen. Inmiddels zijn Harry, Joop, Christine en Emma er al niet meer. Misschien dat ik daarom zo blij ben met Corine’s overdaad. Ze glimlacht. “Er breken steeds meer takjes af. Maar het was een mooie boom. Wil je nog een chocolaatje?”</p>
<p>Na een middag samen zet ik mijn tante­tje af bij het station. Thuis blader ik door de dichtbundel die ze gaf. Mijn oog valt op enkele regels:</p>
<p>Is er iets schat? En ik</p>
<p>Zei zonder geluid Ja ma.</p>
<p>Het is feest vandaag. Ik besta.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ongevraagd-rondstrooien-het-is-de-lijm-die-mijn-familie-bij-elkaar-houdt~b0237b1d/</guid>
      <pubDate>Sat, 15 Oct 2022 00:00:00 +00:00</pubDate>
    </item>
    <item>
      <title><![CDATA[De uitgezaaide prostaatkanker bleek ongeneeslijk: ‘Die kuthormonen’]]></title>
      <description><![CDATA[<p>Ivan Wolffers was mijn hoop. Zijn naam viel onmiddellijk op de dag dat iemand van wie ik veel hou dezelfde diagnose kreeg als hij. De diagnose met die ene beginletter die niemand wil horen. Dus monterde ik hem op. “Ivan Wolffers heeft het ook. Al heel lang. We kunnen tijd rekken.”</p>
<p>Dat kon inderdaad. Hoewel de uitgezaaide prostaatkanker ongeneeslijk bleek en artsen over ‘palliatieve behandeling’ spraken, bleek palliatief lang te kunnen duren. In Wolffers’ geval bijna twintig jaar.</p>
<p>Mijn dierbare kreeg bestraling. Daarop volgde flinke pillentherapie. Pillen die opvliegers veroorzaakten en de tranen gemakkelijk hun weg lieten vinden in de plooien van zijn ogen. “Die kuthormonen,” blies hij dan.</p>
<p>Al jarenlang leven we van onderzoek naar uitslag naar doktersgesprek. Elke paar maanden kan er slecht nieuws komen. Het Damocleszwaard zweeft door de lucht. Ooit gaat het vallen. Maar tot die tijd ademen we respijt.</p>
<p>En almaar noemden we de naam van de arts die dit ook meemaakte. Hij was er nog!</p>
<p>Wolffers schreef intussen prachtig over zijn ziekte. Ik denk vaak aan fijne zinnen als: ‘De belangrijkste gezondheidstip die ik je kan meegeven is dat je moet voorkomen dat je er al niet meer bent voor je je laatste adem hebt uitgeblazen.’</p>
<p>Wolffers was er. In boeken, interviews, tweets. Maar onlangs twitterde hij: “Dit weekend zette ik een allerlaatste punt in mijn allerlaatste boek.”</p>
<p>Uitgerekend nu zat ik in het ziekenhuis tegenover een dokter. Er waren stijgende waardes waardoor er een algemene scan en een botscan gemaakt dienden te worden. “Word ik lekker radioactief van,” grijnsde mijn dierbare. Enkele dagen na het onderzoek opende hij zijn medisch dossier. We probeerden wijs te worden uit alle hocuspocustermen. Er waren geen uitzaaiingen bijgekomen, toch? Het zag er goed uit, toch? Toch?</p>
<p>Het zag er goed uit. Opnieuw respijt.</p>
<p>Intussen tweette Wolffers. “Mijn lief en ik lagen om twee uur ’s nachts tegen elkaar gedrukt te praten toen het woord euthanasie viel. Vanuit het donker klonk een stem die ‘heee’ zei. We schrokken en na een diepe stilte volgde ‘Siri ontgrendelen’. Wij konden niet meer stoppen met lachen.”</p>
<p>Er werd gelachen. Maar de hoop was stervende. Ik wilde hem een berichtje sturen. Ik dorst het niet. Die man had wel wat anders aan zijn hoofd.</p>
<p>Afgelopen weekend schreef zijn vrouw Marion Bloem: “Kan niet slapen. Ivan zet Steely Dan op, zoals vroeger op reis, ik zie hem ‘swingen’ met zijn fragiele lijf net boven het dekbed en spring uit bed, dans mee, in ondergoed rond het bed, hij onder de elektrische deken met hoofd, nek, schouders en linkerarm erbovenuit, blije ogen.”</p>
<p>Ik zie ze voor me, die blije ogen en lees Wolffers’ woorden weer: “Als je mijn tranen ziet weet dan dat ze niet van verdriet zijn, maar van geluk en ontroering omdat het leven zo gul voor me was.”</p>
<p>Dan snap ik: Ivan Wolffers is nog steeds mijn hoop. Want als je dan toch die laatste punt moet zetten, dan met zoveel liefde alsjeblieft.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/de-uitgezaaide-prostaatkanker-bleek-ongeneeslijk-die-kuthormonen~b5857da3/</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[Nooit gedacht dat een paardenlul troost kon bieden]]></title>
      <description><![CDATA[<p>Niet zonder trots leunt de eigenaar van Joep achterover. Mijn mond hapt in het luchtledige, terwijl ik tuttig naar zijn beest wijs. “Wat, eeeeeh, is dat?” Hij lacht breed als hij mijn verschrikte kop ziet. “Had je niet verwacht, hè?”</p>
<p>We zitten met enkele hondenbezitters aan de koffie bij het uitlaatveldje. Gebabbel vult de dagelijks koeler wordende lucht aan het IJ. Over de hondenkapper, over een beest dat de hele tijd stront eet uit poepzakjes die door anderen achteloos in de bosjes zijn gesmeten, over de eeuwige vraag: mag Fifi op het bed slapen of niet?</p>
<p>Dan komt Joep aangewaggeld, een koddige bulterriër met zo’n platgeslagen neus, die hij affectueus in mijn knieholte boort. Mijn hand is al op aaihoogte, als ik hem plotsklaps terugtrek. Wat hangt daar nou onder Joeps lendenen? Het is knalrood, heeft de dikte van een dubbelgeklapte rookworst en lijkt het dier zwaartekracht-technisch zowat naar de grond te trekken. Mijn hemel. Zelfs ‘tampeloeres’ klinkt nog als een te bescheiden woord voor wat er uit deze hond is geschoven.</p>
<p>Het apparaat doet me denken aan een dag op een manege. Mijn moeder lag in coma, de dagen werden gevuld met slappe ziekenhuiskoffie, IC-apparatengepiep, slechtnieuwsgesprekken. Een lieve vriendin belde. “Kom morgen met je jongens Luisje, mijn paard, wassen. Dat verzet jullie zinnen.” En of het dat deed. Toen we de hengstenrug inzeepten, hing er plotseling onder ons een unit formaatje stokbrood. “Zooooooooooo!” brulde mijn zevenjarige zoon, danig onder de indruk.</p>
<p>Het meest gebruikte woord in die weken naast “hersentrauma,” “slachtofferhulp,” “halfzijdige verlamming” en uiteindelijk “dood” was in ons gezin “Zooooooooooo!” – waarna we allemaal begonnen te grijnzen. Nooit gedacht dat een paardenlul troost kon bieden, maar in wanhopige tijden tref je strohalmen op vreemde plekken.</p>
<p>Ik word uit mijn gemijmer gehaald door de keiharde lach van Joeps baas die, wijzend naar de worst, roept: “Gek hè, stiekem ben ik er best een beetje tevreden over.”</p>
<p>Dat is inderdaad gek, maar mensen scheppen wel vaker op over hun huisdier. Hoe vaak hoor je iemand niet vertellen dat hun hartenlap “heel intelligent” is. Ergens hoopt zo’n baasje dat het veronderstelde hoge IQ van Diederik de Siamees samenvalt met zijn eigen slimheidsgraad. Ook geinig: de eigenaar van chihuahua Martin die aan de ganse goegemeente vertelt dat het beest “zo sociaal” is. Wat diezelfde eigenaar overigens iets té sociaal maakt.</p>
<p>Dus misschien kleeft ons toch iets aan van het gedrag van onze beesten. Mijn lievelingsoverbuurvrouw heeft een teckel. Middagenlang zit ze op de stoep voor haar galerie met voor zich een uitgestrekte Sam. Ernaast een bordje: ‘Wereldkampioen in-de-weg-liggen’ om voetgangers te waarschuwen voor de hotdog op pootjes. Maar zelf kan ze er ook wat van. Ze is een belangrijke aanwezigheid in mijn leven geworden, puur door er te zijn. Ik struikel doodgraag over haar.</p>
<p>Intussen loopt tampeloeresboy doodgemoedereerd schommelend door de struiken, zijn baasje wijdbeens erachteraan.</p>
<p>Net op dat moment draait mijn Frenkie een enorme bolus onder de terrastafel. Ik heb geen idee wat dat zegt over mij, maar het belooft weinig goeds.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/nooit-gedacht-dat-een-paardenlul-troost-kon-bieden~bf0245fa/</guid>
      <pubDate>Thu, 29 Sep 2022 00:00:00 +00:00</pubDate>
    </item>
    <item>
      <title><![CDATA[De dochter schrok zich de tandjes: antidepressiva kunnen manies juist vergroten]]></title>
      <description><![CDATA[<p>‘Zomer 2014, op 22 jaar stond ik in de bloei van mijn leven. Ik zat in een (…) relatie met het meisje van mijn dromen, ik woonde in de hipste buurt van Den Haag. Ik (…) studeerde culturele antropologie en ontwikkelingssociologie, geïnspireerd door mijn tussenjaar vrijwilligerswerk in Zuid-Afrika. Ik had niet kunnen weten dat ik aan de vooravond stond van een jarenlange depressie, waarin ik steeds meer de grip op mezelf en uiteindelijk de werkelijkheid zou verliezen.’</p>
<p>Dit is Thijs. Afgelopen week tekende Baas Haan van</p>
<p>NRC</p>
<p>zijn kippenvel brengende verhaal op</p>
<p>, inclusief verslagen van die jongen zelf. Die schreef Thijs vanuit de gevangenis.</p>
<p>Thijs is een gewone student, bezig met zijn scriptie, in wiens hoofd het opeens misgaat. Hij snijdt zijn polsen, enkels en nek door. Een psychose. Thijs moet worden opgenomen, maar er is geen plek. Zijn ouders nemen hem in huis. Behandelaars diagnosticeren ADHD en schrijven dexamfetamine voor, een middel dat psychoses kan veroorzaken én verergeren.</p>
<p>Thijs glijdt af. De behandelend psychiater ziet hij nauwelijks, al trekken zijn ouders geregeld aan de bel. Thijs verandert in een zombie. Zijn felblauwe ogen lijken zwart. Op een dag komt hij thuis met een mes in zijn hand. Thijs heeft een vrouw in Den Haag doodgestoken die haar hondje uitliet, en twee mensen op de Brunssummerheide.</p>
<p>Thijs’</p>
<p>verhaal lijkt een horrorfilm</p>
<p>. Een uitzonderlijke opeenstapeling van behandelingsfouten. Iets wat zelden voorkomt, denk je. Was het maar waar. Want er zijn meer Thijsen. Emma was er een. Een keurig zestigjarig vrouwtje. Trotse oma, moeder en echtgenote met een glanzend leven, zo op het oog. Maar haar donker werd dieper, zo diep dat ze bij de crisisdienst belandde. En in een GGZ-traject. Bij talloze psychiaters. Die zich, ondanks een bloedlijn vol bipolaire stoornissen, strak hielden aan het ‘depressieprotocol’ en haar antidepressiva voorschreven. Toen ze uiteindelijk wel bipolair bleek en haar dochter las wat haar medicatie had kunnen aanrichten, schrok deze zich de tandjes. Want antidepressiva kunnen manies juist vergroten. Zo erg dat mensen denken dat ze kunnen vliegen, zich onoverwinnelijk wanen of suïcide plegen. De dochter vroeg zich af: hoe vaak gebeurt dit? Hoeveel mensen springen er, verkeerd gediagnosticeerd, niet van het dak?</p>
<p>Die dochter ben ik. Ik schreef eerder hierover en ontving talloze ervaringsverhalen. De psychische gezondheidszorg is dermate uitgehold en gebureaucratiseerd dat woorden als ‘depressieprotocollen’ gemeengoed zijn, een opnameplek amper te vinden is en de ambulante zorg die ooit plechtig werd beloofd toen talloze bedden werden weggesaneerd nooit van de grond kwam, want hé: bezuinigingen.</p>
<p>Nu zitten we met z’n allen op een puinhoopberg vol wanhoop en verdriet. Want hoeveel Thijsen zijn er? Hoeveel Emma’s? Hoeveel anderen? Thijs’ verhaal is zo extreem dat we er deze week allemaal over praatten. Maar in de stilte ligt veel meer. Alle psychisch kwetsbaren die de juiste hulp niet krijgen. Die slachtoffers maken. Of slachtoffer worden van zichzelf. Het OM stelt dat in de psychische behandeling van Thijs</p>
<p>niets is misgegaan</p>
<p>. En ik vraag me almaar af of we als maatschappij niet totaal mesjokke geworden zijn.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/de-dochter-schrok-zich-de-tandjes-antidepressiva-kunnen-manies-juist-vergroten~bb9b14be/</guid>
      <pubDate>Sat, 24 Sep 2022 00:00:00 +00:00</pubDate>
    </item>
    <item>
      <title><![CDATA[Sniffend in het pluche begreep ik dat doe-maar-gewoon best leef-je-uit mag zijn]]></title>
      <description><![CDATA[<p>Toegegeven, ik had een mening. Maanden geleden zat ik in een zaaltje vol opgewonden ouders. We werden voorgelicht over het repetitieproces. Velen kenden elkaar al van andere producties. Er werden schouders beklopt en bloedserieuze vragen gesteld aan de producent. “Mijn kind doet meer acteerwerk, kan dat hiernaast? Hoe zit het met de arbeidsinspectie? Wanneer maakt hij te veel uren?”</p>
<p>Ik kauwde ietwat overweldigd op een gevulde koek. Wat een ambities. Zelf zijn wij wat de koters betreft nogal van de nuchtere doe-maar-gewoondoctrine. Als mijn baby’s hun luier volscheten, riep ik grijnzend: ‘Kijk! Hoogbegaafd!’ Ook werkt het enorm op mijn lachspieren als volledig Nederlandse vaders en moeders hun hartenlapjes in het Engels opvoeden. Ik heb zelfs weleens een kerel in een broodjeszaak zijn prinsesje horen dwingen haar bestelling in het pasgeleerde Chinees te doen (‘Een wéééreldtaal’), omdat de koffiedame een Aziatisch uiterlijk had (ze was Koreaans).</p>
<p>Kortom: streberige ouders zijn een ernstig te vermijden soort. Maar afgelopen kerst zag ik een Instagramoproepje van een theaterproducent. Ze zochten kinderen voor de musical Kruimeltje.</p>
<p>Mijn jongste had al een jaartje zangles omdat hij volkszanger wilde worden. Nu was ik eerst niet helemaal overtuigd van zijn nachtegaalkwaliteiten, maar luid is ie wel, wat volkszangertechnisch gunstig is. En zowaar, hij wist noten te raken. Bovendien lijkt hij op Kruimeltje met zijn branie, boeventronie en eeuwig onvermogen zich te voegen naar wat maatschappelijk wenselijk is (stilzitten, schone handen, niet praten over poep). Lang verhaal kort: kind stuurt filmpje in, kind wordt gezien door regisseur van een andere musical, kind gaat dat auditietraject in, moeder van kind zit deze week in tranen in het DeLaMar bij Charlie and the chocolate factory.</p>
<p>Daar ga je dan, Schlikker, met je zelfverklaarde nuchterheid. Maar het zijn niet de rode loper, de premièrepers of het applaus die me ontroeren. Het is het jongetje dat eindelijk volledig in het licht staat. Het jongetje dat zo vaak heeft gehoord: ‘Recht zitten’, ‘Stop met gekke bekken trekken’, ‘Nee, nu geen mop’. Het jongetje over wie in groep 3 al werd geklaagd dat hij ‘wel erg veel fantasie heeft’, het jongetje dat piemels tekent op Citoblaadjes, het jongetje dat altijd búíten de lijnen kleurt in plaats van erbinnen, omdat je buiten de lijnen zelf mag verzinnen wat je mooi vindt.</p>
<p>Dat jongetje zat na een repetitie in de auto en zei: “Mam, het theater, hè... Niemand vindt me daar druk, nooit ben ik raar. Laatst moesten we wachten op de techniek. Ik zong per ongeluk keihard: ‘Feliz navidad, roer ik met mijn vinger in m’n kontgat.’ En iedereen moest lachen! Het theater mama… dat voelt als thuis.”</p>
<p>Afgelopen zondag, sniffend in het pluche bij een voorstelling over de kracht van verbeelding, begreep ik eindelijk dat je doe-­maar-­gewoon best mag veranderen in leef-je-uit. Want de mooiste ambitie die je als ouder kunt hebben, is dat je kind wordt gezien voor wie hij is. Dat je kind wordt gewaardeerd om hoe het in elkaar zit. En dat je kind een plek vindt waar het volledig thuis is.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/sniffend-in-het-pluche-begreep-ik-dat-doe-maar-gewoon-best-leef-je-uit-mag-zijn~be6553b7/</guid>
      <pubDate>Sat, 17 Sep 2022 00:00:00 +00:00</pubDate>
    </item>
    <item>
      <title><![CDATA[Er zit een luchtje aan onze kinderen: pubers aan de e-sigaret]]></title>
      <description><![CDATA[<p>Geregeld ruik ik het, als ik het bruggetje passeer waar gastjes uit de buurt samenklitten. Het zijn pubers zoals pubers altijd zijn. Een mengeling van angst en bravoure in de ogen, hun houdingloosheid compenserend met een grote bek en ingewikkelde handshakes. Zoet ruikt het op dit hangplekje. Zoet omdat ik adolescenten zo onstuitbaar lief vind (onhandige mensen zijn de liefste mensen). Maar er is ook een ander zoet. Een luchtje dat walmt tussen de kinderbekkies. Snoepachtig, framboos vermengd met suikerspin. Onschuldiger kan niet, zou je denken.</p>
<p>Niets is minder waar. Dit is de lucht die hangt op voetbalveldjes, schoolpleinen, voor de bioscoop. Een lucht die wordt rondgeblazen door honderdduizenden kinderen tegelijk.</p>
<p>Noem mij naïef, maar toen mijn zoon naar de middelbare ging, was ik vooral bezorgd over eventueel drankgebruik. Daar hadden we het als het ouders onderling over als er een klassenfeestje was. Net als dat we praatten over drugs; de school droeg bij met een goeiige voorlichtingsavond van de Jellinek.</p>
<p>Het eerste gevaar schuilde echter in een andere hoek. Roken was thuis al sinds de kleutertijd onderwerp van gesprek (waarbij ik doorgaans onsubtiel brulde: “Zou ik niet doen! Ga je dood aan!”). Maar in de brugklas kwam opeens de vraag: hoe zat het dan met vapen? Dat was toch veel gezonder dan sigarettenrook? Wist ik trouwens dat bijna iedereen het deed?</p>
<p>Dat wist ik niet. Ik meende eigenlijk dat vapen was bedoeld voor mensen die met roken wilden stoppen en zo gezellig konden afbouwen? Maar nee. De e-sigaret is helemaal geen afbouwrokertje. Het is een opbouwsigaret.</p>
<p>Dat zegt de sigarettenindustrie er uiteraard niet bij. Die hierperdepiephoeraat dat ze een geweldig gezonde rookvariant heeft ontwikkeld omdat ze zo begaan is met de mensch. Apekool. De e-sigaret is het instapmodelletje om tienertjes zo vroeg mogelijk nicotineverslaafd te maken. Niet voor niets worden kinderen door de tabaksindustrie replacement ­smokers genoemd: zij moeten de rokers vervangen die inmiddels het loodje hebben gelegd.</p>
<p>In 2018 riep de overheid dat het de ambitie had om tot</p>
<p>een rookvrije generatie</p>
<p>te komen. In 2040 zou het aantal jonge rokers moeten zijn verlaagd tot nul. Het is vier jaar later en wat blijkt? Onder jongeren tussen de 16 en 20 is het aantal rokers niet gedaald. Het is gestegen.</p>
<p>Niet zo gek, want van veel prachtvoornemens is geen zak terechtgekomen. De geplande accijnsverhoging ging niet door en het verbod op smaakjes bij e-sigaretten is onlangs uitgesteld.</p>
<p>En de jeugd, zij paft door</p>
<p>. Beginnend met de zo zoet en onschuldig ruikende geur van framboos en suikerspin, om zo letterlijk klaargestoomd te worden voor het zwaardere werk.</p>
<p>Er zit een luchtje aan onze kinderen omdat er een luchtje zit aan de overheid. De overheid die zich in de luren laat leggen door de tabakslobby en de drang om centen te innen. De overheid die mooie beloftes doet, maar die koters nu letterlijk en figuurlijk in de kou laat staan, een pretsigaret in het handje. Het lijkt zo zoet te ruiken, maar dat is onzin. Dit stinkt.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/er-zit-een-luchtje-aan-onze-kinderen-pubers-aan-de-e-sigaret~b1bc12a3/</guid>
      <pubDate>Sat, 10 Sep 2022 00:00:00 +00:00</pubDate>
    </item>
    <item>
      <title><![CDATA[Ik geef het toe: ik wil een Franse opvoeding]]></title>
      <description><![CDATA[<p>Op vakantie valt het altijd extra op. Vooral als er Fransen zijn. In het restaurant converseren die buitengewoon beschaafd en op een net niet verstaanbaar volume. De kinderen zitten bij de ouders aan tafel in gestreken Petit Bateaukleertjes en snijden braaf zwijgend hun haricots verts. Waarom het de Franse slag heet, is me een raadsel, want Fransen zijn in de opvoeding zo rekkelijk als de seksuele moraal van een ouderling. Ik heb deze zomer zelfs gezien dat een vader zijn dreinende dochter op het strand in de hoek zette. Wat wonderlijk is, want een strand heeft geen hoeken. Maar het kind zat ’s avonds ongetwijfeld wel weer lieflijk te dineren. Vlekkeloos. Zoals alle Fransen aan de dis.</p>
<p>Nee, dan onze tafel, die bezet wordt door mijn man, vader, mijzelf en twee zoons die het liefste de keurige eetzaal binnen stampen met sportsokken in van die vreselijke Adidasbadslippers. Eentje barst uit in een lied, er knalt een wijnglas om, we spelen het kaartspel pesten, wat gepaard gaat met enorm tumult, uitroepen als ‘in je reetje!’ (ik ga dit niet toelichten) en vooral veel lachsalvo’s.</p>
<p>Natuurlijk vind ik ons veel gezelliger dan de zwijgende zuurbekjes. Toch verlang ik, zeker nu het schoolseizoen weer begint, naar meer structuur, orde, zelfs discipline. Ik geef het toe: ik wil een Franse opvoeding.</p>
<p>Want het leven overkomt ons zo. Iedere week de verrassing dat de gymschoenen nog steeds kwijt zijn, discussies over bedtijden en lunch (“Nee, paprikachips tellen niet als groente”) en de opzienbarende conclusie dat het huiswerk verkroepoekt blijkt te wonen onder dertien paar ongewassen sportsokken, een pond klevende drop, een sleutelhanger in de vorm van een lachende penis en een boete wegens stoepfietsen die ik nog moest betalen maar kwijt was. Dat zou zo’n nuffige Franse moeder natuurlijk nooit overkomen.</p>
<p>Voor de zoveelste keer aan het eind van de zoveelste vakantie neem ik me voor het beter te doen. Ik sop de kinderkamers uit, ik koop plastic postbakjes (“Ma! Wat is dit?” “Heel handig, elk schoolvak krijgt zijn eigen laadje.” “Waarom?” “Om je losse aantekeningen in op te bergen.” “Waarom?”), ik maak nieuwe regels (“Tas uitruimen zodra je thuis komt!”), stel schermtijden op en overweeg zelfs een Excelsheet te fabrieken waarin we de avondmaaltijden kunnen invullen zodat we elkaar niet elke dag misbaarlijk en in totale verbijstering aanstaren bij de vraag wat we nou weer moeten eten.</p>
<p>Tevreden kijk ik om me heen naar mijn opgeruimde huis. Wat zeg ik: mijn opgeruimde leven. Vanaf nu is alles anders.</p>
<p>Op de eerste schooldag blijkt het goede-­voorneem-virus te zijn overgeslagen op de jongste. “Mam,” zegt hij. “dit jaar ga ik goed luisteren, gedraag ik me rustig en ben ik een keurige jongen.” Ik knik goedkeurend.</p>
<p>Een kwartier later, op weg naar zijn klas, zingt hij schallend door de net wakkere straat: “Wat is er lekkerder dan poepeeeeeeeen? De stront uit je billen laten floepen. Wat is er lekkerder dan kakken? Een drol uit je anus laten zakkeeeeeeen!”</p>
<p>Zwijgend haricots verts eten is nog ver weg.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ik-geef-het-toe-ik-wil-een-franse-opvoeding~b0654592/</guid>
      <pubDate>Sat, 3 Sep 2022 00:00:00 +00:00</pubDate>
    </item>
    <item>
      <title><![CDATA[Vrouwen zijn niet gek. Gek is hoe slecht we voor ze zorgen]]></title>
      <description><![CDATA[<p>“Maar ik voel me niet goed, dokter.”</p>
<p>“Tja, uit het bloed komt niets specifieks.”</p>
<p>“Ik ben mezelf niet, ik herken niet meer wie ik was.”</p>
<p>“Hmm. Misschien is het u allemaal gewoon even te veel? Ontspan meer. Ik ken nog een heel goede coach.”</p>
<p>Zomaar een gesprekje dat zomaar in artsenpraktijken gevoerd wordt. Dagelijks. Vrouw komt bij de dokter, vrouw heeft onduidelijke klachten, dokter heeft geen diagnose, vrouw wordt naar huis gestuurd met de opmerking er maar mee te moeten leren leven of de vraag of ze niet overwerkt is.</p>
<p>Klinkt dit overdreven? Voor me ligt een stapel papier met honderden praktijkverhalen.</p>
<p>Mirjam: liep met onverklaarde gezondheidsklachten rond, consulteerde vijf internisten, belandde bij talloze hulpver­leners, voelde zich steeds kleiner gemaakt, vreesde dat ze zeurde, maar voelde dat er iets niet klopte. Uiteindelijk, na tien jaar, werd ontdekt dat ze een goedaardige tumor had van de bijschildklier met kwaadaardige uitwerking op de organen.</p>
<p>Jenna: belandde zwetend en paniekerig bij de huisarts, ze had ook merkwaardige pijn in haar rug. De dokter gaf haar rust­gevende pilletjes. Niet wetende dat Jenna op het punt stond een hartaanval te krijgen.</p>
<p>Elise: kreeg last van paniek, met name ’s nachts. Ze sliep niet meer, at steeds minder, kon zich nergens op concentreren. Ze werd doorverwezen naar de GGZ, ploos haar hele jeugd uit, kreeg talloze kalmeringsmiddelen. Tot bleek dat ze in de overgang zat. Na hormoonsuppletie waren alle klachten verdwenen.</p>
<p>Ik blader door de stapel. Ik kreeg hem van Mirjam Kaijer, de vrouw van de bijschildkliertumor – overigens geen zeldzame aandoening, maar liefst 1 op de 250 vrouwen heeft hem. Toch wordt hij weinig herkend. Mirjam las over mijn medische geworstel (Roos: kreeg de diagnose overspannen terwijl ze bleek te lijden aan een hersenziekte die opvlamde door hormoonfluctuatie). Ze wees me op haar boek</p>
<p>Ik ben geen man</p>
<p>, waarin ze uitzocht hoe het met de Nederlandse gezondheidszorg voor vrouwen gesteld is.</p>
<p>Even een opsomming: 75 procent van patiënten met schildklierafwijkingen, ­reuma en andere auto-immuunziekten is vrouw. Vrouwen krijgen twee keer zo vaak de diagnose depressie als mannen. Vrouwen gebruiken veel meer medicijnen. Vrouwen hebben veel vaker bijwerkingen. Hart- en vaatziekten worden bij vrouwen geregeld gemist. Omdat er te weinig onderzoek is gedaan naar het vrouwen­lichaam worden ook talloze ziektes, bijvoorbeeld hormoongerelateerde, niet ­herkend.</p>
<p>Wat gebeurt er dan? Het ‘tussen de ­oren­­syndroom’ duikt op. Duizenden en duizenden vrouwen worden naar burnoutcoaches, retraites, kom-in-je-krachtworkshops en de psych gestuurd terwijl er sprake is van lichamelijke problemen.</p>
<p>Maar liefst 80 procent van alle patiënten met onverklaarbare gezondheidsklachten is vrouw. Nee, dat komt niet doordat vrouwen zwakke, hysterische, labiele klaagpopjes zijn. Dat komt doordat het vrouwenlijf in de medische wetenschap nog altijd een veel slechter ontgonnen gebied is dat het lichaam van iemand met een piem.</p>
<p>Het wordt hoog tijd dat hier verandering in komt. Want vrouwen zijn niet gek. Gek is hoe slecht we voor ze zorgen.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/ps/vrouwen-zijn-niet-gek-gek-is-hoe-slecht-we-voor-ze-zorgen~b849dbbd/</guid>
      <pubDate>Sat, 27 Aug 2022 00:00:00 +00:00</pubDate>
    </item>
  </channel>
</rss>
