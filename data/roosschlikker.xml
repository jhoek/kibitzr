<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Als je alles verliest, weet je wat je hebt]]></title>
      <description><![CDATA[<p>Weinig ziet er zo hulpeloos uit als een wielrenner die tegen het asfalt is gesmakt. Het lichaam in foetushouding, schouders vertrokken, helm scheef op het hoofd. Ernaast de fiets, met een ketting die naratelt.</p>
<p>Man, wat heb ik vaak dat ene telefoontje gekregen. Mijn pa. Zijn stem rustig. Te rustig. Zo rustig dat ik wist: hier zit paniek die coûte que coûte onder het deksel gehouden moet worden. “Schatje, je moet niet schrikken, hoor, maar...”</p>
<p>Even later zag ik hem dan. Zijn dijbeen, schouder en elleboog totaal ontveld. De andere keer zeven ribben gebroken (‘Een rijtje!’). Of pontificaal achter zijn werkbureau met een gezicht dat bij elkaar gehouden werd door gaas en verband. Dummie de mummie was er een kleine jongen bij. Tussen de plaksels door zag ik een scheve grijns. Tja. Gevallen.</p>
<p>Dat haat en liefde net zo aan elkaar gekleefd zitten als pleisters en huid, voelde ik op die momenten goed. Want wat haatte ik het eeuwige risico dat hij nam op die achterlijk dunne bandjes. En wat hield ik van hem. Met zijn tijdelijke manke loop. En zijn montere “Volgende week fiets ik weer!” Dat zei hij niet eens om me gerust te stellen. Hij meende het.</p>
<p>Want dat is wat fietsers doen. Ze vallen. En ze staan op. Was het daarom dat het me ontroerde dat</p>
<p>Fabio Jakobsen en Dylan Groenewegen</p>
<p>een touretappe wonnen? Iedereen kent het verhaal. In 2020, tijdens een sprint in de Ronde van Polen, maakte Groenewegen een monsterfout. Hij week af van zijn lijn, waarna Jakobsen de hekken in vloog. Hij brak alle botten van zijn gezicht, zijn verhemelte en luchtpijp waren verbrijzeld.</p>
<p>Dat hij weer fietst, is een wonder. Dat zijn rivaal, die een maandenlange schorsing kreeg, ook weer het peloton in dorst eveneens. De onderlinge verhoudingen zijn nooit goed gekomen. Maar ze stapten wel weer op. Ondanks eindeloze operaties. En ondanks wellicht een Mont Ventoux aan schuldgevoel.</p>
<p>Je kunt zeggen: gekkenwerk. Maar ik noem het lust. Lust om de wind door je wielen te horen ruizen, om het gesuis in je bloed te doen ontstaan dat nog uren aanhoudt nadat je een sportprestatie hebt geleverd. Gesuis dat je uit je slaap houdt. Maar ook voorkomt dat je indut.</p>
<p>Weinig ziet er zo hulpeloos uit als een wielrenner die tegen het asfalt is gesmakt. Weinig inspireert zo als degenen die weer opstaan.</p>
<p>Toen mijn vader op de IC lag met die gebroken ribben, mocht hij van de fysio voorzichtig wat bewegen. Tien minuten later schuifelde hij met zijn infuus rondjes over de afdeling. Zijn lach schalde door de gang. “Volgende week fiets ik weer!”</p>
<p>Na zijn winst sprak Jakobsen over zijn familie die hem zo gesteund had. Hij was intens dankbaar. “Als je alles verliest, weet je wat je hebt.” Inderdaad. De mensen van wie je houdt. En de lust tot leven. Toen de interviewer vroeg: “Wat gaan we morgen doen?”, was het lachende antwoord overduidelijk. “Weer sprinten.”</p>
<p>Want dat is wat fietsers doen. Als het kan, stappen ze altijd weer op.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/als-je-alles-verliest-weet-je-wat-je-hebt~b04f675e/</guid>
      <pubDate>Sat, 9 Jul 2022 00:00:00 +00:00</pubDate>
    </item>
    <item>
      <title><![CDATA[Het is zoveel. En ik ben alles kwijt! Overal blaadjes. En oude stof. Vergeten. In mijn kop. Het zat er ooit. Maar waar?]]></title>
      <description><![CDATA[<p>‘Oké, liefje, als we georganiseerd werken en alles stapje voor stapje doen, valt het best mee.”</p>
<p>“Tien vakken, ma. Dat is ziek veel. Heb jij weleens voor tien vakken geleerd?”</p>
<p>“O kind, zo váák. Ja hoor. Dat is heel gewoon op de middelbare. Een toetsweek is even taai, maar je hoofd is net een computer, daar kun je heel veel instoppen. Het is een kwestie van F en C!”</p>
<p>“Van fuck en cunt?”</p>
<p>“Van focus en concentratie! Nou kom op. We beginnen met Spaans.”</p>
<p>“Follar y puta.”</p>
<p>“Wat?”</p>
<p>“Fuck en cunt.”</p>
<p>“Eh, o ja, haha. Weet je wat, we doen eerst aardrijkskunde. Hier staat een oefenvraag: ‘Noem vijf verschillende schaalniveaus.’ Zoek maar op.”</p>
<p>“Ik heb geen aardrijkskundeboek.”</p>
<p>“Hoezo?”</p>
<p>“We krijgen altijd losse blaadjes mee naar huis.”</p>
<p>“En waar zijn die blaadjes?”</p>
<p>“Geen idee. Verdwenen. Denk ik. Of zo.”</p>
<p>“Jemig, je bent zo slecht georganiseerd. Alles is chaos. Goed. Wiskunde dan. Herleid: 8xy+3y(2x+5)+10y.”</p>
<p>“Jaja, dat kan ik wel. Maar eh, kan jij het ook? Je kijkt zo moeilijk.”</p>
<p>“Natúúrlijk. Je hoofd is net een computer, dus wat er eenmaal is ingestopt…”</p>
<p>“Gadverdamme, dat klinkt pornografisch.”</p>
<p>“Nou ja! Oké, natuurkunde dan. ‘Schets een holle spiegel die van een ­divergente bundel een convergente ­bundel maakt.’”</p>
<p>“Wist je dat als je van een man zijn lul afhakt hij opnieuw moet leren lopen?”</p>
<p>“Huh? Ik denk dat ie sowieso doodbloedt hoor.”</p>
<p>“Echt niet, hij moet opnieuw leren lopen. Omdat die lus niet meer tussen zijn benen zwaait. Dat moet hij dan helemaal ontwennen, dan gaat ie zo wijdbeens…”</p>
<p>“Ja ja ja. Hoe weten we dit allemaal?”</p>
<p>“TikTok.”</p>
<p>“Zou zo’n man ook fantoompijn krijgen, vraag ik me dan af. Nee, nee, nee! We moeten leren. Je leidt me af. Kom op.”</p>
<p>“Dit is biologie, hoor. Heel belangrijk vak.”</p>
<p>“Ja, bio, dat doen we. Beantwoord maar: zijn schimmeldraden ééncellig of meercellig?”</p>
<p>“Gadverdamme, schimmel.”</p>
<p>“Oké we schakelen door naar Frans. Wat is een oorbel? Eh, even zoeken. Dat is een boucle d’oreille. En we gaan verder met Duits. Wat betekent Kraftfahrzeugsteuer? Godallemachtig, weet ik veel. Wegenbelasting? Echt? Geschiedenis dan. Omschrijf het drieslagstelsel. O wacht, waar is je schrift van schei…”</p>
<p>“Mam, alles goed? Kunnen we niet beter één vak tegelijk doen?”</p>
<p>“We moeten dóór! Ik heb proefwerkweek!”</p>
<p>“Nee, ík heb proefwerkweek.”</p>
<p>“Ja maar ik dus ook. En het is zoveel. En ik ben alles kwijt! Overal blaadjes. En oude stof. Vergeten. In mijn kop. Het zat er ooit. Maar waar?”</p>
<p>“Zit je nou ‘afgehakte lul’ te googelen?”</p>
<p>“Nee, nee, nee, niks. Ik ben er weer. Waar waren we? O ja: drieslagstelsel en 8xy+3y, met een divergente bundel, follar y puta en een boucle d’oreille vol met schaalniveaus. Ik… ik…”</p>
<p>“Mam, alles is chaos! Als we gewoon georganiseerd werken en alles stapje voor stapje doen, dan is het heus niet zoveel. Mam? Maaaaaaam?”</p>
<p>“KRAFTFAHRZEUGSTEUER!”</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/het-is-zoveel-en-ik-ben-alles-kwijt-overal-blaadjes-en-oude-stof-vergeten-in-mijn-kop-het-zat-er-ooit-maar-waar~b959a21e/</guid>
      <pubDate>Sat, 2 Jul 2022 00:00:00 +00:00</pubDate>
    </item>
    <item>
      <title><![CDATA[Ik wil niet alleen denken aan het zware van jou]]></title>
      <description><![CDATA[<p>Dacht je dat je gek was geworden?</p>
<p>Hoi, mam.</p>
<p>Dag kind. Nou? Dacht je dat?</p>
<p>Soms.</p>
<p>Ik heb je wel zien liggen. In je eentje. Als de kinderen naar school waren en je man uit racefietsen. Je had iedereen uitgezwaaid met je vrolijke snuit. “Dag! Fijne dag!” Toen deed je de deur dicht en slofte de kamer in. Om opgekruld weg te kruipen. Wachtend op de slaap.</p>
<p>Ik wilde alleen maar slapen.</p>
<p>Dat weet ik.</p>
<p>Jij weet dat. In elk interview is me gevraagd: “Ben je bang dat je op je moeder lijkt?” Ik wilde je nooit afvallen. Riep hoe leuk je was en dat ik daar dolgraag op lijk. “Maar depressies ken ik gelukkig niet,” zei ik erbij. “Ik begrijp depressies alleen doordat ik er zo vaak naast heb gezeten.” En nu? Nu zat ik er niet naast. Nu zat ik erin. En ik was doodsbang dat ik op je leek.</p>
<p>Ik heb je zien liggen. Angstig en benauwd.</p>
<p>Sterker, je was erbij. Je bent vijf jaar dood. Toch lag je boven op me. Je woog vijftig kilo, maar voelde olifantenzwaar. Het was jouw zwaarte die op me drukte.</p>
<p>Sorry.</p>
<p>Ik wil niet alleen denken aan het zware van jou.</p>
<p>We hebben ook gelachen.</p>
<p>Tork. Tork. Tork. Weet je nog? We zaten bij de crisisdienst. Je depressie was zo erg dat je psychotisch werd.</p>
<p>Dat waren rare momenten. Dan zag ik overal muizen lopen.</p>
<p>Dronken we koffie, sprong je opeens op. “Weg! Weg!” wapperend richting imaginair beest. In die wachtkamer was je ook ver heen. Je zat naast me, almaar friemelend in je tasje. Opeens zag je een doos tissues van het merk Tork. Jij ontwaarde daar een verborgen boodschap in. “Tork. Tork Tork. Ik ben een Tork, een slecht persoon, een Tork,” murmelde je. Op een gegeven moment kreeg ik daar zo de zenuwen van dat ik die tissues achter de bank smeet. “Weg is de Tork, mam!” Met een enorme boog zeilde de doos door de lucht. Net op het moment dat de psychiater binnenkwam.</p>
<p>Hahaha, ze hadden jou wel kunnen opnemen.</p>
<p>Ik mis je. Lekkere Tork van me.</p>
<p>Ik ben er nog. Ik zit in jou. Soms vrees ik dat dat meer is dan je wilt.</p>
<p>Niemand had me deze maanden zo begrepen als jij.</p>
<p>Zal ik nog even bij je liggen? Daarna vertrek ik. Echt. Het gaat beter. Je hebt me niet meer nodig. Maar nu vlei ik me nog een momentje tegen je aan. Olifantenzwaar.</p>
<p>Zwaar en licht tegelijk. Dat ben jij mam. En ik ook. Ben ik toch nog een beetje jou.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ik-wil-niet-alleen-denken-aan-het-zware-van-jou~b8e326c1/</guid>
      <pubDate>Sat, 25 Jun 2022 00:00:00 +00:00</pubDate>
    </item>
    <item>
      <title><![CDATA[Wie langzaam door het duister wordt meegezogen, wil zich vaak niet tonen]]></title>
      <description><![CDATA[<p>Je ziet ze niet. De mensen met wie het slecht gaat.</p>
<p>Natuurlijk. Soms begint iemand op een terras te grienen vanwege een ontslag. Of staat er een stel hooggeschouderd te ruziën, waardoor de hele straat weet: loopt effe niet zo lekker. Of zit de buurtalcoholist ’s morgens al het alfabet te boeren op een bankje. Dat zijn ook mensen met wie het minder gaat. Maar wie langzaam door het duister wordt meege­zogen, wil zich vaak niet tonen.</p>
<p>Alle mensen die wakker worden en het liefst onder de wol blijven. Laat me slapen. Ogen dicht. Ik kan het niet. Vandaag wil ik er niet zijn. Het zijn er honderdduizenden. Maar we zien ze niet.</p>
<p>We zien ook niet de paniek. Elke ochtend om half zes rechtop in bed. Ik moet eruit. Nee, ik moet blijven liggen. Ik ben zo moe. Ik heb geen rust.</p>
<p>We hebben er geen oog voor. Degenen die aarzelend in de Etos bij het supplementenschap staan en maar weer een vitaminepreparaat kopen dat de stemming gunstig beïnvloedt.</p>
<p>Er is geen ruimte voor. Voor hen die in zakjes blazen, zweet in de bilnaad, vlak voor ze de kantoortuin binnenwandelen omdat ze weer een dag ‘lekker gaan knallen’.</p>
<p>Je ziet ze niet. De mensen met wie het slecht gaat. Mij zag je ook niet. Ja, ik kwam gewoon mijn bed uit. Ik schreef stukjes. Ik verscheen op werkmeetings. In televisie-­uitzendingen zelfs. Maar je zag me niet echt. Een enkeling die scherp blikte, viel iets op. ‘Je bent zo rustig.’ Maar ik was niet rustig. Ik was er niet.</p>
<p>In pogingen mezelf terug te vinden schreef ik me in voor talloze online ‘pluk je geluk’-cursussen, ik las en mediteerde me scheel, keilde ashwagandha en sint-­janskruidtabletjes naar binnen als waren het smarties. Het hielp niet. Ik, dochter van een bipolaire vrouw, heb altijd de zon in mijn kop gehad. Tot er een grauwsluier voor verscheen.</p>
<p>“Je hebt niet de ziekte van je moeder,” verzekerden artsen me. Maar waarom trok de zwaarte me omlaag? Niemand weet het. De leeftijd. Hormonen. Migrainemedicatie. Onverwerkte rouw. Een beetje van alles. Nooit had ik gedacht dat de huisarts tegen mij het woord ‘depressie’ zou zeggen. Maar het gebeurde. En ik sprak er verder met niemand over.</p>
<p>Je ziet ze niet. De mensen met wie het slecht gaat. Die de somberte als een verzwaringsdeken over zich heen voelen l­­iggen. Want ondanks al die stof zijn ze naakt, zo naakt.</p>
<p>Deze week herkende ik mezelf opeens weer. De juiste hulp (praten en pillen) zet zoden aan de dijk. Ik bezie de wereld zoals ik hem 47 jaar bekeken heb. Met een natuurlijk goed humeur. En een zekere gretigheid.</p>
<p>Toch voel ik me wankel. Want wie eenmaal van een ladder lazert, blijft als hij weer omhoog klautert altijd een beetje bibberen.</p>
<p>Het is ironisch. Ik, die eindeloos schreef dat psychische problemen uit het verdomhoekje moeten, schijt zeven kleuren.</p>
<p>Omdat ik me hier en vandaag wel laat zien. Maar dat durf ik pas nu het eindelijk beter gaat.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/wie-langzaam-door-het-duister-wordt-meegezogen-wil-zich-vaak-niet-tonen~bc23b8ef/</guid>
      <pubDate>Sat, 18 Jun 2022 00:00:00 +00:00</pubDate>
    </item>
    <item>
      <title><![CDATA[Op een dag ontmoette ik Huub van der Lubbe, de man die diamanten strooide]]></title>
      <description><![CDATA[<p>“Als ik een zoon krijg, heet ie Huub!” Ik heb het mijn vriend vaak horen roepen als we Paradiso verlieten. Bezweet, bebierd, bezopen. En vooral euforisch. Na urenlang meedeinen met die ene band.</p>
<p>Ik was veertien toen ik voor het eerst met mijn beste vriendin naar De Dijk ging. Pukkelguppies waren we, ons veel te bewust van onszelf, maar zodra Huub zong verdween de schaamte. Hij was zonder schroom, wisselde grootse woorden over liefde af met tedere poëtische teksten. Zijn bravoure, zijn wens om alles te zijn – zanger, poëet, levenskunstenaar – het straalde op ons af. In het bandshirt dat ik na afloop kocht, heb ik zoveel jaar geslapen dat de gaten erin vielen. Eerlijk gezegd ligt het nog in de kast. Ik kan er geen afscheid van nemen.</p>
<p>Als twintigers gingen we opnieuw naar De Dijk, ditmaal met onze hele vriendengroep. Een traditie werd geboren. Jaarlijks stonden we op dezelfde plek, de armen om elkaars schouders. “Als ik een zoon krijg, heet ie Huub!”</p>
<p>Er kwamen relaties, koophuizen, scheidingen, carrières. Er werden kinderen geboren, er gingen ouders dood. De tijd dat we wekelijks ‘op café’ gingen, bleek voorbij. Maar er was een constante. Daar, rechts voor de bar, in Paradiso, keken we samen naar de band. En die tovenaar van een zanger.</p>
<p>Op een dag ontmoette ik hem in de Kleine Komedie, waar hij een ode aan Ramses Shaffy had gezongen. Hij dronk na afloop een biertje. De kennis met wie ik was, stapte kordaat op hem af en complimenteerde hem. Bescheten schoof ik naast haar. Toen Huub mij aankeek, kwam er niets anders dan een raar kuchje.</p>
<p>Jaren later kreeg ik een herkansing toen ik hem mocht interviewen. Me veel te bewust van mezelf zat ik tegenover hem. Het dreigde een rampzalig gesprek te worden. Tot Van der Lubbe zijn jas uitdeed. Want waar hij in eerste instantie voldeed aan het standaardbeeld van een rockzanger – spijkerbroek, laarzen, gegroefde kop – kwam dat ene kledingstuk tevoorschijn: een zorgvuldig gestreken zwarte glitterblouse. Zonder schroom strooide hij met sierstenen, iets wat hij zijn hele loopbaan heeft gedaan.</p>
<p>Bij vertrek vroeg hij aarzelend: “Hebben wij elkaar eerder ontmoet?” Ik schudde hevig mijn hoofd. “O, ik dacht het even...”</p>
<p>Pas nu geef ik het toe: ja, we hebben elkaar eerder ontmoet. Zoals elke fan van De Dijk Huub ontmoette in al zijn Huubheid. Daarvoor kwamen wij vrienden terug, elk jaar. De Dijk is onze constante.</p>
<p>Maar helaas, zelfs constanten houden ermee op. De zoon van mijn vriend kreeg uiteindelijk een andere naam. Maar ergens heten al onze zonen Huub. Want zij zijn nazaten van een generatie die meedeinde met de man met het glitteroverhemd. De man die diamanten strooide.</p>
<p>‘Alles gaat voorbij. De gouden verhalen, de drank, het chagrijn. Het zweet, het verleden, de bittere pijn. Alles gaat voorbij. De chaos, de spanning, de misselijkheid. De strijd tegen waanzin en tegen de tijd.’</p>
<p>Ja, Huub, je zong je gelijk. Alles gaat voorbij. En toch is er één T-shirt dat voor altijd in mijn kast ligt.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/op-een-dag-ontmoette-ik-huub-van-der-lubbe-de-man-die-diamanten-strooide~b46605ab/</guid>
      <pubDate>Sat, 11 Jun 2022 00:00:00 +00:00</pubDate>
    </item>
    <item>
      <title><![CDATA[Uiteindelijk moest ie poepen, er verscheen een draad uit zijn kont]]></title>
      <description><![CDATA[<p>“Jacob heeft iets verkeerds gegeten.”</p>
<p>“Oh.”</p>
<p>“De hele nacht kotsen, erg hè.”</p>
<p>“Mmmm.”</p>
<p>“En nog raakte hij niet alles kwijt.”</p>
<p>“Ach.”</p>
<p>“Uiteindelijk moest ie poepen. Er verscheen een draad uit zijn kont. Wel twee meter lang. Er kwam geen einde aan. En maar trekken. Maar ja, zo’n bol wol is veel, hoor. Helemaal als ie verstrikt raakt in je darmstelsel, daar krijg je last van, denk je ook niet?”</p>
<p>“Eeeeh, schat?”</p>
<p>“Ja?”</p>
<p>“Wie is in godsnaam Jacob?”</p>
<p>Mijn echtgenoot heeft een hoop kwaliteiten, maar ik vermoed dat hij het allerbeste fungeert als hondendorpspomp van de buurt. Iedere blafferd op het uitlaatveldje kent hij bij naam, hij is op de hoogte van alle liefdes, scheidingen, medische gegevens en persoonlijke voor- en afkeuren van zowel de honden als baasjes. Mijn man lult met alles wat beweegt. En piest. En aan testikels krabt (ook zowel de honden als de baasjes).</p>
<p>Zelf maakte ik me er lange tijd makkelijker van af. Gebabbel over niks, ik bracht het niet op. Ik hield het bij beleefdheidsknikjes.</p>
<p>Dat is echter niet vol te houden. Zo was er de gozer in trainingspak die van veraf naar me bulderde: “Mooie hond heb ik, hè!” Ik knikte richting mopshond die net in opperste concentratie zijn tong in de anus van mijn Frenkie poogde te poeren. “Heel aanhankelijk,” snoefde de vent. Ik kon het niet ontkennen. “Luistert ook. Eigenlijk iets te goed. Me vorige hond was pas echt een karakter. Roxy. Niet te houwen. Ging haar eigen gang. Haha, prachtwijf. Net me ex. Maar ja, die heb zij meegenomen. Wat ik zeg: zij ging ook volledig haar gang.”</p>
<p>Ja, nu zit ik ermee. Want ik kan wel halsstarrig podcasts blijven luisteren, als ik trainingspakkenboy tegenkom haalt ie herinneringen op aan Rox. Net als de regenhoedjesvrouw vaak murmelt dat ze haar man zo mist. En de lerares met burn-out trots vertelt dat ze vandaag tienduizend stappen heeft gezet,</p>
<p>Het is de dagelijkse gang onder dezelfde omstandigheden die ons allen bindt. En ondanks mezelf begin ik de canis populi in mijn hart te sluiten. Zelfs degenen die ik eerst doodeng vond. Zoals vogelman: kale kop, knotsen van knuisten, legerkistjes, zijn bewoordingen even rauw als zijn uiterlijk. Mopperend op ‘joggingtrutjes’, hipsterkoffiefiguren of de parkfestivalisering baande hij zich een weg door het loof. Opvallend genoeg zag ik hem altijd al van ver aankomen omdat er een kraaienzwerm rond hem cirkelde. Je zou haast denken dat het een duivelse mysticus was, gevolgd door duistere dieren. Tot ik ontdekte waarom het gevogelte hem volgde. Teder aaide hij Frenkie door zijn vacht. “Mag ie een Frolicje?” Toen wees ie naar boven. “Zij krijgen er ook altijd een. Is toch gezellig, dat ze een beetje bij je blijven?”</p>
<p>En dat is het. Als ballonnen zweven de kraaien boven zijn hoofd. Want soms leggen mensen lijntjes. Tussen dieren en henzelf. Tussen mensen en henzelf. Lijntjes met lieve praatjes over niets. Of alles. De Frolicman doet het. Joggingbroekenboy. Weduwe. Burn-outer. Mijn man. Zij kunnen dat. En ik begin het langzaam te leren.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/uiteindelijk-moest-ie-poepen-er-verscheen-een-draad-uit-zijn-kont~b9bb886a/</guid>
      <pubDate>Sat, 4 Jun 2022 00:00:00 +00:00</pubDate>
    </item>
    <item>
      <title><![CDATA[Soms is er iemand nodig die je liefdevol over het randje kiepert tot je een plasje wordt van snot]]></title>
      <description><![CDATA[<p>Gek is het, dat soms na jarenlange rust het ene na het andere overlijdensbericht op de mat valt. Het zijn geen directe naasten, toch stemt het nieuws mistroostig, zonder hemeltergend verdriet.</p>
<p>Overigens weet ik dat wanneer dat verdriet er wel is, je er ook vaak moeilijk bij kunt. Tranen verstoppen zich onder angst. “Als ik eenmaal begin te janken, hou ik nooit meer op.” Dus is het slikken, weg­duwen, en voort maar weer.</p>
<p>Toen vijf jaar geleden mijn neef overleed, zat deze opstopping me danig in de weg. Ik wist dat niet gevoelde pijn erger is dan wel doorleefde emotie. En toch: janken lukte niet.</p>
<p>Destijds kickbokste ik. Niet in zo’n hippe fluorescerende-zakkenzaak, maar in een oldskool vuige afbeultent waar het stonk naar zweet, waar je voortdurend hevig gekreun hoorde, waar een van de trainers me over zijn vakantie vertelde dat het prachtig was op Bali, maar dat ze met de motorclub wel wat mot hadden gehad met een concurrerende bende. “Je weet hoe dat gaat.” Ik weet helemaal niet hoe dat gaat, maar dorst niet door te vragen. Het was kortom geen Plopsaland.</p>
<p>Toch nam ik met liefde mijn kinderen mee. De ruige gasten bleken namelijk ­stiekem van suikergoed. Ooit was ik mijn jongste even uit het oog verloren. Uiteindelijk kwam hij aangerend. “Mam! Ik heb een nieuwe vriend!” Achter hem wuifde een vent mét staart zónder tanden me vrolijk toe.</p>
<p>Toen ik dichterbij kwam, meende ik ‘Redrum’ in de binnenkant van zijn onderlip getatoeëerd te zien staan. Redrum grijnsde. “Zullen we nog effe?” vroeg-ie. Toen spreidde hij uitermate zorgvuldig een handdoek voor mijn 5-jarige uit. En deed hem voor hoe hij zich moest opdrukken. Het was rammend lief.</p>
<p>Maar het liefste was trainer Johnny die, zodra hij mijn zoons zag, giechelend schreeuwde: “Buikie kriebelen!” Waarop een kietelgevecht ontstond. Johnny, tanig sterk met een schallach die gebroken ruiten in sponningen deed trillen. Johnny, ietwat verlegen in de omgang, maar tijdens het trainen een beest dat wanneer hij je al over de kling had gejaagd plotseling “Marathoooooooon!” brulde, waarna je een eindeloze choreografie van highkicks, lowkicks, linkse directes en rechtse uppercuts in enorme snel- en felheid moest uitvoeren.</p>
<p>Op de dag dat ik met mijn verdriet­obstipatie bij hem kwam trainen, keek hij me onderzoekend aan en zei zacht: “Kom, we gaan gewoon beginnen.” Ik sloeg, nogal lulligjes voor mijn doen. “Is dit alles?” Ik wilde protesteren. Ik was moe, de uitvaart was verschrikkelijk triest geweest, het was me het weekje wel, maar Johnny kende geen genade. “Marathon!” brulde hij. “Geef me alles, Roos! Alles! Marathoooooooooon!”</p>
<p>Uiteindelijk, na eindeloos beuken, kwamen ze. De tranen. Een verlossing. Want soms is er iemand nodig die je liefdevol over het randje kiepert tot je een plasje wordt van snot.</p>
<p>En nu wordt Johnny deze week begraven. Zijn grote knuisten houdt hij stralend geheven op de rouwkaart. Ik hoor die kenmerkende lach niet meer schallen. Mister Marathon is dood. En ik weet niet tegen wie ik aan moet slaan om dat echt te voelen.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/soms-is-er-iemand-nodig-die-je-liefdevol-over-het-randje-kiepert-tot-je-een-plasje-wordt-van-snot~b11757b0/</guid>
      <pubDate>Sat, 28 May 2022 00:00:00 +00:00</pubDate>
    </item>
    <item>
      <title><![CDATA[Ik tuimel maandelijks een steile depressiediepte in waar het pikzwart is]]></title>
      <description><![CDATA[<p>Ik ben een hoogopgeleide, ervaren vrouw in bezit van allerlei diploma’s. Van gymnasium tot duikbrevet, van zwem A, B, C tot rijbewijs, van bul tot veterstrik, ik heb een la papiertjes die een bewijs vormen van mijn weten of kunnen. Toch heb ik inmiddels iets vierhonderd keer gedaan zonder er een zak van te snappen.</p>
<p>De eerste keer was terecht wat eigenaardig, zoals vrijwel alle eerste keren. Maar in de jaren daarna trad slechts mondjesmaat gewenning op. Ongelukjes bleken in kleine hoekjes te zitten, wat altijd tot paniek leidde. Want dit is iets wat je alleen moet doen, waar je schichtig omheen beweegt en op fluistertoon met soortgenoten over praat: “Zeg, heb jij misschien, eeeeeh, iets voor mij?”</p>
<p>En hoewel het achterlijk klinkt, was er telkens verbazing. Het bibberig voelen, de verandering van weersomstandigheden, het almaar de schuld zoeken in het eigen hoofd. ‘Wat doe ik raar! Zeur niet zo. Wat is er met me aan de hand?’</p>
<p>Ik ben een hoogopgeleide vrouw. Met de regelmaat van een Zwitsers uurwerk doorleefde ik het en toch zag ik talloze malen pas achteraf wat me gebeurde. Ik heb het inmiddels zo’n vierhonderd keer gedaan. Menstrueren. En ik begrijp er nog altijd geen zak van.</p>
<p>Sterker: ik was van de niet-zeikendoctrine. Meisjes die vroeger niet mee gymden omdat ze ongestèèèld waren, vond ik pathetische nufjes. Vrouwen die woedend vergaderzalen uitstormden om een potje hormonaal te janken? Mij niet gezien. En buikpijn? Ik voelde hooguit een steekje.</p>
<p>Maar nu ben ik 47. En tuimel ik maandelijks een steile depressiediepte in waar het pikzwart is. Het Zwitsers uurwerk is nog altijd punctueel. Toch wiebelt mijn wezen.</p>
<p>Toen ik eindelijk de gynaecoloog bezocht, een Type Kordaat, zei ze: “Wist je niet dat de perimenopauze jaren kan duren?” Ik murmelde dat mijn oestrogeenwaarden waren gecheckt en juist aan de hoge kant waren. Ik kon nog roedels kroost baren, werd geroepen. “Zegt niks,” wist Kordaat. “Het gaat erom dat het schommelt. Daar kun je enorm last van hebben. Had je geen idee?” Nee. En mijn vriendinnen evenmin. Zitten we dan met al onze diploma’s. We kennen ons eigen lijf niet eens.</p>
<p>De schaamte rond dat vrouwenlichaam heeft daar alles mee te maken. En het calvinistisch ophemelen van doorzetten. Gij zult pijnbestrijdingsloos bevallen! Gij zult borstvoeden zelfs als er bloed uit uw tepels loopt want gij wilt toch het beste voor uw kindje! Gij zult uw tampon wegmoffelen wanneer gij schielijk een toilet in schiet!</p>
<p>Nederlandse vrouwen dienen in stilte lijdend alle ongemak weg te boetseren. Terwijl in Amerika hormoontherapie vrijelijk wordt voorgeschreven bij overgangsklachten, begint slechts vijf procent van de vrouwen hier eraan. Dit omdat ooit uit een slecht gelezen onderzoek in kranten is geconcludeerd dat er een enorm borstkankerrisico is (onzin). Even ter vergelijking: van mannen met erectieproblemen krijgt drieëndértig procent hormonen.</p>
<p>We worden klein, bang en stil gehouden. En ook hoogopgeleide vrouwen zoals ik laten dat gebeuren. Het wordt tijd voor betere vrouwenzorg. Niet alleen door de medici, maar net zo goed door onszelf.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ik-tuimel-maandelijks-een-steile-depressiediepte-in-waar-het-pikzwart-is~be1f0c17/</guid>
      <pubDate>Sat, 21 May 2022 00:00:00 +00:00</pubDate>
    </item>
    <item>
      <title><![CDATA[Niemand beheerste de oogrol zo perfect als zij]]></title>
      <description><![CDATA[<p>Plotseling was daar het bericht. Op Facebook nota bene, een plek waar de koningin nooit digitale voetstappen zette. Er stond dat ze er niet meer is. En ik kon het niet geloven.</p>
<p>Want ja, ze was niet jong, en inderdaad, de laatste jaren zag ik haar verbrozen. Maar er zijn mensen van wie je je niet kunt voorstellen dat ze ooit uit het leven verdwijnen.</p>
<p>Veertien was ik toen ik haar ontmoette. Sociaal onhandig, dodelijk verlegen, amper in staat tot oogcontact: ik was bepaald geen hoofdrolspelersmateriaal. Die hoofdrol kreeg ik dan ook jarenlang niet bij de theatergroep waar zij de onbetwiste diva was. Ik mocht opdraven als achtergronddanseres, morfinehoertje, de voorkant van Jantje de ezel, wat uiteraard wel een artistiek hoogtepunt was.</p>
<p>Ze zag me amper staan, wat ik niet meer dan terecht vond. Tot ik werd gevraagd de rol van Emily te spelen in</p>
<p>Emily, of het geheim van huis Ten Bosch</p>
<p>, waarin zij, hoe kon het ook anders, koningin Beatrix gestalte gaf.</p>
<p>Opgevreten door de zenuwen murmelde ik tijdens die scriptlezing mijn eerste zinnetjes. Niet omdat ik zo opging in de rol van burgermeisje dat de vorstin ontmoet, ik waande me écht op audiëntie bij de koningin. Na mijn eerste spelpoging keek ze me aan met een blik die het midden hield tussen ongeduld en diep medelijden. “Nou. Dat Clausje zou ik nog maar eens overdoen.”</p>
<p>Hoe vaak heb ik zinnen bij haar niet herhaald? Niemand kon zo dodelijk een stilte laten vallen. Niemand kon vervolgens op haar toon zuchtend ‘Goeoeoeoeoed’ zeggen. Niemand beheerste de oogrol zo perfect als zij.</p>
<p>Toch zei ik meteen ‘ja’ toen ik op een dag werd uitgenodigd haar schoondochter (en de vrouw van Geert) te spelen in het stuk</p>
<p>Mama Wilders</p>
<p>. Want al was onze band niet diep, alleen met haar in een stuk staan leek me fantastisch. Haar gemak, timing, finesse, ik wilde zien welke handigheidjes ze zich eigen had gemaakt.</p>
<p>Tijdens het repeteren merkte ik al snel dat het woord handigheidjes volledig misplaatst was. Wat ik zag was een vrouw die werkte, worstelde, zinnetjes doorwrocht. Ze toonde haar frustratie, onzekerheid, motivatie om het steeds opnieuw te proberen.</p>
<p>Dat was het keerpunt. Decennia na onze kennismaking keken we elkaar voor het eerst echt aan. We maakten geintjes, praatten over podiumvrees. In de kleedkamer hadden we intieme gesprekken over mannen. Op een dag vond ik op mijn deurmat een kaartje. ‘Niet in het minst gehinderd door het niet hebben van facetwitter en aanverwante media, schrijf ik je graag!’</p>
<p>Ik glimlachte, mijn ogen gingen verder over de woorden tot ze bij het laatste zinnetje bleven haken. ‘Ben trots op je,’ stond er. En toen voelde ik me heel even alsof ik een kusje had gekregen van de koningin.</p>
<p>Nu staat haar overlijden aangekondigd op dat malle facetwitter. Haar lijf had haar in de steek gelaten, ze koos haar moment van afscheid. Zij, de actrice die de regie niet uit handen gaf. Zij, de koningin. Ben trots op haar.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/niemand-beheerste-de-oogrol-zo-perfect-als-zij~bdd835b8/</guid>
      <pubDate>Sat, 14 May 2022 00:00:00 +00:00</pubDate>
    </item>
    <item>
      <title><![CDATA[‘Hoer. Hoer. Hoer. Hoer.’ De uitroepen die dagenlang mijn inbox deden overstromen]]></title>
      <description><![CDATA[<p>‘Hoer. Hoer. Hoer. Hoer.’ Terwijl ik het parkeerterrein op rijd, gonzen in mijn kop de uitroepen die dagenlang mijn inbox deden overstromen.</p>
<p>(Voor wie het even gemist heeft, er was een tv-programma waar ik weleens verscheen. Na een uitzending met een anekdote die de ene helft van Nederland hilarisch vond en de andere weerzinwekkend, kreeg ik buikpijn. Nog even voor de duidelijkheid, en dat zal me vast weer op kritiek van de andere kant komen te staan, maar goed: ik ben géén voorstander van cancelen, van mij had het programma mogen blijven bestaan, ik besloot echter dat ík me onprettig bij deze uitspraken voelde. Dat was blijkbaar niet mijn goed recht en reden mij zowel achter het aanrecht terug te wensen als het hoerenroeperskoor te laten zingen.)</p>
<p>De deuren van het grote gebouw openen zich vanzelf. ‘Hoer. Hoer. Hoer. Hoer!’ klinkt het tussen mijn slapen. Zeg het vaak genoeg achter elkaar en je hoort ‘Oer. Oer. Oer. Oer.’ De oerdrift om je woede te doen gelden. Misschien is dat hoe ik het gescheld simpelweg moet zien. Dat maakt het beter hanteerbaar. En wees eerlijk, was het niet ook uit geldingsdrift dat ik überhaupt in die show ging zitten? Had ik dat nooit moeten doen? Hoe zuiver was ik in mijn wens om juist daar een vrouwvriendelijk tegengeluid te laten horen? Zuiver, geloof ik. Dacht ik. Maar had ik daarom niet beter kunnen blijven?</p>
<p>Met een druk twijfelhoofd sjok ik door het ziekenhuis, ironisch genoeg richting de afdeling neurologie. Ik plof neer in de wachtkamer. Had het anders gekund? Had het anders gemoeten?</p>
<p>Plotseling schrik ik op van een vrouwenstem. “Goedemorgen zonder zorgen!” Met stampende pas komt een kwieke zestiger binnen, gevolgd door een kartonbleke man. “Moeten we hier zijn, Trudy?” klinkt het hees. Trudy knikt. “Ja, Hans. Hier is het. Mooie dag hè! Nu eens kijken of de dokter ons blij maakt! Wat zeg je? Foute boel? Maar dat weten we niet. Er is een kansje, Hansje. Haha. Hoorde je dat, Hansjekansje? We zouden niet somberen, weet je nog? Het kan góéd zijn. Het kan!”</p>
<p>Ze aait zachtjes zijn wang. Ik zie dat haar hand trilt. En opeens schaam ik me voor mijn arbitraire gepieker. Wat zit ik te smiespelen over mijn eigen sores? Ik ben hier voor een relatief onschuldige reden – migrainemedicatiecontrole – maar dat geldt voor velen niet.</p>
<p>Elke dag horen mensen op deze plek uitslagen. Prognoses. “Hoe lang nog, dokter?” Hier tref je de letterlijke kopzorgen. Kopzorgen die horen bij een leven dat elk moment door de natuur kan worden gecanceld.</p>
<p>Als de specialist het echtpaar komt halen, steekt Trudy ferm haar hand uit. “Goedemorgen zonder zorgen!” De oerdrift, haar poging met een goed humeur het geluk af te dwingen. Ik hoop zo dat het werkt. Het stel schuifelt weg, ik staar naar de lege formicastoeltjes voor me. Ergens in de verte klinkt in mijn hoofd nog een echo van het hoerenroeperskoor. Maar ik besluit dat andere geluiden belangrijker zijn.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/hoer-hoer-hoer-hoer-de-uitroepen-die-dagenlang-mijn-inbox-deden-overstromen~bfcbd166/</guid>
      <pubDate>Sat, 7 May 2022 00:00:00 +00:00</pubDate>
    </item>
  </channel>
</rss>
