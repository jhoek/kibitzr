<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Niets is zo beangstigend als het potentiële ontstaan van een TikTokrij in je buurt]]></title>
      <description><![CDATA[<p>O nee, dit gaat helemaal mis. In mijn favoriete lunchtent (eentje met gezellig Franse gerechten, personeel dat gewoon Nederlands spreekt en áltijd een bakkie water voor de hond) zijn twee meisjes naast me aangeschoven. Ik schat ze een jaar of 19. Een draagt een petje waar de Gucciontwerper vrijelijk het logo over heeft uitgespuugd, de ander van die gympen die vroeger doorgingen voor gezondheidsschoenen en waar je niet dood in gevonden wilde worden, maar die nu zo hip zijn dat je dood schijnt te willen als je ze níét bezit. Nuffig bekijken ze de lunchkaart. Ze vragen niet om water, maar om Pellegrino, daarnaast wensen ze een glaasje sjampie. Ja, ze zeggen sjampie. Ze hebben daarbij ook last van de merkwaardige afwijking die veel gen Z-meiden plaagt, waarbij elk laatste woord in een zin hevig wordt beklemtoond waardoor alles wat ze zeggen een vraag lijkt. “Oh, ik heb echt zin om te éten,” roept de één. “Ja, I’m stárving,” bevestigt de ander. Dan moet er een foto worden genomen, van bovenaf uiteraard, er moet becomplimenteerd worden (“Jij bent zo knáp”, “Nee jij bent knáp”). Frenkie de hond die naast me op een houten bankje zit (dat mag hier gewoon) begint omstandig te geeuwen. Ik echter ben klaarwakker, want ik hoor dat het gesprek over hun following gaat. “Op hoeveel zit jíj?” vraagt Gympie. “Dertigduízend,” snoeft Gucci . “En allemaal over éten?” “Ja, voedsel blijft trending. En ik ben en blijf natuurlijk een fóódie.” “Oh ja, ik ben ook héél erg een fóódie.” Dat is het moment dat paniek zich van me meester maakt. We hebben in deze stad een hoop te vrezen. Parkeerproblematiek, toenemende cocaïnemaffia, stijgende zeespiegel. Maar niets is zo beangstigend als het potentiële ontstaan van een TikTok-rij in je buurt. De arme mensen in de Negen Straatjes kunnen erover meepraten. Zo woon je bij een lieflijk bruggetje, zo staat het vergeven van de hysterisch opgewonden toeristen die gillend urenlang in de rij wachten op hun extreem gewilde doodgewone friet. De eerlijkheid gebiedt te zeggen dat ik zelf ook weleens in zo’n rij heb gestaan. Jaren geleden zag mijn oudste een video van een freakshake waar hij dagenlang van in de ban was. In een naar suikerspin meurende tent kregen we na eindeloos wachten een knalroze drab voor onze neus van melk gemengd met Roosvicee waar liefdeloos een zak spekkies over was uitgestort. Tegenwoordig beschik ik over twee pubers die alleen maar honger hebben en weinig behoefte aan culinaire trends. Het maakt ze niet uit wat ik erin douw: halve broden, hondenbrokken, cement. Het zijn in ieder geval geen puriteintjes die eisen dat de tomatentartaar wel van Italiaanse pomodori is gemaakt want anders krijgt hun maagje het niet verteerd. De dames naast me kijken ietwat misprijzend op hun bordjes. “Wel lekker.” “Ja, maar ook een beetje raar.” Bij het afruimen vraagt de serveerster of het gesmaakt heeft. Gucci knikt minzaam. Dan zegt ze: “Jawel, hoor. Maar die steak tartaar, hè… Wel jammer dat ie koud was.” Ik adem opgelucht uit. Hier komt voorlopig geen TikTokrij.</p>]]></description>
      <guid>https://www.parool.nl/columns-opinie/niets-is-zo-beangstigend-als-het-potentiele-ontstaan-van-een-tiktokrij-in-je-buurt~b8925f75/</guid>
      <pubDate>Sat, 14 Jun 2025 00:00:00 +0200</pubDate>
    </item>
    <item>
      <title><![CDATA[We zijn luid, we zijn veel, we zijn praatgraag]]></title>
      <description><![CDATA[<p>Het is donderdag half acht en we zitten met z’n vieren aan het avondeten. Dat komt minder vaak voor dan ik zou willen maar er is altijd wel één knaap die voetbaltraining heeft en dat duurt vaak tot laat. Maar goed, op deze avond zijn we altijd samen. En dan begint Het Grote Permanent Onderbroken Tafelgesprek Dat Nooit Hetzelfde Is Maar In De Basis Nimmer Afwijkt. Jongste: “Naaaaaah, vandaag op school, ik maakte wat mee. Ik…” Echtgenoot: “Ik reed net op de snelweg, wist je dat ze die deze zomer helemaal open…” Jongste: “Wacht nou, ik móét jullie dit vertellen. Ik ging dus…” Echtgenoot: “Niet te doen. Weet je nog vorig jaar? Van noord naar zuid komen leek wel een landverhuizing.” Jongste: “Joehoe!” Roos: “Schatje, ga even zitten als je eet.” Jongste: “Ik kan niet zitten en praten tegelijk.” Oudste: “Mam, mijn nieuwe kicksen zijn zo goed, ik wil ze de hele dag aan, ze voelen lichtvoetig en tegelijk…” Jongste: “Hallo. Ik was aan het praten.” Echtgenoot: “En ze kondigen ze nauwelijks aan, hè, die wegwerkzaamhe–” Roos: “STILTE! En nu gaan jullie rustig zitten. Papa ook. En dan mogen jullie allemaal. Eén voor één.” Jongste: “Maar…” Oudste: “Hoe...” Echtgenoot: “Wat ik dus wou zeggen…” Doodvermoeiend. Een gestructureerd gesprek voeren met drie huisgenoten, allemaal gediagnostiseerd met ADD, is als denken dat je met Geert Wilders de boel in Den Haag bij elkaar kunt houden: volslagen onmogelijk. Onze tafelkakofonie is door geen dirigent te temmen. En ik? Ik probeer de boel in het gareel te houden, net zo lang tot ik het opgeef, achteroverleun en eerlijk gezegd tamelijk tevreden ben. Want de laatste tijd realiseer ik me hoe belangrijk het is dat je je verhaal wil doen. En dat ik weliswaar kan mopperen op de ADD-hak-op-de-tak-trein die nooit eens rustig een stationnetje aandoet, maar de jongens zijn behoorlijk erfelijk belast. In mijn familie zijn we luid. Dat heeft zo zijn irritante trekjes (ik ben weleens wegens te hard lachen bijna een restaurant uitgezet). We zijn veel. Maar bovenal zijn we praatgraag. Met mijn vader hang ik drie keer per week minstens een uur aan de lijn omdat er van alles te bespreken is, ook mijn moeder, toch een introvert type, stond vaak te hippen in de keuken omdat ze zo graag wilde zeggen wat de buurman van achter de dijk had meegemaakt. En ergens is dat niet alleen luid. Het is liefde. Ik ken zoveel zwijggezinnen en stilgevallen huwelijken. Onlangs sprak ik een vriend die gescheiden is. “We vertelden elkaar nooit meer wat,” zei hij mistroostig. Toen realiseerde ik me hoe belangrijk het is iets te willen vertellen. Je kunt nog zo vaak braaf ‘Ik hou van jou’ zeggen, maar wie bel je als je een verhaal hebt? Is dat niet degene om wie je leven draait? Ik denk het. En ik mag van geluk spreken dat mijn mannen hun leven van alledag zo graag aan elkaar en mij kwijt willen. Het wordt tijd dat ik dat eens tegen ze zeg. Als ik ertussen kom.</p>]]></description>
      <guid>https://www.parool.nl/columns-opinie/we-zijn-luid-we-zijn-veel-we-zijn-praatgraag~b583673e/</guid>
      <pubDate>Sat, 7 Jun 2025 00:00:00 +0200</pubDate>
    </item>
    <item>
      <title><![CDATA[Geen aandacht geven, doorlopen]]></title>
      <description><![CDATA[<p>Je zou zeggen: nu breekt de opstand uit. Vorige week riep Trump bij een ontmoeting met zijn Zuid-Afrikaanse ambtsgenoot Ramaphosa plotsklaps: “Please everybody, turn the lights down.” Hierna liet hij een heftig filmpje zien waarin werd beweerd dat witte Zuid-Afrikaanse boeren stuk voor stuk vermoord zouden worden. Er kwam een straat in beeld met een reeks kruisen, waarbij Trump aangaf: ieder kruis staat voor een gedode Afrikaner. In jullie land vindt een genocide plaats! Vervolgens hief Trump nog even het vingertje richting het aanwezige journaille, want dit waren eikels die geen melding maakten van deze volkerenmoord. Even voor de duidelijkheid: voor het oog van de wereld smijt de president van Amerika zijn collega een filmpje in het gezicht vol beweringen die aantoonbaar niet kloppen en vervolgens beschuldigt hij journalisten dat ze fake zijn omdat ze zíjn fakenieuws niet verspreiden. Je zou zeggen: nu zijn de poppen aan het dansen, maar nee. Er klonk wat gepruttel in talkshows, maar veelal was de teneur: Trump beweert weer malligheid, what else is new? Nothing else is inderdaad new. Sterker: we zijn zo aan desinformatie gewend dat onze reactie vaak een schouderophalen is. Baudet wordt al lang niet meer écht tegengesproken als ie met de uil van Minerva op zijn schouders weer eens iets gestoords beweert. Of hij nu roept dat we worden geregeerd door kwaadaardige reptielen of vrouwen ‘minder excelleren in sommige beroepen’. Ah joh, da’s een mallie, geen aandacht aan besteden, gewoon doorlopen, is de normale reactie geworden. Ik snap dat, maar het is niet ongevaarlijk. Trump verspreidde in het laatste jaar van zijn vorige presidentschap volgens The Washington Post gemiddeld 39 leugens per dag en dat is bepaald niet minder geworden. Ook in Nederland stikt het van de desinformatie. Minister Faber beweert droogogig dat Zelensky niet democratisch verkozen is en in het stikstofdebat deze week kon Baudet het niet laten om telkens als hij het woord wetenschappers zei, aanhalingstekens met zijn vingers te seinen, want een wetenschapper is volgens hem ook maar iemand met een mening en geen objectieve onderzoeker. Als Baudet dit doet, denk je dat de Tweede Kamer met gestrekt been tegen hem ingaat, maar er klinkt hooguit wat honend gesnuif. Begrijpelijk misschien. Wanneer iemand in de kroeg de hele tijd ‘Poep! Poep! Poeperdiescheet!’ roept, voel je de neiging je meewarig om te draaien. Maar politici en journalisten mogen dat niet doen. Want onzin niet tegenspreken, is je niet teweerstellen. Gelatenheid is misschien zelfs gevaarlijker dan de leugen. Wat je doet is een voedingsbodem creëren waarop twijfel gezaaid wordt. Als kwade geesten maar lang genoeg hun gekkigheid herhalen, erodeert dat wat waarachtig is. En langzaamaan gaan er steeds meer mensen geloven in pertinente apekool. ‘The trust of the innocent is the liar’s most useful tool’ schreef Stephen King ooit. Zo is het. Er is nog een uitspraak over leugens die vaak wordt aangehaald: Als de leugen die je vertelt groot genoeg is en je hem vaak genoeg herhaalt, zullen mensen er uiteindelijk in gaan geloven. Die wordt toegeschreven aan ene J. Goebbels. Dat zegt genoeg.</p>]]></description>
      <guid>https://www.parool.nl/columns-opinie/geen-aandacht-geven-doorlopen~bd69610a/</guid>
      <pubDate>Sat, 31 May 2025 00:00:00 +0200</pubDate>
    </item>
    <item>
      <title><![CDATA[Mijn piekerknop is makkelijk in te drukken]]></title>
      <description><![CDATA[<p>Haar vriendinnen maakten een reisje. Met flûtes hadden ze geklonken op het leven, er werden blije selfies gemaakt, er was tot diep in de nacht gedanst. En zij? Zij was er niet bij. Pas toen ze de foto’s op Instagram zag, wist ze dat ze niet was uitgenodigd. Wat doe je in zo’n geval? Telefoon het raam uit keilen? Wraakzuchtig verrotte haring door brievenbussen van je besties duwen? Gesprekken bij elkaar fantaseren waarin ze uitgebreid over jou geroddeld hebben? Welnee. Je haalt je schouders op en zegt: ‘Laat ze.’ Tenminste, als je Mel Robbins heet. Robbins is een Amerikaanse auteur die het vermogen heeft simpele ideeën om te buigen tot boeken waarmee ze gierend binnenloopt. Dat bedoel ik niet zuur, vaak zijn het goede ideeën. Zo bedacht ze ‘the 5 second rule’. Heb je ergens geen zin in (opstaan, groente eten, sporten), tel dan af vanaf vijf. Bij nummer één schiet je uit de startblokken. Et voilà: procrastinatie bedwongen. Het klinkt stompzinnig, maar werkt als een malle. Robbins’ nieuwe ‘let them’-theorie is iets lastiger, al klinkt ook dit simpel: denk bij akeligheden van anderen zo snel mogelijk: laat ze. Praten mensen naar? Laat ze (het equivalent van: ze kunnen beter over je fiets lullen dan over je lul fietsen). Passeren je bazen je voor een bonus? Laat ze. Denken je gezinsleden dat je een dikke derrière hebt? Laat ze. In veel situaties is dit idee uiteraard onhoudbaar. Zo mag ik hopen dat niemand over het Gazaconflict denkt: laat ze. Maar in het kleine zou ik best makke­lijker mijn schouders willen kunnen ophalen. Met een gebrek aan talent voor onverschilligheid is mijn piekerknop makkelijk in te drukken, dus prakkeseer ik vaak over onaardige opmerkingen, salarisongelijkheid of broekkonten. Maar niet als ik bij mijn vrijwilligersbaantje ben: theatermaken met verstandelijk beperkten. Hier hoef je geen theorieën te kennen. Alle interactie is overzichtelijk en natuurlijk. Vind je mij lief? Ik vind jou ook lief. En soms vind ik je stom. Ook goed. Vandaag hebben we open podium. ­Lenny met down doet een dans op het lied De Spaanse zon van Bassie en Adriaan. Ook wordt er gehiphopt op Run-D.M.C. En dan staat Jennifer op. Ze positioneert zich, midden in de zaal. Ze is langer dan iedereen aanwezig, struis, haar haar staat rechtovereind alsof het de hemel wil ­grijpen. Na enkele secondes stilte zet ze a capella een Surinaams liedje in dat haar oma haar leerde. Haar ogen gesloten, haar handen dansen, uit haar diepe laagte zingt ze, eerst voor ons, maar daarna voor zichzelf. Ze zingt, ze schreeuwt, ze heupwiegt. Mama na sribi krosi! Ik slik iets weg. Om haar moed. Haar zuiverheid. Niet in het zingen, maar in wie ze is. En omdat ik zie dat ze tijdens haar nummer alles heeft laten lopen. “We gaan even een schone broek halen,” zegt de leidster monter. Jennifer hoort het niet. Die kijkt stralend trots de kring in terwijl haar publiek enthousiast joelend applaudisseert. Jennifer heeft helemaal geen boekjes met theorieën nodig.</p>]]></description>
      <guid>https://www.parool.nl/columns-opinie/mijn-piekerknop-is-makkelijk-in-te-drukken~bf43342e/</guid>
      <pubDate>Sat, 24 May 2025 00:00:00 +0200</pubDate>
    </item>
    <item>
      <title><![CDATA[Wie ben je als je beseft dat je jarenlange droom je misschien niet past?]]></title>
      <description><![CDATA[<p>Het leven zal nooit meer zo overzichtelijk zijn. Zeker tien jaar lang wist hij het zeker. Toen op zijn vierde als door een wonder een bal aan zijn voet bleef kleven die hij vervolgens hotseklotsend een doel in wist te schoppen was de missie duidelijk: later word ik profvoetballer. Het commentaar van zijn trainer, een Amsterdamse ouwe rot, hielp. “’t Lijkt wel of dat joch twee luchtflesse op z’n rug heb. Wordt ie nooit moe?” Hij werd nooit moe. De jaren trokken voorbij. Eindeloze middagen trainen, vaak met zijn team maar ook alleen, of het nou hagelde, hoosde of stormde. Wedstrijden analyseren. Toernooitjes in het buitenland. Medailles op het plankje boven zijn bed. En toen, op zijn veertiende, een contract. Een profclub. De gedroomde toekomst. Tot hij die toekomst leefde en ontdekte: misschien is dit niet wat ik wil. Hij nam afscheid. Als morele winnaar. Omdat hij zélf een keuze had gemaakt. Maar wie ben je als je beseft dat jouw jarenlange droom je misschien niet past? Het is een vraag die we ons zelden stellen. Laatst sprak ik een kennis op een terras, een bedrijfsadviseur. Prachtprojecten doet hij, bij grote opdrachtgevers die blij met hem zijn. Een geslaagd man, carrieretechnischgewijs. “Het is alleen zo jammer dat ik het verschrikkelijk vind om op een kantoor te zitten,” mompelde hij, terwijl hij zijn schoenen uitschopte en zijn blote tenen als kaboutertjes door het parkgras huppelden. “Had je dat niet eerder kunnen bedenken?” wilde ik vragen, maar meteen realiseerde ik me: dat bedenk je niet eerder. Hoewel dromen suggereert dat je enorm met de toekomst bezig bent, is die praktijk juist ver weg. We doen citotoetsen, eindexamens, vervolgstudies en werken toe naar een arbeidzaam leven. Maar in de tussentijd vraagt niemand ons: wie ben jij eigenlijk? Wat is jouw karakter? Wanneer bloei jij op en waarvan verpieter je? Wat als je een ridder bent die allergisch blijkt voor staal? Mijn kennis is een bedrijfskundig genie. Maar ook iemand die als jongen middagen door bossen struinde, die in klaslokalen amper te handhaven was, die comfortabeler is in afritsbroek dan in maatpak. Zelf had ik mazzel. Ik droomde me een schrijvend bestaan, want schrijvend snap ik de wereld beter. Maar wat als ik in de praktijk enorm veel last van deadlinestress had gehad? Mijn man werd cameraman. Zo’n goede dat hij in Hollywood belandde. Om te bemerken dat de hiërarchie van een Amerikaanse filmset hem verstikte. Zo gaat het vaker. De praktijk vermorzelt de fantasie van ooit. Is dat erg? Ik zie mijn zoon worstelen. Hij heeft een nieuwe voetbalclub maar is door de KNVB nog uitgesloten van wedstrijden (iets met kinderen die tussentijds niet van club mogen wisselen en andere pennenlikkerij). Dus hij speelt, maar zonder doel. Hij zwemt en heeft geen idee welke kant op. Het leven, ooit zo overzichtelijk, lijkt richtingloos. Gelukkig heeft ie uithoudingsvermogen met die luchtflessen van ‘m. En hij leerde een belangrijke les. Want wie nooit durft te springen in onzekerheid, is voor eeuwig ridder te voet.</p>]]></description>
      <guid>https://www.parool.nl/columns-opinie/wie-ben-je-als-je-beseft-dat-je-jarenlange-droom-je-misschien-niet-past~bc4e58ca/</guid>
      <pubDate>Sat, 17 May 2025 00:00:00 +0200</pubDate>
    </item>
    <item>
      <title><![CDATA[Mijn oudste zoon wil een scooter. Ik wil dat niet, en heb een geweldige en logische troef]]></title>
      <description><![CDATA[<p>Mijn oudste zoon wil een scooter. Ik wil dat niet, en heb een geweldige en logische troef waardoor ik de discussie niet oeverloos hoef te voeren en zo’n kreng toch niet op onze stoep komt te staan: hij moet er zelf voor sparen. Nu heeft het jong vele talenten (eindeloos een bal hooghouden of hele weekenden in zijn bed fermenteren, al naar gelang de stemming) maar sparen behoort daar niet toe. Prima, leek me. Tot ie uit zijn bed sprong, het stof van zich afklopte en monter riep: “Ik neem een baan!” Arbeidsethos is een groot goed, hier kon ik niets tegen inbrengen. Dus begint hij binnenkort als afwasser in een restaurant. Zijn aanvangende werkleven doet me onmiddellijk vertellen over mijn eigen horecatijd. Ik begon op mijn veertiende als gevuldekoekenspuiter in een bakkerij. Zaterdagmorgen, op het moment dat nachtvlinders net hun bed opzochten en merels hun aria’s begonnen, stond ik in een kelder met ijzeren vormpjes rondjes uit deeg te stansen om vervolgens in het midden een blob spijs te spuitzakken. Het was prima te doen, tot de dag dat er lekkage ontstond, de echte bakker (een sprietmagere vent met sjekkie aan zijn onderlip geplakt) niet kwam opdagen en ik tot mijn enkels in bruin water poogde zowel die verdomde koeken te vullen als 376 witte kadetten open te snijden als tonnen poeder met water in een enorme stalen mixer aan te lengen voor de pudding die op die broodjes moest. Tijd voor een carrièremove. Die bracht me naar een terras op het Leidseplein waar ik dronken Engelsen van pullen bier voorzag. De eigenaar doceerde me bloedserieus op dag één dat een blouseknoopje extra open voor meer tip zorgde. Nog ongemakkelijker werd het toen ik na enkele weken merkte dat de collegaatjes die geregeld op hun knieën bij hem achter de bar kropen veel meer diensten mochten draaien dan ik. Tja, het waren de jaren negentig, MeToo bestond nog niet, dus je moest niet lullig doen. Niet voor niets bromde een stamgast altijd: “Ach, wat is een pijpje onder vrienden?” Mijn horecacarrière eindigde bij een pizzeria. Die uitbater had nog nooit van delen gehoord en pikte alle fooien in, maar de kok jatte dat kasgeld gewiekst terug uit de kassa en liet dat zogenaamd per ongeluk voor mijn neus op de grond vallen zodat ik kon meegraaien. Op een ochtend werd ik echter gebeld dat de zaak helaas een tijdje niet openging. Iets met onbetaalde rekeningen en boze mensen. Ik fietste toch even langs en zag hóé boos. De kogelgaten zaten in de ramen. Toen ik de kok later vroeg of die schietpartij tijdens een avondmaal had plaatsgevonden, haalde hij zijn schouders op. Tja. Zo ging het nou eenmaal. Ach, en er was toch niemand geraakt? Puddingpoeder, pijpjes onder vrienden en pistoolgaten. Mijn zoon staart me aan als ik eindelijk ben uitverteld over mijn bijbeunjaren. Zijn ogen glimmen, hij kan niet wachten om te beginnen. Ach ja, zo hoort het ook. Als ie maar geen scooter koopt.</p>]]></description>
      <guid>https://www.parool.nl/columns-opinie/mijn-oudste-zoon-wil-een-scooter-ik-wil-dat-niet-en-heb-een-geweldige-en-logische-troef~b413b0fc/</guid>
      <pubDate>Fri, 9 May 2025 00:00:00 +0200</pubDate>
    </item>
    <item>
      <title><![CDATA[Ze was bijzonder, al wist ze het zelf niet meer]]></title>
      <description><![CDATA[<p>Johan is op zoek naar nieuwe werkklussen. Eveline feliciteert je met je verjaardag. Allard is dertien jaar in dienst bij hetzelfde communicatiebedrijf. Hoezee, driewerf hoezee! Lang vond ik het er een duffe bedoening. Terwijl onder de social media Facebook als vrolijk schoolplein gold, Twitter een rommelige discussiekroeg was en Instagram een fancy fotostudio, voelde LinkedIn als een kartonkleurig kantoor met een verdorde vetplant en een systeemplafond dat iedere vorm van levenslust de kop in drukte. Maar tijden zijn veranderd. Facebook is nu een bejaardensoos, twitter kapotgemuskt en Instagram fake. Blijft over: LinkedIn waar tegenwoordig niet meer alleen systeembeheerders in pistachekleurige pakken eufemistisch melden dat ze ‘op zoek zijn naar een nieuwe uitdaging’ (lees: ik ben ontslagen). Politici delen er tegenwoordig hun diepere motieven, artsen vertellen over hun werkpraktijk, journalisten gaan in gesprek met lezers, kortom: LinkedIn is een levendige koffietent waar ik best graag verpoos, al moet erbij gezegd dat de zelffelicitatie er nog altijd hoogtij viert en cv’s onnodig ietwat worden opgepijpt. Laatst zat ik wat te scrollen om te ontdekken dat Margaret een nieuwe kans heeft gekregen bij haar consultancyfirma, een speech te lezen van een commissaris van de koningin en me vrolijk te maken over een gast die humblebragde over het lintje dat hij kreeg (‘Moi? Nooit verwacht! Ik ben maar een radartje in het geheel’). Toen verscheen er een serie foto’s in beeld. Een stralende blonde vrouw. Knappe man ernaast. Kleine kindjes met zichtbaar zachte haren. En dan een tekst. ‘Lieve familie, vrienden en collega’s van Annemarie. Met ontzettend veel pijn in ons hart moeten wij vertellen dat Annemarie gisteren is overleden aan de gevolgen van een langdurige en heftige depressie. Ze weet dat jullie van haar houden, maar ze was gestopt met het houden van haarzelf.’ Ik had haar naam nooit gehoord, ze blijkt een kennis van een kennis. Ik ga door haar tijdlijn. Haar doodsbericht zuigt me haar leven in. Ergens voelt dat pervers. Alsof ik niet achter deze deur mag kijken. Tegelijkertijd vraag ik me af of het niet perverser is om naar alle hiephiep-hoera-berichten van anderen te kijken in plaats van stil te staan bij deze vrouw. Een vrouw die verhaalt over haar leuke baan. Een verhuizing. En in een post over haar burnout. Een maand later is ze dood. Ze liet brieven achter. En adviezen, door haar geliefden integraal gepubliceerd. “Als je gelukkig bent, neem het dan niet voor lief. Waardeer wat je hebt. Onderhoud het goed.” Het zijn de meest wijze woorden die ik in deze koffietent las. Een collega schrijft dat de hele wereld moet weten dat ze gemist wordt, hoeveel er van haar gehouden is en wat een bijzonder mens ze was. Ook al wist ze dat zelf niet meer. Een jonge vrouw, die iets heel belangrijks begreep maar zelf niet meer kon ervaren. Geluk is geen lintje, geen carrièremove, geen vaardigheid te leren in een cursus. Gelukkig zijn is geluk hebben. Dankjewel Annemarie Litjens. Voor wie je was. En voor je woorden, belangrijker dan wel cv dan ook.</p>]]></description>
      <guid>https://www.parool.nl/columns-opinie/ze-was-bijzonder-al-wist-ze-het-zelf-niet-meer~bc8599b3/</guid>
      <pubDate>Sat, 3 May 2025 00:00:00 +0200</pubDate>
    </item>
    <item>
      <title><![CDATA[Op Koningsdag draagt hij wél bullen het huis uit]]></title>
      <description><![CDATA[<p>Hij heeft een winterparfum gemaakt. Eerlijk gezegd zat ik niet erg op te letten toen hij met twee weckpotten, zes bussen deodorant, talloze sinaasappelschillen en een hoop stokjes en veertjes langs kwam schuifelen. Mijn jongste veegt wel vaker hoeveelheden onsamenhangende troep bij elkaar om daar iets nieuws van te bakken. Als Sil de Strandjutter trekt hij door de stad, zijn broekzakken zijn nimmer leeg. Het jong knutselt van een kastanje, eierschaal, een condoom in verpakking en een sleutelhanger in de vorm van een dolfijn geweldige beeldhouwwerken in elkaar. Ja, hij kan zichzelf leuk vermaken. Als kleuter diste hij in alle ernst op school het verhaal op dat ie zijn vader uit het diepwaterbassin van een grote happende haai had gered en daarbij zijn hand ernstig had verwond. De dag daarna stapte hij stoer de klas binnen met een volmaakte tekening van zijn kleuterknuist waar hij met chirurgische precisie de breuklijnen op aangaf die de haai had veroorzaakt. “Dit is mijn röntgenfoto, juf.” Kortom: aan zelfbedachte verhalen, brouwsels en uitvindingen geen gebrek. Maar inmiddels zitten we wel met De Hoek. Dit betreft een zone in de woonkamer die onze zoon zich heeft toegeëigend. Eerst wilde hij er slechts een beetje playstationen maar inmiddels is het een Bibelebontse berg geworden aan noviteiten. De maanden waarin mijn echtgenoot en ik latten vanwege onze in Heerenveen voetballende andere zoon, liet ik De Hoek vakkundig links liggen aangezien ik Oost-Indisch blind ben voor troep. Maar mijn man ziet alles. Waar mijn jongste als een heuse add’er het liefst elke dag aan een nieuwe hobby begint, lijdt zijn pa ­weliswaar ook aan de drieletterige kwaal, maar uit zich die bij hem in de rigide variant, te weten: “Gij hebt één liefhebberij en daar houdt gij aan vast, anders wordt het een stinkende bende.” Dat laatste is waar. Deze week steeg er uit De Hoek een geur op van een vermolmd dood dier, al was ik er vrijwel zeker van dat dat onmogelijk is omdat ik met vier katten en een hond zoveel lévende dieren heb dat geen veldmuis ongemerkt zijn entree kan maken. Mijn echtgenoot begon moedig met puinruimen. Dit echter leidde tot ingewikkelde conversaties met veel gebrom zijnerzijds en volslagen logische antwoorden van zijn kind in de categorie: “Dat is een tijdmachine, dat zie je toch wel?” en “Waarom ik 43 verroeste doppen van bierflesjes van straat heb geraapt en in een potje heb gestopt? Dat was mijn verzameling. Duh.” “Weggooien? Nee, natuurlijk niet! Misschien is het wel heel veel waard.” “Blijf van mijn winterparfum af. Dat is echt heel lekker. Hier, ruik maar. Oe. Wat is dat blauwe vachtje nou? Schimmel? Goh, wat interessant!” Maar, de hemel zij geprezen: vandaag is het Koningsdag, de enige reden waarom mijn zoon bereid is daadwerkelijk bullen het huis uit te dragen, aangezien ie niet alleen overmatig veel hobbydrift heeft maar ook een stevige handelsgeest. Kortom: zaterdag staan we in het park met een tijdmachine, bierdoppenverzameling, één verpakt condoom en een winterparfum. Wie me in één keer los maakt, krijgt er een gratis röntgenfoto bij. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool.  Dit was Koningsdag 2025 in Amsterdam Amsterdam is te druk, gemeente roept op niet meer te komen Een knipoog naar Fabers ‘lintjesgate’: café De Blaffende Vis onthult nieuwe gevelversiering voor Koningsdag</p>]]></description>
      <guid>https://www.parool.nl/columns-opinie/op-koningsdag-draagt-hij-wel-bullen-het-huis-uit~b91779b0/</guid>
      <pubDate>Fri, 25 Apr 2025 00:00:00 +0200</pubDate>
    </item>
    <item>
      <title><![CDATA[De dood is een radicale motherfucker]]></title>
      <description><![CDATA[<p>Ze komt een doosje brengen. Enkele dagen geleden hebben we elkaar gezien op de uitvaart van haar vader Piet, die een fietsvriend van mijn pa was. Eén van de velen. Een groep mannen die decennialang hun koppen tegen de wind van Noord-Holland gooiden. Een hoop grappen, grollen, een biertje achteraf. Nu schuifelden knoesten van weleer kromgetrokken langs de kist die in een Zaans cafeetje stond. Op een scherm foto’s van reizen. Fietstochten in Iran, Rusland, Italië. Sterke mannen, dikke benen, ferme schouders. Mijn vader wees ernaar terwijl hij dankbaar een stoel aannam zodat hij niet te lang hoefde te staan. Het gaat niet geweldig. Onlangs startte een nieuwe behandeling en hij is moe. Doodmoe. Of levensmoe? “Ik voel me al zo lang niet goed.” “Heb je er een beetje genoeg van, pap?” “Soms.” Maar dan maken we nieuwe plannen. Een etentje. Paar dagen weg. Waardoor de ogen weer twinkelen. Af en toe tekent zich in mijn hoofd het onvermijdelijke af. Waren het eerst vage contouren, nu ontstaan er beelden van hoe het misschien zal zijn. Toch is het moeilijk me er een voorstelling van te maken. We bellen vrijwel dagelijks een uur met elkaar. Het lijkt onmogelijk dat mijn vader ooit de telefoon niet meer opneemt, al weet ik dat dat moment komt. De dood is een radicale motherfucker. Nu zit de dochter van Piet tegenover me. Ze is rustig, vrolijk haast. Het afscheid was aangekondigd en ergens een verlossing. Ze geeft me een doosje met parels die we na de dood van mijn moeder aan de hare hadden gegeven. Ook zij waren vriendinnen. Er zitten enkele ansichtkaarten bij die mijn moeder ooit stuurde. Het ontroert me dat ze bewaard zijn gebleven. Want opeens is daar weer dat bekende handschrift. De ondertekening met haar naam. Emmeke. Haar woorden. En nee, die zijn niet allemaal mooi. Maar wel waar. ‘Dag lieve Dingena. Lief dat je aan me denkt. Helaas gaat het niet naar wens. De medicatie slaat niet aan. Belandde weer op de crisisdienst. Heel verdrietig. Second opinion. Binnenkort afkicken van deze medicatie. Opnieuw maar weer proberen. Voor degenen die ik liefheb. Het zal vast ook weer anders worden.’ Ach vrouwtje. Het werd anders. Soms. ‘Volgende week passen we een paar dagen op de kindertjes in Amsterdam. Hopelijk een lange zomer in Nederland waar wij elkaar natuurlijk in ontmoeten. Hoop dat het met jou en de jouwtjes goed gaat!’ Ik lees de kaarten een aantal keer opnieuw. Teksten opgebouwd uit wie ze was. Levensmoe. Levenslust. Doodmoe. Doodslust. In mijn handen rolt een ketting. De kralen zijn niet helemaal rond, eerder bobbelig en dat maakt ze juist mooi. Parels ontstaan door zand dat schuurt. Piets dochter en ik praten. Haar lieve moeder overleed twee jaar geleden en nu dus haar grote, onoverwinnelijke paps. We zitten in een rare fase, concluderen we. Maar we vinden ook dat we geluksvogels zijn met zulke lieve ouders. Als ik haar heb uitgezwaaid sluit ik het pareldoosje en bel mijn vader. Hij neemt op.</p>]]></description>
      <guid>https://www.parool.nl/columns-opinie/de-dood-is-een-radicale-motherfucker~b7644aa5/</guid>
      <pubDate>Sat, 19 Apr 2025 00:00:00 +0200</pubDate>
    </item>
    <item>
      <title><![CDATA[Er is een nieuwe ijstijd aangebroken, een die vervuld is van misogynie]]></title>
      <description><![CDATA[<p>Lieve vrouwen, dames, juffertjes, grietjes, deernes, prinsessen, heksen, sma’tjes, moppies, godinnen, queens, diva’s, chickies, sirenes, zachte krachten, stevige tantes, feminiempjes, kortom iedereen die zich niet identificeert als man en dat is meer dan vijftig procent van de mensheid. Ik heb een beroerde mededeling. Jullie bestaan niet. Ja, dat klinkt gek. Eeuwenlang worden jullie aanbeden, jullie zijn muzen van artiesten, jullie staan prachtig gewelfd en welgevormd op abri’s om allerhande koopwaar mee te slijten, jullie maken zelf kunst, jullie doen uitvindingen, jullie bedrijven politiek, jullie demonstreren, jullie baren, jullie werken, jullie zogen, jullie vrijen, jullie zíjn er. En toch. Jullie bestaan niet. Niet volgens de medische wetenschap. Niet volgens steeds meer geschiedschrijving. Niet volgens een president in een groot overzees land die weliswaar ooit ­likkebaardend over velen van jullie ‘Grab them by the pussy’ riep, maar weigert te erkennen wie en wat jullie zijn: geen man. Het moge inmiddels bekend zijn. De gezondheidszorg voor vrouwen is belabberd. Medicijnen en behandelmethodes zijn doorgaans slechts getest op uit de kluiten gewassen figuren met een lus. Vrouwen worden gezien als miniversies die dezelfde doktersoplossingen verdragen. Dat ze vaak lichter zijn, kleiner en er in het lichaam hormonenbommen ­kunnen ontploffen waarbij vergeleken de Ikea-ballenbak op zaterdagmiddag een kalm rustoord lijkt, ah joh, klein bier, hooguit ietwat onhandig. Het gevolg: vrouwen worden verkeerd behandeld, fout gediagnosticeerd, voortdurend overspannen verklaard ook al hebben hun klachten een fysieke oorzaak. Als de gezondheidskloof tussen mannen en vrouwen zou verdwijnen, levert dat mondiaal tot 1 biljoen dollar op, aldus het McKinsey Health Institute. Toch wil dat er allemaal niet in. Want er is een nieuwe ijstijd aangebroken, een die vervuld is van misogynie. Trump heeft zo gesneden in het ministerie van Volks­gezondheid en Human Services (20.000 posities geschrapt) dat essentiële programma’s op het gebied van vrouwengezondheid zijn ingekrompen en ontmanteld. Wetenschappers en gezondheidsorgani­saties hebben inmiddels rechtszaken aangespannen omdat honderden onderzoeksbeurzen zijn geannuleerd om politieke redenen. Onderzoeken die zich richten op transgenders, vrouwen en anderen die woke worden genoemd. Want woke lijkt volgens sommige potentaten te staan voor alles wat zij zelf niet zijn, een witte cis-man. En al die mensen die zij zelf niet zijn, tja, die bestaan niet. Onlangs werden verwijzingen naar vrouwen en diversiteit in verschillende federale instellingen uitgewist. Het ministerie van Defensie schrapte artikelen van de site die verwezen naar minderheden en vrouwelijke veteranen. Ook moest de Nasa twee beeldromans over fictieve vrouwelijke astronauten ­verwijderen. Eentje heette First Woman: NASA’s Promise for Humanity. Dat klinkt lief en onschuldig. Maar nee, stel je voor, een vróúw met een helmpje op die het ­universum bereist. Ondenkbaar. Want vrouwen bestaan niet. De promise for humanity is een kille. Eentje waarin het broodnodige onderzoek naar vrouwenlijven grimmig de nek wordt omgedraaid. Want lieve moeders, dochters, meisjes, transgenders, moppies, godinnen en queens: straks bestaat de wereld alleen nog uit oranjekleurige mannen met een afdak boven de piem. En iedereen die zich niet identificeert als man? Die is uitgestorven. Uitgewist. Een relikwie van lang geleden, geschreven met onzichtbare inkt.</p>]]></description>
      <guid>https://www.parool.nl/columns-opinie/er-is-een-nieuwe-ijstijd-aangebroken-een-die-vervuld-is-van-misogynie~b879abe11/</guid>
      <pubDate>Sat, 12 Apr 2025 00:00:00 +0200</pubDate>
    </item>
  </channel>
</rss>
