<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Bob Dylan klinkt als een bibberkleuter die een spreekbeurt moet houden over goudvis Johan]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Beter dan dit gaat het nooit worden. Deze nacht zal de geschiedenis ingaan als het feest van het jaar. Het feest van de eeuw waarschijnlijk. Als je hier bent uitgenodigd weet je: ik ben een grote. Iedereen is opgetogen. En wat doen opgetogen mensen? Die huggen. Die highfiven. Die lachen. Die barsten uit in een lied. De opwinding ruist door het bloed. Nou ja, op het bloed van die ene vorsend kijkende persoon na. De eenvoudige man in een zee van opgepoetste mensen. Degene die duidelijk denkt: wat doe ik hier? De Netflixdocumentaire The Greatest Night in Pop, waarin de opnames van We Are the World zijn vastgelegd, is om veel redenen het bekijken waard. Om Michael Jackson nog eens te horen zingen, om Ray Charles en Stevie Wonder gezamenlijk naar de toiletten te zien schuifelen (‘de blinde helpt de blinde’), om te concluderen dat elk feestje een iets te dronken oom kent (Al Jarreau), om het schuurpapier van Bruce Springsteens strot te beluisteren tot het fluweel wordt. Maar vooral om het gezicht te bestuderen van die ene man: Bob Dylan. Dylan die geen glitterjasje draagt maar een lullig leren jackie. Dylan, die terwijl iedereen schatert om een gebbetje van Lionel Richie stoïcijns voor zich uit staart. Dylan die zijn eigen geluid is vergeten. Hij moet solo een stuk van het refrein zingen. Terwijl de ene ster na de andere probeert de concurrentie te overtoepen met rifjes en lalala’s klinkt Dylan als een bibberkleuter die een spreekbeurt moet houden over goudvis Johan. Elke toon zit ernaast, telkens hapert hij. Pas als imitatiekoning Stevie Wonder Dylans kenmerkende intonatie en stemgeluid voordoet, snapt Dylan weer hoe hij moet zingen. Ach, wat hou ik van Bob Dylan in deze film. Want wie heeft zich nou nooit als Bob gevoeld? Je ziet hem om zich heen staren, niet in staat zijn gedachtestroom te stoppen. Straks denken ze dat ik niks kan. Wat praat dat vrouwtje luid. Cindy Lauper, dat is toch geen naam. Zouden mensen me raar vinden? Hebben pinguïns knieën? Waarom denk ik aan pinguïns? Wanneer mag ik naar bed? Intussen groeien schaamte en ongemak. Ik moet het leuk hebben. Iedereen heeft het leuk. Waarom kan ik dit niet? Het antwoord: omdat we allemaal weleens náást het leven staan in plaats van dat we erin opgaan. Ik kijk naar Dylan en zie mijn eigen worsteling als ik me tijdens een bedrijfsborrel het liefst achter een grote plant verschuil. Of op de dansvloer plots niet meer weet waar ik mijn armen laten moet. Of tijdens een feest uit verlegenheid doe of ik iemand niet herken. Het ongemak. De zenuwen. Het dan maar te veel drinken (Al Jarreau). Ik kijk naar Bob en weet dat ik niet alleen ben. Sociaal ongemak kent iedereen. De een verbergt het alleen beter dan de ander. Misschien wordt het tijd dat toe te geven. Aan onszelf en aan de buitenwereld. ‘Sorry jongens, het lukt even niet, vanavond ben ik de Bob.’ Zodat we onszelf niet hoeven te overschreeuwen. En ons eigen geluid kunnen laten horen. Reageren? r.schlikker@parool.nl</p>]]></description>
      <guid>https://www.parool.nl/columns-opinie/bob-dylan-klinkt-als-een-bibberkleuter-die-een-spreekbeurt-moet-houden-over-goudvis-johan~b31a2a35/</guid>
      <pubDate>Sat, 24 Feb 2024 00:00:00 +00:00</pubDate>
    </item>
    <item>
      <title><![CDATA[Ik weet hoe lam psychische kwetsbaarheid je kan slaan. En hoe angstig de wereld je dan soms maakt]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Zijn moeder stuurt me een dm. ‘Lieve Roos, ik ben Diane, moeder van vier kinderen en buiten veel mooie kwaliteiten ben ik behept met een bipolaire stoornis en PTSS. Helaas heb ik ook aan mijn kinderen het nodige meegegeven.” Haar open berichtje intrigeert me, zeker als ze schrijft dat haar oudste nu met zijn Mechelse herder Floortje de Camino loopt. Misschien wil ik zijn reis volgen, stelt Diane aan me voor. De Camino? Dat is nogal een onderneming. Ik weet hoe lam psychische kwetsbaarheid je kan slaan. En hoe angstig de wereld je dan soms maakt. In haar donkere dagen dorst mijn moeder amper de tram in. “Ze kijken allemaal zo boos naar me.” “Wie, mama?” “Gewoon. De mensen. Iedereen is boos.” Een ritje van twee haltes bracht vaak totale paniek. Wat maakt een jongen met een tentje en een hond allemaal mee op de Camino? Een hoop moois, ontdek ik wanneer ik ­@vinniegoescamino bekijk. Onze wegen hebben elkaar nooit gekruist, toch is Vinnie mijn leven ingewandeld. Met zijn ontmoetingen, zijn gelukzalig lachen en zijn intense blik. Soms zit er enthousiasme in zijn ogen, soms pijn, soms leven. Nee, altijd leven. Een leven dat vaak op en neer gaat. Stuiterend enthousiast blikt hij in de camera. “Goeiemorgen mensen… Ik werd net wakker omdat iemand bij de tent stond en ik dacht: shit, misschien sta ik op zijn privéterrein en wil hij ons weg hebben.” Maar een lieve meneer duwde Vinnie een zak in de handen. Stralend haalt hij er een kannetje koffie, hondenbrokjes en vers brood uit. Vinnie opent cadeautjes. En hij geeft ze, door te vertellen wie hij is. Het tegengif voor depressie is expressie, zeggen ze weleens. Wie kan delen is er nog. Maar dan moet het je wel lukken onder de dekens vandaan te kruipen en er durven te zijn. Met al je mitsen, maren, pijnen en bezwaren. “Ik denk eigenlijk dat het mijn grootste verslaving is om bij mezelf weg te lopen,” zegt Vinnie op een filmpje. Zijn keel schroeft dicht. De mijne ook een beetje. Want wegdrijven van onszelf, doen we dat niet allemaal? “Bij het gevoel van niet genoeg zijn,” gaat hij verder. “Mezelf een mislukking vinden.” Het gevoel mislukt te zijn omdat je hoofd soms wiebelig is, het is herkenbaar. Herkenbaar uit mijn eigen familie, heel soms bij mezelf. Vinnie huilt. Want hij zegt dat ook nu, tijdens zijn reis, die behoefte er nog steeds is: wegdrijven van wat zeer doet. Hij vertelt hoe vaak hij mooi weer speelde. Ik ken het van mijn moeder, die in haar laatste levensjaar zei: “Ik heb mijn hele leven gedaan alsof.” Vinnie is gestopt met alsof, hij zoekt naar echt. Hij kijkt in de camera. Rauw. Eerlijk. Ik heb ze nooit ontmoet, maar ben van hen gaan houden. Die moedige Vinnie met zijn Floor. Want het is wezenlijk wat hij vertelt vanuit zijn tentje, een hondenkop op schoot. Hij wil niet meer weglopen. En dat doet hij ook niet. Hij loopt zichzelf tegemoet. En ik wandel met hem mee. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-weet-hoe-lam-psychische-kwetsbaarheid-je-kan-slaan-en-hoe-angstig-de-wereld-je-dan-soms-maakt~b71bf55c/</guid>
      <pubDate>Sat, 17 Feb 2024 00:00:00 +00:00</pubDate>
    </item>
    <item>
      <title><![CDATA[Elke mediavrouw heeft te maken gehad met kut­lullengedrag]]></title>
      <description><![CDATA[<p>‘Dit zal wel normaal zijn.’ Het is gênant om het toe te geven, maar wat heb ik dit veel gedacht. Ik maakte mijn tv-­debuut bij DWDD, wat een merkwaardig instapmodel was: alsof een amateur van IJsselmeervogels uitkomt in de Champions League. Dat vond men althans bij het programma zelf en dat begreep ik. Want ik probeerde alles te begrijpen. ‘Dit zal wel normaal zijn.’ Het schoot voortdurend door mijn hoofd, ook toen ik talloze redacteuren zag uitvallen en ­stagiaires hun nagels tot bloedens toe zag afkluiven van de zenuwen. ‘Dit zal wel normaal zijn,’ dacht ik toen ik het ene moment door de programma­leiding werd bejubeld en het andere straal genegeerd. Die volatiliteit maakte me doodsbenauwd, maar ik had vast iets ­verkeerds gedaan, dus kreeg ik de cold shoulder. Logisch. ‘Dit zal wel normaal zijn,’ dacht ik toen bij een andere show de regisseur me vroeg of ik aan tafel lekker naar voren wilde leunen, want dan kwamen ‘ze’ – mijn borsten – goed in beeld. Ik bleef het denken. Want al kom ik niet uit een ei, als iedereen zich op een bepaalde manier gedraagt moet je van ­goeden huize komen die wijze te bevragen. Ik deed het niet. Vele anderen evenmin. ‘Doe normaal tegen elkaar,’ las ik deze week in het rapport-Van Rijn. Dat zette me aan het denken. Deze aanbeveling klinkt logischer dan Cruijff het had kunnen formuleren, maar wat is normaal? Deze week stonden op een nieuwssite pal onder elkaar: ‘Juridische stappen Frans Klein na ­rapport-Van Rijn niet aan de orde’ ‘NPO-videodirecteur Van Leen op non-­actief’ En natuurlijk: ‘RTL en Van Nieuwkerk stellen samenwerking uit’ Een voor een vallen ze om, binden ze in en klinkt het zachter, het gebrul van de mediamannetjes die het zo lang voor het zeggen hadden. Zou dit normaal worden? Het nieuwe normaal, om het eens lelijk ruttiaans te zeggen? Even lijkt een revolutie uitgebroken. In groepapps met mediavrouwen worden voorzichtig vlaggen gehesen. Allemaal, geen uitzondering, hebben ze te maken gehad met machismo, seksisme, verne­dering, kortom, pardon my French, kut­lullengedrag. Zijn die tijden voorbij? Welnee. Want ware verandering vindt plaats als die voortkomt uit een nieuwe moraal. Er is geen nieuwe moraal zolang sportpresentatoren beweren geen idee te hebben wie een vroegere directe collega is (terwijl ze moeiteloos oplepelen wie in 1982 achtendertigste bij de Tour de France werd) en vervolgens met ‘rode kaarten’ dreigen als hen onwelgevallige vragen worden gesteld, waarmee ze exact illustreren wat Hilversums machtsvertoon is. Er is geen nieuwe moraal als het niet zozeer de intrinsieke overtuiging van een zender is een programma met een besmette presentator op te schorten, maar die beslissing vooral ingegeven lijkt doordat een hoofdsponsor zich dreigt terug te trekken. Er is geen nieuwe moraal zolang almaar dezelfde meneren op toonaangevende plekken mogen blíjven blèren dat ‘je ook niks meer mag zeggen’. Misschien is er een omwenteling gaande, maar we zijn er nog lang niet. Het is namelijk simpel: er komt geen nieuw normaal zonder een nieuwe moraal. Pas als hoffelijkheid de norm wordt, kunnen talloze schouders eindelijk zakken. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/elke-mediavrouw-heeft-te-maken-gehad-met-kut-lullengedrag~b52b0e07/</guid>
      <pubDate>Sat, 10 Feb 2024 00:00:00 +00:00</pubDate>
    </item>
    <item>
      <title><![CDATA[Kanker is een gluiperd die zich in heel kleine hoekjes verstopt]]></title>
      <description><![CDATA[<p>Een stijgende lijn is niet altijd een goed teken. Ik staar naar het staatje dat mijn vader – de prostaatknakker – me zojuist heeft geappt. Hoewel hij inmiddels een aantal chemo’s heeft gehad, is de kankerwaarde in zijn bloed flink gestegen. Onduidelijk is waarom. Het kan zo zijn dat de meting niet betrouwbaar is, maar het kan ook foute boel wezen. Het devies is enkele weken afwachten, dan opnieuw meten en een scan maken om te zien of de kanker woekert. “Het komt niet vaak voor dat het zo oploopt tijdens de chemo’s,” begreep ik, mompelt mijn pa. Maar hoe kan dat dan? En wat zegt dit allemaal? De arts weet het ook niet, iets wat patiënten doorgaans liever niet horen. Of wel? Want misschien is niet weten nog altijd beter dan iets slechts weten. Informeren, interpreteren, accepteren: wie ziek wordt moet zich een hoop vaardigheden eigen maken. De belangrijkste is: parkeren. Kanker is wachten. De patiënt en zijn geliefden hobbelen van bloedonderzoek naar tests naar foto’s en terug. Telkens verschijnen staatjes op schermen. Die zeggen iets maar niet alles. Want wie denkt dat je elk fout celletje op zo’n knappe scan kunt zien, heeft het mis. Kanker is een gluiperd die zich in heel kleine hoekjes verstopt. Dus is het devies vaak: nog even aankijken, afwachten, een nieuwe test, weer wachten, weken- of zelfs maandenlang. Wat doe je in de tussentijd? Leven natuurlijk. Juist nu, omdat je weet dat de dood mogelijk loert. Maar leven in de wetenschap dat er slecht nieuws kan volgen is best ingewikkeld. De enige oplossing is parkeren. Parkeer je donkere narigheid en maak ruimte voor licht. Compartimenteren, noemt een lieve vriendin het ook wel. Dat ene rotte aspect van je bestaan in een luikje in je hoofd stoppen en er een verzwaard deksel op laten vallen. Niet aan denken nu. Heeft toch geen zin. Tijdens mijn rijexamen zakte ik telkens op parkeren. Nog altijd rij ik rondjes net zolang tot ik een plekkie kan vinden waar ik mijn auto voorwaarts in kan steken. Achteruit is onmogelijk. Ik heb geen ruimtelijk inzicht, het voelt alsof ik een driehoek in een vierkant probeer te prakken. Ooit ben ik pissig mijn wagentje uit gestierd, dat ik al acht keer met witte knokkels recht langs een gracht probeerde te zetten onder luid gelach van een groepje bouwvakkers. “Doe jij het dan,” riep ik tegen de breedste, terwijl ik hem mijn sleutels toegooide. Hij reed de auto keurig op z’n plek. “Mot ik het je leren?” vroeg hij liefjes. Ik schudde mijn hoofd. Het had toch geen zin. Nu staar ik al dagen naar het stomme grafiekje met de verticale lijn als een streng opgetrokken wenkbrauw. Plotseling klik ik het plaatje weg en bel mijn vader. “Zullen we een reisje boeken, pap?” “Dat lijkt me heerlijk, kind.” “Rome?” “Goed idee. Ik ga meteen een hotelletje zoeken.” Ik glimlach. Parkeren kun je leren. En de prostaatknakker en ik worden er best goed in. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/kanker-is-een-gluiperd-die-zich-in-heel-kleine-hoekjes-verstopt~b23f4ec0/</guid>
      <pubDate>Sat, 3 Feb 2024 00:00:00 +00:00</pubDate>
    </item>
    <item>
      <title><![CDATA[Jarenlang verzamelde Nico uit de krant geknipte rouw­advertenties van vreemden]]></title>
      <description><![CDATA[<p>Als we veertig minuten naast de auto met het lijk staan, vinden we het toch wat lang duren. Oom Nico is overleden. De autistische broer van mijn moeder heeft bijna de tachtig aangetikt, niet geheel te zijner genoegen overigens. Als ik Nico vroeg hoe het ging, antwoordde hij: “Rommelig.” Als ik informeerde naar zijn gezondheid grauwde hij: “Niet gewelddadig.” Dat hij is gaan hemelen, vond Nico ­vermoedelijk best. Hij was dol op Magere Hein. Jarenlang verzamelde hij uit de krant geknipte rouw­advertenties van vreemden. Ook verscheen hij geregeld op begrafenissen van mensen die hij niet kende. Keurig condoleerde hij de rouwenden, die geen idee hadden wie hij was maar vriendelijk een handje teruggaven. Mijn vader en ik vonden deze verhalen altijd erg grappig, mijn moeder depri­meerden ze. “Dit zijn mijn genen,” verzuchtte ze. Ik denk dat ze zich tegelijkertijd afvroeg: hoeveel van die gekte leeft in mij? Ik zit in de kerk en terwijl het orgel dreunt, schuifelen vier mensen met de kist naar binnen. Afgelopen week staarde ik naar de rouwkaart. De kruisjes naast een rij namen lagen als hagelslag op het papier gestrooid. Ooit een gezin van negen, nu zijn er nog maar vier. Een van hen is Corine, ook geen standaardtype. Corine verspreidt hartjesbuttons, onbegrijpelijke cadeautjes (op zijn dertiende kreeg mijn zoon een Kabouter Plopboek) en veel liefde over de wereld. Nu zingt ze luidkeels armzwaaiend de ­liederen mee. “Eens als de bazuinen klinken!” schalt het. Op dat moment heb ik haar innig lief. Die liefde slaat om in ongerustheid als we per auto in rouwstoet naar de begraafplaats zijn gereden. Want waar blijven Corine en haar volwassen kinderen, die genetisch nogal op haar lijken? We bellen, appen, overwegen rooksignalen. Het is koud. Tenen bevriezen. En Nico ligt daar maar. Mijn vader en ik zijn giechelig bezorgd. Waarom kan het in deze familie nooit normaal? Er zal toch niets gebeurd zijn? Nou nee. Misverstandje. Weg kwijt. Op een andere begraafplaats beland. Een katholieke. Wel een beetje gek voor protestanten, dachten ze nog. En zo stil. Maar ja. Ik zie het voor me: mijn tante, neef en nicht luidkeels roepend en hollend over een volslagen verlaten begraafplaats, op zoek naar Nico en zijn kist. Het kan inderdaad nooit normaal. Als Nico eindelijk zijn bed in de grond heeft gevonden en er koffie is, mogen we allemaal iets uitzoeken uit zijn huisraad. Een leven in twee schoenendozen. De rouw­advertenties laat ik zitten, maar plots zie ik een foto van mijn overgrootvader. Er is me geregeld trots over hem verteld. Nicolaas Theodorus Carstens, generaal-majoor in de oorlog. Gestorven in krijgsgevangenschap. Held van beroep. Ik bestudeer het kiekje. De rijzige man, poserend naast prins Bernhard. Ook dit is familie. Maar afficheer ik me liever met deze loot aan de stamboom dan met het malle zooitje dat nu warmpjes tegen elkaar om me heen zit? Nee. Want deze familie is rommelig, maar Nico had gelijk. Zo is het leven. Mooi rommelig. Bij de borrel deelt Corine Haagse Hopjes uit. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/jarenlang-verzamelde-nico-uit-de-krant-geknipte-rouw-advertenties-van-vreemden~be47f010f/</guid>
      <pubDate>Sat, 27 Jan 2024 00:00:00 +00:00</pubDate>
    </item>
    <item>
      <title><![CDATA[Zodra ik thuiskom, slinger ik mijn bh de eetkamerlamp in om de dames los in de kooi te laten]]></title>
      <description><![CDATA[<p>Laatst vroeg iemand of ik preuts ben. We praatten over voetbalkinderen die tegenwoordig na wedstrijden allemaal in zwembroek douchen. Vond ik dat niet belachelijk? Een tijdje wel, het is ronduit onhandig, je gaat ook niet wielrennen in een baljurk, maar toen ik mijn zoon ernaar vroeg, bromde hij schouderophalend: “Ach, als één het doet, doe je het allemaal, anders sta je voor lul.” Dat leek mij een prima argument. Echt? Wat behoudend, vond mijn gesprekspartner. Was ik preuts? Mwoah, tieners moeten zelf weten wat ze showen, dunkt me. Toch voel ik me wel steeds preutser. Niet zozeer wat betreft naakt overigens. Zodra ik thuiskom, slinger ik mijn bh de eetkamerlamp in om de dames los in de kooi te laten, ik doe nimmer badkamerdeuren op slot en ben dol op sauna’s. Toegegeven, ik voelde me enigszins bekeken toen ik in de sportschool uitgebreid met heen en weer schurende handdoekbewegingen mijn rug afdroogde, een oudere, keurig geklede dame mij vorsend aankeek en vervolgens riep: “Ach, mevrouw Schlikker, ik vind uw stukjes zo leuk!” Complimentjes zijn prettig, maar ze in je poedelniksie ontvangen vereist veel sociale handigheid. Toch kreeg ik zelfs dat voor elkaar. Mijn preutsheid bevindt zich op ander vlak. Ik ben namelijk schandalig ouderwets. Het is pijnlijk hier eerlijk over te zijn in hip Amsterdam, maar ik zet de schaamte bij deze overboord: ik doe het alleen met mijn man. Daar. Het is gezegd. Dat viel niet mee. Want het woord polyamorie gonst door de straten. ‘In Amsterdam is het nu ‘in’ om te zeggen dat je een open relatie hebt’ kopte deze krant, en de datingapp Feeld, waar veel stellen gezamenlijk staan ingeschreven, is immens populair. Om me heen hoor ik het steeds vaker: van schoolmoeders tot collega’s tot BN’ers, ze laten de knellende banden der monogamie los en experimenteren zich de rambam, al dan niet onder het genot van truffels of andere goedjes (ayahuasca is inmiddels net zo burgerlijk gemeengoed als de houten letters H.O.M.E. op de vensterbank). En echt, ik vind het best, jongens, doe het. Dikke prima, loop je tam­pe­loeres en yoni vrijelijk achterna. Maar laat mij met rust. Ik vind één man al veel werk en zou werkelijk niet weten wat ik met een sleutelmandje moet. Zit je opeens met de voet van meester Frans in je mond. Fijn sabbelen op zijn hallux valgus terwijl intussen buurvrouw Betty je intens masturberend aanstaart en sjamaan Quirijn in tante Christa’s anus op zoek is naar haar derde oog. Diverse wipagenda’s bijhouden, mijn minnaars geregeld smeuïge appjes sturen, de koters droogjes aan de ontbijttafel vertellen dat ik ’s avonds weg ben omdat ik de edele kunst der tantra onderzoek met mijn yogaleraar: het is allemaal prachtig, maar ook heel veel werk. Nu ik erover nadenk, realiseer ik het me. Ik ben niet preuts maar lui. Ik denk dat ik daar maar eens heel open-minded voor uitkom en de woorden van mijn zoon (“Ach, als één het doet, doe je het allemaal.”) naast me neerleg. Dan maar voor lul. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/zodra-ik-thuiskom-slinger-ik-mijn-bh-de-eetkamerlamp-in-om-de-dames-los-in-de-kooi-te-laten~b0d69df7/</guid>
      <pubDate>Sat, 20 Jan 2024 00:00:00 +00:00</pubDate>
    </item>
    <item>
      <title><![CDATA[Ik heb het vaker gezegd: het zijn de makkelijke kinderen op wie je moet letten]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Ik ben bang voor de meisjes. Ik tref een kennis op straat. We glimlachen vrolijk naar elkaar. Alles lekker? Alles lekker! Tot ik zie dat er tranen in haar ogen staan. Ik leg mijn hand op haar arm. Ben je oké? Ze schudt haar hoofd. En vertelt. Over haar dochter. Die de laatste tijd zo afwezig lijkt. Die dagenlang alleen op haar kamertje zit, deur gebarricadeerd. Die zwijgt tot de stilte oorverdovend wordt. “Ik kan geen contact maken. Ik weet gewoon niet of ze gelukkig is.” Het is het zoveelste verhaal. Een vriend die opmerkt dat zijn dertienjarige meisje opeens zo mager is. Mijn zoon die bij een grietje in de klas bloederige sneetjes onder de lange mouwen van haar shirt ontwaart en schuchter de mentor inseint. Die geschrokken het hoofd schudt en mompelt: “De zoveelste.” En het inmiddels op school overbekende paniekprotocol inzet (kind uit de klas halen, ouders inlichten, hulpverlening). Ik ben bang voor de meisjes. Wat heb ik docenten van mijn zoons vaak horen verzuchten dat het in hun klas zo moeilijk was orde te handhaven. Want de jongens waren in de meerderheid, dus dan weet je het wel. En inderdaad, sommige gastjes zijn druk, ze slaan elkaar met de Bosatlas of proberen na te gaan of ze een hele geodriehoek in hun mond kunnen proppen. Nee, geef die leraren maar meisjes. Zij zitten er een stuk docieler bij. Jaja. Maar de diepe gronden van deze stille wateren zijn vaak duisterder dan ­volwassenen willen zien. Ik heb het vaker gezegd: het zijn de makkelijke kinderen op wie je moet letten. Ik ben bang voor de meisjes. Je moet niet generaliseren, er zijn ook ongelukkige jongens, maar de cijfers liegen er niet om. 47 procent van de meisjes op de middel­bare piekert bovenmatig, is angstig en ongelukkig. Dit geldt slechts voor 14 procent van de jongens. Het aantal jonge vrouwen dat zichzelf ernstig verwondt steeg van 4000 in 2013 naar 60.000 in 2022. Ik ben bang voor de meisjes. Meisjes die zich zo kunnen terugtrekken in hun eigen onzekerheid. Ik ken het. Ik was er ook zo eentje. Glimlachend vanbuiten, doodsbenauwd vanbinnen. Maar in mijn tijd had je geen TikTok. Geen duizenden pro-anorexiafilmpjes in de broekzak van mijn Levi’s waarin tieners aan de sondevoeding opscheppen over hun ondergewicht. Geen tutorials over hoe je jezelf het beste kunt snijden. Geen schimmige communities waarin seksegenoten zichzelf steeds dieper de ellende inpraten. Wij ouders weten nauwelijks wat onze kinderen dagelijks zien. Wie heeft er zin zich dagelijks een weg te banen door duizenden zessecondenfilmpjes, veelal in de categorie ‘Kijk hoe ik mijn scheet in de fik steek’? Ik niet. En dat hoeft ook niet als dat is wat je kroost bekijkt. Maar hoe zit het met kinderen die het moeilijk hebben? Die virtuele gemeenschappen zoeken? En op de verkeerde plekken belanden? Ik ben bang voor de meisjes. Hun lieflijk glimlachen. Hun braaf de werkjes van school maken. Hun verschansen. Hun lijnen. Hun snijden. Hun zwijgen. Laten we uitreiken naar de meisjes. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-heb-het-vaker-gezegd-het-zijn-de-makkelijke-kinderen-op-wie-je-moet-letten~b2ddc215/</guid>
      <pubDate>Sat, 13 Jan 2024 00:00:00 +00:00</pubDate>
    </item>
    <item>
      <title><![CDATA[Mijn kinderen hebben talloze kwaliteiten, maar lezen interesseert ze geen reet]]></title>
      <description><![CDATA[<p>Wat zou ik graag zeggen dat we ons goede familievoornemen van het afgelopen jaar (en dat daarvoor en dat dáárvoor) zijn nagekomen, namelijk elke dag een halfuurtje lezen. Ja, ik redde het wel – ik graaf me het liefst in allerhande lompen, lappen en dekens in om tot de rozenvingerige dageraad romans, biografieën, strips en zelfhulpboeken tot me te nemen, want kieskeurig ben ik niet. Ik was zo’n meisje dat pakken hagelslag spelde. Helaas, dat soort koters maak ik niet. Mijn kinderen hebben talloze kwaliteiten. Eentje zingt theaters vol, de ander doet voetbal lijken op ballet, zo sierlijk beweegt hij met de bal aan zijn slof, ze zijn beiden gebruiksvriendelijk, geestig, gemakkelijk in de omgang. Maar lezen interesseert ze geen reet. Het is een drama. Onlangs verschenen alarmerende berichten over het abominabele taalniveau van kinderen. Nederlandse vijftienjarigen behoren tot de slechtste lezers van de EU. Ik schrok ervan, tegelijkertijd verbaast het me niet. Want wat is het vak Nederlands op veel scholen verschrikkelijk saai geworden. Niks passie­volle betogen over verbeelding, over poëzietroost, over liefdesscènes in de werken van Jan Wolkers, Heleen van Royen, Stella Bergsma, Herman de Coninck (‘Want vrouwen hebben machtige geslachten, hoge wonden, venusbergen, spelonken, vouwen waarin verloren nachten nooit meer worden teruggevonden’), want daar houden tieners van. Nee. Ze moeten, onder de noemer ‘Begrijpend lezen’ (kan een vak geest­dodender klinken dan dat?) eindeloos ­ontleden, verwijswoorden aanwijzen, ­dorre teksten verklaren. Dat helpt overigens weinig. Laatst kreeg ik een appje van mijn jongste: ‘Mama ik heb een 6,3 voor Nederlands en iedereen uit me klas heeft een 1!’ De Neerlandicaresse in mij kon het niet laten en schreef: ‘Geweldig! Maar het is MIJN klas.’ Tja, iemand moet het doen (en het is niet hun Franstalige vader, want met hem had ik deze week een discussie over taco’s waarvoor hij de lijm zocht, wat ik een merkwaardig eclectische combinatie achtte, tot ik snapte dat het limoen betrof). Juist nu mag het belang van woorden niet worden onderschat. Noem je mensen terroristen of vrijheidsstrijders, is iemand omgekomen of vermoord? Het doet ertoe. Taal telt. Maar waar hebben wij steken laten vallen in onze leesopvoeding? Het huis ligt vol Gouden Griffelmateriaal, doorgaans niet verder dan twee hoofdstukken bekeken. Voorgelezen worden vonden ze wel leuk, van Abeltje tot Kruistocht in spijkerbroek. Maar ja, dat deed ik met stemmetjes. Daar zijn ze te oud voor. Of niet? Ik besluit het erop te wagen en roep opeens keihard met Kim Hollandse heesheid door de kamer: “Seks was simpelweg een voortzetting van de speeltuin, een soort stoepranden, maar dan zónder straat ertussen. Spelen, onbekommerd allerlei onmogelijke standjes uitproberen, pijn in je tamp van iedere nieuwe godvergeten erectie, een schorre keel van alle schaamharen achter je huig.” Als springveren schieten twee tieners die tot dan toe in horizontale positie naar TikTok lagen te staren overeind. “Mam! Wát zeg je?!” “Wil je het echt weten?” vraag ik liefjes. Vervolgens geef ik ze Ik ook van jou van Ronald Giphart. “Hier. Een halfuurtje per dag.” Herman de Coninck is de volgende. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/mijn-kinderen-hebben-talloze-kwaliteiten-maar-lezen-interesseert-ze-geen-reet~b540374a/</guid>
      <pubDate>Sat, 6 Jan 2024 00:00:00 +00:00</pubDate>
    </item>
    <item>
      <title><![CDATA[Met drie bruistabletbreinen loopt veel mis, in het honderd en in de soep]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Zo moet de blauwbilgorgel eruitzien. Ik sta in de kinderkamer en denk onmiddellijk aan de nonsenspoëzie van Kees Buddingh’: ‘Ik ben de blauwbilgorgel, mijn vader was een porgel, mijn moeder was een porulan, daar komen vreemde kind’ren van. Raban! Raban! Raban!’ Toen ik het gedicht op school leerde, stelde ik me er een paarsblauwe, olijk kijkende blob bij voor. Die blob staat nu op de muur. Dit was niet de bedoeling. Mijn man, een goeierd met twee rechterhanden en één ADD-brein, overkomt het leven nogal. Omdat onze jongste een tienerinrichting wilde, wijdde hij twee volle dagen aan de edele kunst der Ikea-kast-in-elkaar-schroeven, wat in een schotsscheef huis niet meevalt. Waterpassen kwamen tevoorschijn, schrootjes waarop het gevaarte recht kon staan, de boel woog trouwens 183 kilo, kortom, een gedoe, maar dan had je ook wat. Totdat zijn hartenlapje (geen perfectionistische natuur, wél ADD) bedacht dat hij een tiental wandplankjes in een rondje aan de muur wenste, want daar kon hij spulletjes op tentoonstellen. Papa (wél een Frans-Canadees accent) ging goedmoedig door met klutsen (in eigen woorden). Het rondje mislukte, waarna vaders besloot de foute gaten dicht te kitten. Op de wand die al sinds babytijd lichtblauw was. Ah joh, zien ze niet, dacht hij toen hij een restje blauwe verf royaal op de stucvlekken kwastte. Het restje bleek twaalf jaar oud en paars uit te slaan. “Eeeeeh, pap,” zei zoonlief doodleuk toen hij dit puike stukje modernisme aanschouwde, “eigenlijk wilde ik een witte muur. En dan ook áchter de kast.” Tja, de volgorde der dingen is voor ADD’ers lastig te bepalen. Laatst gingen we naar Parijs. Mijn geliefde had twee wensen: de Eiffeltoren en het Louvre. Hij regelde kaartjes. Op de eerste dag stonden we na veel gehaast precies op tijd onder aan de Eiffeltoren. Mijn man pakte de QR-­codes. En riep toen: “Merde! We moeten nú bij het Louvre staan.” Zo loopt veel mis, in het honderd en in de soep. Maar 2023 gaf me het cadeau dat ik nu weet waarom. Met drie bruistabletbreinen gaat het leven rommelig. Plannen van aanpak? Non-existent. Boodschappenlijstjes? Zoekgeraakt. Een agenda? Nimmer ingekeken. En stiekem hou ik van rommelig. Zoals ik nooit in een strakke, volledig uit beige opgetrokken stylistenwoning zou kunnen aarden, zou ik me doodvervelen met drie degelijke heren inclusief strakke middenscheiding. Ik hou van hun ontplofte haar, ontplofte hoofd, ontplofte ideeën. Want je kunt kijken naar wat mislukt, maar je kunt ook zien wat lukt. Een schoolmentor die over mijn oudste zegt: “Wat is dat jong leuk. Daar wil ik er wel twintig van in de klas!” Een jongste die zonder vragen de muur van ledlampjes voorziet om daar watten overheen te plakken want dat staat zo gezellig. Een echtgenoot die een mammoet-Ikeakast van schrootjes schuift, ­leegruimt, demonteert, een muur wit en de kast weer helemaal in elkaar fabriekt. Het is chaos, maar daaruit ontstaan de mooiste dingen. De muur is inmiddels keurig wit. Maar eronder woont tot mijn grote geluk de blauwbilgorgel. Het leukste, creatiefste dier ter wereld. Raban raban raban. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/met-drie-bruistabletbreinen-loopt-veel-mis-in-het-honderd-en-in-de-soep~b4dfd160/</guid>
      <pubDate>Sat, 30 Dec 2023 00:00:00 +00:00</pubDate>
    </item>
    <item>
      <title><![CDATA[Mijn vader is ziek, maar larger than life en hij hangt slingers op waar hij maar kan]]></title>
      <description><![CDATA[<p>Mijn vader, die normaal niet zo’n apper is (de meeste berichten beantwoordt hij domweg met ‘goed’), heeft opeens van alles te vertellen. Zo stuurt hij een hele collage van zijn kerstversiering. Ik grijns er stiekem om, want in mijn jeugd hadden wij een karig boompje met enkele kaarsstompen; mijn moeder was eind december doorgaans kneiterdepressief. Maar inmiddels is het uitbundigheid alom. Piep piep. Daar verschijnt een nieuw berichtje. “Gisterenavond een mooie avond met vrienden gehad. Allemaal lieve mensen. Lekker eten en dansen. Het leven is nog steeds een feest.” Het zijn teksten om in te lijsten. Zelf vertyp ik me geregeld als ik mensen per mail over zijn reilen en zeilen op de hoogte houd. Prostaatknakker verschijnt er almaar op het scherm, wat een stuk vrolijker klinkt dan de ziekte waarnaar ik verwijs. “Het gekke is,” zei hij toen de diagnose net was gesteld, “ik maak me veel minder druk. Vroeger kon ik piekeren over kleine dingetjes, nu denk ik: wat kan mij het allemaal schelen. Ik wou dat ik dat eerder had gehad.” Ik herken het. Nadat mijn moeder stierf, voer er naast peilloos verdriet ook iets anders in me: een aangename vorm van onverschilligheid. Want wat doet veel er weinig toe in het licht van grote rampspoed. Een rotopmerking op twitter? Een kilo buikspek teveel? Een onvoldoende voor wiskunde van je kind? Boeien. Niemand maakt mij wat. Ik heb wel wat anders aan mijn hoofd. Natuurlijk verdwijnt dit gevoel. Voor je het weet maak je je weer druk om een haperend fietsslot. Maar nu niet. Deze tijden van ziekte veranderen elk perspectief. Het is gek, maar het lijkt wel of je pas echt leert leven als het licht van de dood op je schijnt. Dus hebben we schijt. Schijt aan dronken Naatje, zoals mijn Jordanese vader zegt. Deze week kreeg hij zijn derde chemo. Zijn kop glimt, net als zijn ogen. Toen mijn jongste hem voor het eerst haarloos zag, bleef hij hem maar aaien. “Opa, je bent net een kale baby!” De foto van mijn schaterende vader en zijn kleinzoon die de handjes om zijn bol vouwt, is mijn dierbaarste van 2023. Twee weken daarvoor was dezelfde man nog zo ziek dat hij de ene voet niet voor de andere kon zetten. “Lieverd, zo hoeft het voor mij niet,” huilde hij. Maar nu spat de levenslust uit zijn poriën. Mijn vader is larger than life en hangt slingers op waar hij maar kan. Gelijkt heeft ie. Want hij kreeg een nieuw leven. We hebben geen idee hoe lang. Maar dit nieuwe leven moet je vieren. Dus deze kerst zal de prostaatknakker aan mijn keukentafel zijn bol weer uitgebreid laten beaaien. Hij zal zijn harde lach lachen, want zacht lachen kunnen Schlikkers niet. Hij zal tevreden “Heerlijk, schat!” roepen als ik hem rode wijn inschenk. Kleine zorgen zullen weg zijn, heel ver weg. We hebben schijt aan dronken Naatje. En de grote zorgen? Die komen vast wel weer. Maar nu niet. Het leven is nog steeds een feest. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl</p>]]></description>
      <guid>https://www.parool.nl/columns-opinie/mijn-vader-is-ziek-maar-larger-than-life-en-hij-hangt-slingers-op-waar-hij-maar-kan~b6ec6b8c/</guid>
      <pubDate>Sat, 23 Dec 2023 00:00:00 +00:00</pubDate>
    </item>
  </channel>
</rss>
