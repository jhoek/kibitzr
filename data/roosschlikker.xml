<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Ondanks mezelf begin ik de canis populi in mijn hart te sluiten – zelfs degenen die ik eerst doodeng vond]]></title>
      <description><![CDATA[<p>“Jacob heeft iets verkeerds gegeten.”</p>
<p>“Oh.”</p>
<p>“De hele nacht kotsen, erg hè.”</p>
<p>“Mmmm.”</p>
<p>“En nog raakte hij niet alles kwijt.”</p>
<p>“Ach.”</p>
<p>“Uiteindelijk moest ie poepen. Er verscheen een draad uit zijn kont. Wel twee meter lang. Er kwam geen einde aan. En maar trekken. Maar ja, zo’n bol wol is veel, hoor. Helemaal als ie verstrikt raakt in je darmstelsel, daar krijg je last van, denk je ook niet?”</p>
<p>“Eeeeh, schat?”</p>
<p>“Ja?”</p>
<p>“Wie is in godsnaam Jacob?”</p>
<p>Mijn echtgenoot heeft een hoop kwaliteiten, maar ik vermoed dat hij het allerbeste fungeert als hondendorpspomp van de buurt. Iedere blafferd op het uitlaatveldje kent hij bij naam, hij is op de hoogte van alle liefdes, scheidingen, medische gegevens en persoonlijke voor- en afkeuren van zowel de honden als baasjes. Mijn man lult met alles wat beweegt. En piest. En aan testikels krabt (ook zowel de honden als de baasjes).</p>
<p>Zelf maakte ik me er lange tijd makkelijker van af. Gebabbel over niks, ik bracht het niet op. Ik hield het bij beleefdheidsknikjes.</p>
<p>Dat is echter niet vol te houden. Zo was er de gozer in trainingspak die van veraf naar me bulderde: “Mooie hond heb ik, hè!” Ik knikte richting mopshond die net in opperste concentratie zijn tong in de anus van mijn Frenkie poogde te poeren. “Heel aanhankelijk,” snoefde de vent. Ik kon het niet ontkennen. “Luistert ook. Eigenlijk iets te goed. Me vorige hond was pas echt een karakter. Roxy. Niet te houwen. Ging haar eigen gang. Haha, prachtwijf. Net me ex. Maar ja, die heb zij meegenomen. Wat ik zeg: zij ging ook volledig haar gang.”</p>
<p>Ja, nu zit ik ermee. Want ik kan wel halsstarrig podcasts blijven luisteren, als ik trainingspakkenboy tegenkom haalt ie herinneringen op aan Rox. Net als de regenhoedjesvrouw vaak murmelt dat ze haar man zo mist. En de lerares met burn-out trots vertelt dat ze vandaag tienduizend stappen heeft gezet,</p>
<p>Het is de dagelijkse gang onder dezelfde omstandigheden die ons allen bindt. En ondanks mezelf begin ik de canis populi in mijn hart te sluiten. Zelfs degenen die ik eerst doodeng vond. Zoals vogelman: kale kop, knotsen van knuisten, legerkistjes, zijn bewoordingen even rauw als zijn uiterlijk. Mopperend op ‘joggingtrutjes’, hipsterkoffiefiguren of de parkfestivalisering baande hij zich een weg door het loof. Opvallend genoeg zag ik hem altijd al van ver aankomen omdat er een kraaienzwerm rond hem cirkelde. Je zou haast denken dat het een duivelse mysticus was, gevolgd door duistere dieren. Tot ik ontdekte waarom het gevogelte hem volgde. Teder aaide hij Frenkie door zijn vacht. “Mag ie een Frolicje?” Toen wees ie naar boven. “Zij krijgen er ook altijd een. Is toch gezellig, dat ze een beetje bij je blijven?”</p>
<p>En dat is het. Als ballonnen zweven de kraaien boven zijn hoofd. Want soms leggen mensen lijntjes. Tussen dieren en henzelf. Tussen mensen en henzelf. Lijntjes met lieve praatjes over niets. Of alles. De Frolicman doet het. Joggingbroekenboy. Weduwe. Burn-outer. Mijn man. Zij kunnen dat. En ik begin het langzaam te leren.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ondanks-mezelf-begin-ik-de-canis-populi-in-mijn-hart-te-sluiten-zelfs-degenen-die-ik-eerst-doodeng-vond~b9bb886a/</guid>
      <pubDate>Sat, 4 Jun 2022 00:00:00 +00:00</pubDate>
    </item>
    <item>
      <title><![CDATA[Soms is er iemand nodig die je liefdevol over het randje kiepert tot je een plasje wordt van snot]]></title>
      <description><![CDATA[<p>Gek is het, dat soms na jarenlange rust het ene na het andere overlijdensbericht op de mat valt. Het zijn geen directe naasten, toch stemt het nieuws mistroostig, zonder hemeltergend verdriet.</p>
<p>Overigens weet ik dat wanneer dat verdriet er wel is, je er ook vaak moeilijk bij kunt. Tranen verstoppen zich onder angst. “Als ik eenmaal begin te janken, hou ik nooit meer op.” Dus is het slikken, weg­duwen, en voort maar weer.</p>
<p>Toen vijf jaar geleden mijn neef overleed, zat deze opstopping me danig in de weg. Ik wist dat niet gevoelde pijn erger is dan wel doorleefde emotie. En toch: janken lukte niet.</p>
<p>Destijds kickbokste ik. Niet in zo’n hippe fluorescerende-zakkenzaak, maar in een oldskool vuige afbeultent waar het stonk naar zweet, waar je voortdurend hevig gekreun hoorde, waar een van de trainers me over zijn vakantie vertelde dat het prachtig was op Bali, maar dat ze met de motorclub wel wat mot hadden gehad met een concurrerende bende. “Je weet hoe dat gaat.” Ik weet helemaal niet hoe dat gaat, maar dorst niet door te vragen. Het was kortom geen Plopsaland.</p>
<p>Toch nam ik met liefde mijn kinderen mee. De ruige gasten bleken namelijk ­stiekem van suikergoed. Ooit was ik mijn jongste even uit het oog verloren. Uiteindelijk kwam hij aangerend. “Mam! Ik heb een nieuwe vriend!” Achter hem wuifde een vent mét staart zónder tanden me vrolijk toe.</p>
<p>Toen ik dichterbij kwam, meende ik ‘Redrum’ in de binnenkant van zijn onderlip getatoeëerd te zien staan. Redrum grijnsde. “Zullen we nog effe?” vroeg-ie. Toen spreidde hij uitermate zorgvuldig een handdoek voor mijn 5-jarige uit. En deed hem voor hoe hij zich moest opdrukken. Het was rammend lief.</p>
<p>Maar het liefste was trainer Johnny die, zodra hij mijn zoons zag, giechelend schreeuwde: “Buikie kriebelen!” Waarop een kietelgevecht ontstond. Johnny, tanig sterk met een schallach die gebroken ruiten in sponningen deed trillen. Johnny, ietwat verlegen in de omgang, maar tijdens het trainen een beest dat wanneer hij je al over de kling had gejaagd plotseling “Marathoooooooon!” brulde, waarna je een eindeloze choreografie van highkicks, lowkicks, linkse directes en rechtse uppercuts in enorme snel- en felheid moest uitvoeren.</p>
<p>Op de dag dat ik met mijn verdriet­obstipatie bij hem kwam trainen, keek hij me onderzoekend aan en zei zacht: “Kom, we gaan gewoon beginnen.” Ik sloeg, nogal lulligjes voor mijn doen. “Is dit alles?” Ik wilde protesteren. Ik was moe, de uitvaart was verschrikkelijk triest geweest, het was me het weekje wel, maar Johnny kende geen genade. “Marathon!” brulde hij. “Geef me alles, Roos! Alles! Marathoooooooooon!”</p>
<p>Uiteindelijk, na eindeloos beuken, kwamen ze. De tranen. Een verlossing. Want soms is er iemand nodig die je liefdevol over het randje kiepert tot je een plasje wordt van snot.</p>
<p>En nu wordt Johnny deze week begraven. Zijn grote knuisten houdt hij stralend geheven op de rouwkaart. Ik hoor die kenmerkende lach niet meer schallen. Mister Marathon is dood. En ik weet niet tegen wie ik aan moet slaan om dat echt te voelen.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/soms-is-er-iemand-nodig-die-je-liefdevol-over-het-randje-kiepert-tot-je-een-plasje-wordt-van-snot~b11757b0/</guid>
      <pubDate>Sat, 28 May 2022 00:00:00 +00:00</pubDate>
    </item>
    <item>
      <title><![CDATA[Ik tuimel maandelijks een steile depressiediepte in waar het pikzwart is]]></title>
      <description><![CDATA[<p>Ik ben een hoogopgeleide, ervaren vrouw in bezit van allerlei diploma’s. Van gymnasium tot duikbrevet, van zwem A, B, C tot rijbewijs, van bul tot veterstrik, ik heb een la papiertjes die een bewijs vormen van mijn weten of kunnen. Toch heb ik inmiddels iets vierhonderd keer gedaan zonder er een zak van te snappen.</p>
<p>De eerste keer was terecht wat eigenaardig, zoals vrijwel alle eerste keren. Maar in de jaren daarna trad slechts mondjesmaat gewenning op. Ongelukjes bleken in kleine hoekjes te zitten, wat altijd tot paniek leidde. Want dit is iets wat je alleen moet doen, waar je schichtig omheen beweegt en op fluistertoon met soortgenoten over praat: “Zeg, heb jij misschien, eeeeeh, iets voor mij?”</p>
<p>En hoewel het achterlijk klinkt, was er telkens verbazing. Het bibberig voelen, de verandering van weersomstandigheden, het almaar de schuld zoeken in het eigen hoofd. ‘Wat doe ik raar! Zeur niet zo. Wat is er met me aan de hand?’</p>
<p>Ik ben een hoogopgeleide vrouw. Met de regelmaat van een Zwitsers uurwerk doorleefde ik het en toch zag ik talloze malen pas achteraf wat me gebeurde. Ik heb het inmiddels zo’n vierhonderd keer gedaan. Menstrueren. En ik begrijp er nog altijd geen zak van.</p>
<p>Sterker: ik was van de niet-zeikendoctrine. Meisjes die vroeger niet mee gymden omdat ze ongestèèèld waren, vond ik pathetische nufjes. Vrouwen die woedend vergaderzalen uitstormden om een potje hormonaal te janken? Mij niet gezien. En buikpijn? Ik voelde hooguit een steekje.</p>
<p>Maar nu ben ik 47. En tuimel ik maandelijks een steile depressiediepte in waar het pikzwart is. Het Zwitsers uurwerk is nog altijd punctueel. Toch wiebelt mijn wezen.</p>
<p>Toen ik eindelijk de gynaecoloog bezocht, een Type Kordaat, zei ze: “Wist je niet dat de perimenopauze jaren kan duren?” Ik murmelde dat mijn oestrogeenwaarden waren gecheckt en juist aan de hoge kant waren. Ik kon nog roedels kroost baren, werd geroepen. “Zegt niks,” wist Kordaat. “Het gaat erom dat het schommelt. Daar kun je enorm last van hebben. Had je geen idee?” Nee. En mijn vriendinnen evenmin. Zitten we dan met al onze diploma’s. We kennen ons eigen lijf niet eens.</p>
<p>De schaamte rond dat vrouwenlichaam heeft daar alles mee te maken. En het calvinistisch ophemelen van doorzetten. Gij zult pijnbestrijdingsloos bevallen! Gij zult borstvoeden zelfs als er bloed uit uw tepels loopt want gij wilt toch het beste voor uw kindje! Gij zult uw tampon wegmoffelen wanneer gij schielijk een toilet in schiet!</p>
<p>Nederlandse vrouwen dienen in stilte lijdend alle ongemak weg te boetseren. Terwijl in Amerika hormoontherapie vrijelijk wordt voorgeschreven bij overgangsklachten, begint slechts vijf procent van de vrouwen hier eraan. Dit omdat ooit uit een slecht gelezen onderzoek in kranten is geconcludeerd dat er een enorm borstkankerrisico is (onzin). Even ter vergelijking: van mannen met erectieproblemen krijgt drieëndértig procent hormonen.</p>
<p>We worden klein, bang en stil gehouden. En ook hoogopgeleide vrouwen zoals ik laten dat gebeuren. Het wordt tijd voor betere vrouwenzorg. Niet alleen door de medici, maar net zo goed door onszelf.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ik-tuimel-maandelijks-een-steile-depressiediepte-in-waar-het-pikzwart-is~be1f0c17/</guid>
      <pubDate>Sat, 21 May 2022 00:00:00 +00:00</pubDate>
    </item>
    <item>
      <title><![CDATA[Niemand beheerste de oogrol zo perfect als zij]]></title>
      <description><![CDATA[<p>Plotseling was daar het bericht. Op Facebook nota bene, een plek waar de koningin nooit digitale voetstappen zette. Er stond dat ze er niet meer is. En ik kon het niet geloven.</p>
<p>Want ja, ze was niet jong, en inderdaad, de laatste jaren zag ik haar verbrozen. Maar er zijn mensen van wie je je niet kunt voorstellen dat ze ooit uit het leven verdwijnen.</p>
<p>Veertien was ik toen ik haar ontmoette. Sociaal onhandig, dodelijk verlegen, amper in staat tot oogcontact: ik was bepaald geen hoofdrolspelersmateriaal. Die hoofdrol kreeg ik dan ook jarenlang niet bij de theatergroep waar zij de onbetwiste diva was. Ik mocht opdraven als achtergronddanseres, morfinehoertje, de voorkant van Jantje de ezel, wat uiteraard wel een artistiek hoogtepunt was.</p>
<p>Ze zag me amper staan, wat ik niet meer dan terecht vond. Tot ik werd gevraagd de rol van Emily te spelen in</p>
<p>Emily, of het geheim van huis Ten Bosch</p>
<p>, waarin zij, hoe kon het ook anders, koningin Beatrix gestalte gaf.</p>
<p>Opgevreten door de zenuwen murmelde ik tijdens die scriptlezing mijn eerste zinnetjes. Niet omdat ik zo opging in de rol van burgermeisje dat de vorstin ontmoet, ik waande me écht op audiëntie bij de koningin. Na mijn eerste spelpoging keek ze me aan met een blik die het midden hield tussen ongeduld en diep medelijden. “Nou. Dat Clausje zou ik nog maar eens overdoen.”</p>
<p>Hoe vaak heb ik zinnen bij haar niet herhaald? Niemand kon zo dodelijk een stilte laten vallen. Niemand kon vervolgens op haar toon zuchtend ‘Goeoeoeoeoed’ zeggen. Niemand beheerste de oogrol zo perfect als zij.</p>
<p>Toch zei ik meteen ‘ja’ toen ik op een dag werd uitgenodigd haar schoondochter (en de vrouw van Geert) te spelen in het stuk</p>
<p>Mama Wilders</p>
<p>. Want al was onze band niet diep, alleen met haar in een stuk staan leek me fantastisch. Haar gemak, timing, finesse, ik wilde zien welke handigheidjes ze zich eigen had gemaakt.</p>
<p>Tijdens het repeteren merkte ik al snel dat het woord handigheidjes volledig misplaatst was. Wat ik zag was een vrouw die werkte, worstelde, zinnetjes doorwrocht. Ze toonde haar frustratie, onzekerheid, motivatie om het steeds opnieuw te proberen.</p>
<p>Dat was het keerpunt. Decennia na onze kennismaking keken we elkaar voor het eerst echt aan. We maakten geintjes, praatten over podiumvrees. In de kleedkamer hadden we intieme gesprekken over mannen. Op een dag vond ik op mijn deurmat een kaartje. ‘Niet in het minst gehinderd door het niet hebben van facetwitter en aanverwante media, schrijf ik je graag!’</p>
<p>Ik glimlachte, mijn ogen gingen verder over de woorden tot ze bij het laatste zinnetje bleven haken. ‘Ben trots op je,’ stond er. En toen voelde ik me heel even alsof ik een kusje had gekregen van de koningin.</p>
<p>Nu staat haar overlijden aangekondigd op dat malle facetwitter. Haar lijf had haar in de steek gelaten, ze koos haar moment van afscheid. Zij, de actrice die de regie niet uit handen gaf. Zij, de koningin. Ben trots op haar.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/niemand-beheerste-de-oogrol-zo-perfect-als-zij~bdd835b8/</guid>
      <pubDate>Sat, 14 May 2022 00:00:00 +00:00</pubDate>
    </item>
    <item>
      <title><![CDATA[‘Hoer. Hoer. Hoer. Hoer.’ De uitroepen die dagenlang mijn inbox deden overstromen]]></title>
      <description><![CDATA[<p>‘Hoer. Hoer. Hoer. Hoer.’ Terwijl ik het parkeerterrein op rijd, gonzen in mijn kop de uitroepen die dagenlang mijn inbox deden overstromen.</p>
<p>(Voor wie het even gemist heeft, er was een tv-programma waar ik weleens verscheen. Na een uitzending met een anekdote die de ene helft van Nederland hilarisch vond en de andere weerzinwekkend, kreeg ik buikpijn. Nog even voor de duidelijkheid, en dat zal me vast weer op kritiek van de andere kant komen te staan, maar goed: ik ben géén voorstander van cancelen, van mij had het programma mogen blijven bestaan, ik besloot echter dat ík me onprettig bij deze uitspraken voelde. Dat was blijkbaar niet mijn goed recht en reden mij zowel achter het aanrecht terug te wensen als het hoerenroeperskoor te laten zingen.)</p>
<p>De deuren van het grote gebouw openen zich vanzelf. ‘Hoer. Hoer. Hoer. Hoer!’ klinkt het tussen mijn slapen. Zeg het vaak genoeg achter elkaar en je hoort ‘Oer. Oer. Oer. Oer.’ De oerdrift om je woede te doen gelden. Misschien is dat hoe ik het gescheld simpelweg moet zien. Dat maakt het beter hanteerbaar. En wees eerlijk, was het niet ook uit geldingsdrift dat ik überhaupt in die show ging zitten? Had ik dat nooit moeten doen? Hoe zuiver was ik in mijn wens om juist daar een vrouwvriendelijk tegengeluid te laten horen? Zuiver, geloof ik. Dacht ik. Maar had ik daarom niet beter kunnen blijven?</p>
<p>Met een druk twijfelhoofd sjok ik door het ziekenhuis, ironisch genoeg richting de afdeling neurologie. Ik plof neer in de wachtkamer. Had het anders gekund? Had het anders gemoeten?</p>
<p>Plotseling schrik ik op van een vrouwenstem. “Goedemorgen zonder zorgen!” Met stampende pas komt een kwieke zestiger binnen, gevolgd door een kartonbleke man. “Moeten we hier zijn, Trudy?” klinkt het hees. Trudy knikt. “Ja, Hans. Hier is het. Mooie dag hè! Nu eens kijken of de dokter ons blij maakt! Wat zeg je? Foute boel? Maar dat weten we niet. Er is een kansje, Hansje. Haha. Hoorde je dat, Hansjekansje? We zouden niet somberen, weet je nog? Het kan góéd zijn. Het kan!”</p>
<p>Ze aait zachtjes zijn wang. Ik zie dat haar hand trilt. En opeens schaam ik me voor mijn arbitraire gepieker. Wat zit ik te smiespelen over mijn eigen sores? Ik ben hier voor een relatief onschuldige reden – migrainemedicatiecontrole – maar dat geldt voor velen niet.</p>
<p>Elke dag horen mensen op deze plek uitslagen. Prognoses. “Hoe lang nog, dokter?” Hier tref je de letterlijke kopzorgen. Kopzorgen die horen bij een leven dat elk moment door de natuur kan worden gecanceld.</p>
<p>Als de specialist het echtpaar komt halen, steekt Trudy ferm haar hand uit. “Goedemorgen zonder zorgen!” De oerdrift, haar poging met een goed humeur het geluk af te dwingen. Ik hoop zo dat het werkt. Het stel schuifelt weg, ik staar naar de lege formicastoeltjes voor me. Ergens in de verte klinkt in mijn hoofd nog een echo van het hoerenroeperskoor. Maar ik besluit dat andere geluiden belangrijker zijn.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/hoer-hoer-hoer-hoer-de-uitroepen-die-dagenlang-mijn-inbox-deden-overstromen~bfcbd166/</guid>
      <pubDate>Sat, 7 May 2022 00:00:00 +00:00</pubDate>
    </item>
    <item>
      <title><![CDATA[De coronacrisis laat nog steeds slachtoffers zien: kinderen die pas sinds kort echt los zijn]]></title>
      <description><![CDATA[<p>Ik zie het aan schouders die eindelijk zakken. Ik merk het aan zuchtjes die klinken wanneer ze ledig voor zich uit staren naar een hippend musje. Ik hoor het aan stemmen die langzaamaan weer neuriën. Deze vakantie was nodig. Even pauze, een break tussen toets en test, twee weken niet benadrukt krijgen dat netjes luisteren het hoogste goed is.</p>
<p>Ik heb het de afgelopen maanden vaak gehoord van docenten en mentoren. “Het valt niet mee dit jaar. Er is nogal veel energie. Dit is een héél drukke klas.”</p>
<p>Gek genoeg kregen vrienden van me dezelfde klacht. Blijkbaar waren al onze spruiten stomtoevallig in luidruchtige groepen beland. Waardoor de concentratie tijdens Cito, toetsweek en proefwerkparade te wensen overliet. O, en er waren gedoetjes op het schoolplein. Kinderen die door woedende leraren voor de zoveelste keer de klas uit werden gestuurd. Soms terecht, wegens algehele hufterigheid, af en toe ook vanwege het eten van een koekje – wat mij niet het grootste vergrijp lijkt, maar blijkbaar zat het de docent op dat moment totaal tot híer.</p>
<p>En mijn vrienden en ik maar dociel excuses maken. “Sorry voor hun drukte.” “Hij is nogal enthousiast”. “Nee, omruilen van kleren met je vriend die koppen groter is waardoor de één met naveltruitje en de ander in slaapzakjack rondwandelt hoort niet.” (Al is het wel grappig).</p>
<p>Ach, ik ben excuustechnisch wel wat gewend. Ik herinner me een vakantie in een poepiesjiek hotel op Tenerife toen mijn jongens 1 en 3 waren. De derde dag vonden we het zo lief dat ze ons lieten uitslapen. Tot ik hun kamertje binnenkwam. Mijn oudste zat pontificaal voor het baby-hotelbedje van zijn broer. Met zijn kinderschaar had hij een gat van een meter in het gaas geknipt. Daar sta je dan in de hotellobby vol marmer uit te leggen dat “</p>
<p>my son wanted to make a rabbit hole</p>
<p>.”</p>
<p>Toen zijn broertje later tijdens het zwemmen na vijf seconden moeilijk kijken triomfantelijk riep: “Poepie gedaan!”, waren de rapen gaar. Vol misbaar werd het pierenbad leeggepompt.</p>
<p>Ach, jongens zijn het. Maar aardige jongens. Heus. Het zijn echter ook jongens die twee jaar beperkt zijn geweest in hun kind-zijn. Net als talloze leeftijdsgenoten van wie wordt gezegd dat ze zo véél zijn. De coronacrisis laat nog steeds slachtoffers zien: honderdduizenden kinderen die pas sinds kort echt los zijn. Mondkapjesloos, quarantainevrij, zonder voortdurende testverplichting. Als koeien die eindelijk de wei in mogen hotsebotsen ze onhandig en overenthousiast de wereld in. Een wereld die ze onmiddellijk aan de leiband legt.</p>
<p>Ja, ik weet het, regels zijn nodig. Docenten doen bovendien keihard hun best waarvoor oprecht enorme hulde en respect. Want, orde, discipline, we worden er niet slechter van. Maar veel gastjes willen heus in het gareel lopen. Het lukt alleen niet zo goed. Want wie net op vrije voeten is, kent zijn rustige pas niet meer. Ik zie kinderschouders deze vakantie zakken en realiseer me hoe nodig het is om nu te denken:</p>
<p>give them a break</p>
<p>. En om ze soms een koekje te laten eten in de klas.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/de-coronacrisis-laat-nog-steeds-slachtoffers-zien-kinderen-die-pas-sinds-kort-echt-los-zijn~b38ce6ea/</guid>
      <pubDate>Sat, 30 Apr 2022 00:00:00 +00:00</pubDate>
    </item>
    <item>
      <title><![CDATA[Die lul van een Melancholitus moet niet steeds mijn strot afknijpen]]></title>
      <description><![CDATA[<p>Al weken bezoekt hij me ’s morgens, vaak tegen vijven. Met zijn volle gewicht klimt hij boven op me, smoort mijn gezicht met mijn kussen, legt hij zijn knotsen van handen rond mijn nek en knijpt mijn keel dicht. Mijn ogen schieten open en paniekerig kijk ik hem aan. “Wat doe je? Je hebt niets bij mij te zoeken. Sodemieter op!” Hij luistert niet. Hij drukt op mijn slapen en pompt steeds opnieuw dezelfde gedachtes in mijn kop. ‘Het gaat voorbij. Allemaal voorbij. Straks hebben ze je niet meer nodig. Nu al niet. Je verliest het. Je bent alles aan het verliezen.’</p>
<p>Ik heb hem een naam gegeven: Melancholitus. Ik ken hem al mijn hele leven. Als kind kon me een raar droevig gevoel overvallen als ik einde zomer het zonlicht zag afnemen op ons rood bakstenen dak. “Deze dag komt nooit meer terug!” riep mijn vader vaak lachend, maar met lichte waarschuwing in zijn stem: maak er wat van, straks is het te laat. Hij had gelijk natuurlijk, de imprint is uitstekend. Maar hoe kom je met deze wetenschap in het reine?</p>
<p>Mijn kinderen zijn inmiddels tien en twaalf. Jong. En toch, de contouren van de mannen die ze gaan worden meen ik al te kunnen zien. Ze hebben me steeds minder nodig. Lang niet meer elke dag klinkt bij het naar bed brengen een stemmetje vanonder een deken dat zegt: “Welterusten mama. Blijf je nog even bij me?”</p>
<p>Het automatisme van het handje dat in het mijne glijdt als we de straat oversteken, is verdwenen. Hun handen zitten in hun eigen zakken. Ik zie het gebeuren en ben trots omdat het zulke leuke mensen aan het worden zijn. Echt. Maar dan moet die lul van een Melancholitus niet steeds mijn strot afknijpen. Want het is lastig van de dagen te genieten als je almaar denkt aan wat voorbijgaat.</p>
<p>En dan op een morgen heb ik er genoeg van. Het is klaar, Melancholitus, we gaan iets doen wat je zal aanstaan. Ik spring mijn nest uit en roep tegen de jongste: “Kom, we fietsen naar Madame Tussauds!” Een uur later staan we oog in oog met Michael Jackson, die blijkbaar niet gecanceld is. We geven Hazes senior een schouderklop, maken een vlog met Enzo Knol en ik leg uit wie Gandhi was. Het is een toeristenfabriek, maar leuker dan ik dacht. Want deze kitschparade raakt aan de menselijke behoefte tot vasthouden. Wassen beelden. Gestolde geschiedenis.</p>
<p>Halverwege de route staat een kerel met een bak vloeistof. Willen we onszelf vastleggen? We stropen onze mouwen op en zakken tot onze ellebogen in de warme was. De man gaat aan het werk en geeft ons uiteindelijk een pakket mee inclusief lichtgevend draaiplateau om het eindresultaat op te etaleren.</p>
<p>Die avond klik ik het lampje aan. En daar staat het. Mijn zoons handje verstrengeld in de mijne. Ik aai zijn haar. Dan klinkt vanonder het dekbed: “Welterusten mama. Blijf je nog even bij me?” Ik knik. “Ja lieverd. Jij ook bij mij?”</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/die-lul-van-een-melancholitus-moet-niet-steeds-mijn-strot-afknijpen~b3dabcd8/</guid>
      <pubDate>Sat, 23 Apr 2022 00:00:00 +00:00</pubDate>
    </item>
    <item>
      <title><![CDATA[Ook mijn buurvrouw wil de wereldorde redden]]></title>
      <description><![CDATA[<p>Mijn buurvrouw zoekt een gele broek. Een tijdlang was het stil aan de overkant. Ze gooide geen briefjes met neergekrabbelde mijmeringen meer door mijn brievenbus. Zo nu en dan maakten we een praatje bij het honden uitlaten. Ze was wat somber. Ik ook. We grijnsden scheefjes naar elkaar. Wat hadden wij nou om somber over te zijn? Met onze daken boven onze hoofden? Onze schilderijen aan de muur? Onze televisies die we konden uitzetten wanneer we genoeg hadden van het nieuws? Maar dat hielp niet. Hoe harder je het leven probeert buiten te sluiten, hoe meer het binnenkomt.</p>
<p>Nu schrijft ze me echter dat ze een gele broek zoekt. ‘Kan die niet vinden, ook niet op de markt! Al weken draag ik de Oekraïense vlag verkeerd om. Blauw onder en geel boven. Als statement. Ik begrijp het inmiddels: beneden is GEEL. Dat is het koren dat binnenkort verdwijnt. En boven is BLAUW. De lucht zonder bommen.’</p>
<p>Ik lees haar gedachten terwijl ik op een bankje zit. Er is rumoer even verderop bij chocolaterie Jordino, een van de mooiste winkels in de stad. Eigenaar Job maakt kunst van cacao. Elke bonbon, ieder haasje gaat door zijn handen en wordt met grote precisie door zijn vrouw Willy in de etalage gelegd. Maar vanmorgen heeft een dronken idioot met een baksteen de enorme monumentale ruit ingeslagen. Op bewakingscamera’s is te zien dat hij een paasei wilde jatten. Glassplinters liggen als hagelstenen verspreid tussen het zoet. Dat wat zo mooi was, is aan diggelen geramd. Ik vloek hardop.</p>
<p>De buurvrouw praat verder tegen me vanaf papier. ‘Al dagen is hier in huis een klein vliegje. Vrijelijk zwevend. Zit op tafel in de weg. Steeds op de plek waar hand of elleboog wil zijn. Te klein om plat te slaan. Moet ik hem/haar na al die tijd niet een naam geven? Zouden er in Oekraïne nog vliegjes zijn? Inmiddels let ik goed op waar ik m’n elleboog zet en of het vliegje niet in de wijn zit als ik een slok neem. Alsof je daarmee de wereldorde kunt redden.’</p>
<p>Even verderop krabbelt ze: ‘Wat me goed doet zijn de steigers in geel-blauwe kleuren. Ikea. Zeeman. De ongedachte solidariteitssignalen in de stad.’</p>
<p>Ik glimlach. Zou het beter met haar gaan? Wie poëzie in vlaggen ziet, heeft poëzie in haar hoofd. Daar moet domweg licht naar binnen schijnen, denk ik hoopvol. En misschien heeft ze een punt: hoe minder vernieling hoe meer hoop dat ooit iets goed kan komen.</p>
<p>Of is dat gekkigheid? Gratuit misschien ook, want Oekraïne heeft niets aan de kleuren van een meubelgigant. Toch snap ik haar, dat lieve vrouwtje met haar teckel en eeuwige hersenspinsels. Haar zucht naar troost in kleine signalen.</p>
<p>Uiteindelijk doen we allemaal pogingen de wereldorde te redden. Op de grote spaanplaten panelen die nu tijdelijk de ruit van de chocoladewinkel vervangen, staat inmiddels groot geschreven ‘We love Jordino. De buurtjes.’ Druppels zijn het, druppels op een houten plaat. Maar ze tellen wel. Nu die gele broek nog.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ook-mijn-buurvrouw-wil-de-wereldorde-redden~b32764b4/</guid>
      <pubDate>Thu, 14 Apr 2022 00:00:00 +00:00</pubDate>
    </item>
    <item>
      <title><![CDATA[Ik laaf me aan onzin om het andere te vergeten]]></title>
      <description><![CDATA[<p>Rode nagels aan een vrouwenhand. Een hand die misschien kinderen over het hoofd heeft geaaid. Of dikwijls proostte met rode wijn. Een hand die pluisjes plukte van de jaspand van haar man.</p>
<p>Rode nagels aan een vrouwenhand. Ik sluit steeds mijn ogen, kijk toch weer, om vervolgens snel verder te scrollen. Het beeld is onverdraaglijk.</p>
<p>Op zoek naar vergetelheid bezoek ik pagina’s vol flauwekulletjes. Het helpt niet. Pas als ik op twitter zie dat de patatfrietdiscussie weer wordt gevoerd, nemen mijn hersens een prettig zijpaadje. Want de kwestie loopt hoog op. Zeg je ‘patat’ of ‘friet’? Taalpuristen vliegen elkaar erom in de haren.</p>
<p>Gretig op zoek naar meer verpozing, mijmer ik verder over taalwoede. Zelf kan ik slecht tegen aanstelpraters. Op de middelbare zat een meisje dat apart wilde zijn. Ze had zichzelf daarom een Frans accentje aangemeten. Nu ben ik getrouwd met een wandelend accent aigu, maar bij een Nederlandse is het wat potsierlijk wanneer ze vertelt dat ze altijd reist met de metró.</p>
<p>Ik denk erover door omdat ik ergens anders niet aan wil denken en verkneukel me hoe gênant het is te praten alsof je</p>
<p>very international</p>
<p>bent terwijl je gewoon Harry uit Schin op Geul bent. Eeuwige hoon verdienen mensen die een ‘krwassaaaaaant’ bestellen in plaats van een croissantje. Of die coooooornd beef zeggen, terwijl deze vleessmurrie in het Nederlands gewoon cor-ned bief heet.</p>
<p>Plotseling herinner ik me dat ik een keer een verkering uitmaakte met een ­jongen die Perry Sports uitsprak als “Pejji Spooooojts”. Op z’n Engels dus. Wat totaal debiel was want die sport-­winkel heette vroeger domweg Perry van der Kar (en dus niet Pejji from the Car).</p>
<p>Ook schiet me de kennis te binnen die zichzelf na een vakantie in de Schotse hooglanden een Schots accent had aan­gemeten, waardoor hij nooit meer normaal Engels gesproken heeft en zichzelf voortaan voorstelde als ‘HaaaaimateIamlochbliedeblochloch-man, Ya know?’</p>
<p>Je kunt enorm veel op Mark Rutte tegen hebben, maar dat hij Engels praat met een boertig Nederlandse intonatie neemt me altijd enigszins voor hem in, grijns ik in mezelf. En dan opeens maakt mij hoofd het bruggetje. Wat zit ik nu toch te denken aan flauwekul? De wereld fikt. Rutte. Heeft die al iets gezegd over de burgermoord in Boetsja? En wat haalt het eigenlijk uit of we iets zeggen? Is er iets wat iets uithaalt?</p>
<p>In het licht van lichamen die gevonden worden in heroverde Oekraïense dorpen lijkt ieder woord in iedere taal met elk accent misplaatst. Is het daarom dat ik me laaf aan onzin? En anderen talloze tweets besteden aan patat dan wel friet?</p>
<p>Zou het zo zijn dat we ons nog gretiger storten op kleine ergernissen? Want het betekent afleiding. Afleiding van het beeld dat almaar herhaald werd op het nieuws. Rode nagels aan een vrouwenhand. Een lichaam, als rotzooi achtergelaten door Russische troepen. Er zijn geen woorden om die lading te dekken. We maken ons druk om komma’s en punten, zodat we heel even vergeten dat enkele landen verderop uitroeptekens worden gezet.</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/ik-laaf-me-aan-onzin-om-het-andere-te-vergeten~b3d361fb/</guid>
      <pubDate>Sat, 9 Apr 2022 00:00:00 +00:00</pubDate>
    </item>
    <item>
      <title><![CDATA[Hoe kan het dat vrouwen zo vervreemd zijn van hun lichaam?]]></title>
      <description><![CDATA[<p>Een hengst die een merrie ruig neemt. De kwestie ‘Hoe lang sekst een bonobo?’ (A. Drie dagen. B. Zeven dagen. C. De hele tijd zeven secondes.) Puberteitsgedichten (‘Je krijgt haar. Veel haar. Op verkeerde plekken. Bleeeeeh.’) Een enorme foto van bebloed maandverband.</p>
<p>De presentatie van het schoolproject Lentekriebels was weer eens wat anders dan onze normale weekafsluiting. Dagenlang hadden de kinderen gepraat over seks, verliefd zijn en geslachtsdelen. Met bewonderenswaardig gemak gebruikten ze woorden als penis en vulva, ongesteld zijn was héél gewoon en bloed, daar moest je niet raar over doen, papa en mama.</p>
<p>Online las ik dat sommige mensen bezwaren hadden tegen deze lofzang op lichamelijkheid. Basisschoolleerlingen komen net uit een ei, dan hoeven ze de ovulatie toch niet te zien? Stop de porno­ficering van de samenleving!</p>
<p>Ach, daar had je pornofidinges weer. Zodra ergens een tepeltje verschijnt, flitst dit woord in neonlicht. Want de jeugd raakt te jong oversekst, is de gedachte.</p>
<p>O, en wisten we dat het aan diezelfde pornoficering ligt dat mannen tegenwoordig op het idee komen vrouwen onvrijwillig te bepotelen?</p>
<p>Onzin. Harvey Weinstein was al bezig in de jaren tachtig en politicus Dominique Strauss-Kahn noemde zichzelf vijftien jaar geleden niet ‘Monsieur 30 centimeter’ vanwege de lengte van zijn wandelstok.</p>
<p>Eikels zijn van alle tijden, daar hoef je ook niet schimmig over te doen.</p>
<p>En nee, we zitten niet op elke straathoek te wachten op een orgastisch kreunende reclamezuil, maar heus, er hoeft niet mis te zijn met bloot in samenleving of onderwijs. Het gaat erom wélk bloot.</p>
<p>Op internet zweeft een filmpje van vrouwen die achter een gordijntje een handspiegeltje krijgen uitgereikt en voor het eerst hun vagina zien. Hun reacties ontroeren in eerste instantie. Geschutter, kreetjes. Eentje roept uit dat de situatie down under haar enorm meevalt, hoera!</p>
<p>Maar uiteindelijk werd ik er droef van. Hoe kan het dat vrouwen zo vervreemd zijn van hun lichaam? Omdat we voor­namelijk oppoetspoezen zien? Of omdat waarachtige seks angstvallig wordt weg­gehouden?</p>
<p>Beide, vermoed ik. Probleem aan de pornoficering is niet de hoeveelheid bloot, het is vooral dat we niet meer echt mogen zijn. Met flapjes, vouwtjes, rimpels. Vrouwen hebben rafelranden. Mannen hebben rafelranden (sorry, niet alle Japies zijn glanzende sabels en dat hoeft ook niet). Ménsen hebben rafelranden.</p>
<p>Hulde dus aan scholen die de ongepolijste waarheid vertellen zonder te trutten over ‘samenkomst’ of ‘bloempjes van de vrouw’.</p>
<p>Al zou je anders willen, kinderen worden geconfronteerd met nakies. Dat is prima. Zolang je uitlegt dat een pornofilm zich tot echte seks verhoudt als een racefilm tot de ochtendspits op de Haarlemmerdijk. Scheurt de actieheld in een knalrode bolide, bandengierend obstakels omzeilend, in werkelijkheid hangen onze vervouwen maandagmorgenhoofden boven ratelende kettingkasten en zadels waar regenwater uit sopt.</p>
<p>Maar hopelijk fluiten we wel een wijsje. Want rafels zijn vrolijk. Net als vagina’s. En Japies van vijf centimeter. Het is allemaal het bekijken waard. Dat heeft onze school uitstekend begrepen. (O, en nog even in de categorie voorlichting: het antwoord op de bonobovraag is C. Weet u dat ook weer.)</p>
<p>Roos Schlikker</p>
<p>(1975) is journalist en schrijfster van boeken en toneelstukken. Elke zaterdag schrijft ze een</p>
<p>column</p>
<p>voor Het Parool.</p>
<p>Reageren?</p>
<p>r.schlikker@parool.nl</p>
<p>.</p>]]></description>
      <guid>https://www.parool.nl/columns-opinie/hoe-kan-het-dat-vrouwen-zo-vervreemd-zijn-van-hun-lichaam~b38439f8/</guid>
      <pubDate>Sat, 2 Apr 2022 00:00:00 +00:00</pubDate>
    </item>
  </channel>
</rss>
