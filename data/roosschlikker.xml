<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Het echtelijke geruzie schalde over de Amstel]]></title>
      <description><![CDATA[<p>Mijn vingers bevoelen het bloed op de muur. Ze volgen de lijnen van een schip. Mystieke tekens. Een naam. De naam van de man die met zijn eigen rood dit huis kleurde. Amstel 216. Hoe vaak fietste ik er niet langs? Een pand statig als een oude dame, vlak bij het Rembrandtplein. Maar de herrie die hier klonk zal het geluid van de zaterdagavondleut om de hoek vaak hebben overstemd.De stad geeft niet zomaar haar geheimen prijs. Zoals je een lichaam pas bij een vrijpartij echt leert kennen inclusief schrammen, butsen en littekens, zo hoorde ik bij een historische rondleiding eindelijk het verhaal over het Huis met de Bloedvlekken. Op deze stoep heeft hij volgens de overlevering gedwaald. In zijn nachthemd, woeste kreten uitbrakend, zwaaiend met een mes dat hij in zijn eigen huid stak. Oud-burgemeester Coenraad van Beuningen was in de zeventiende eeuw een ongelukkig man. Hij, ooit schathemeltjerijk, verloor op een slechte dag talloze VOC-aandelen. Daarnaast had hij een bar slecht huwelijk. Het echtelijke geruzie schalde geregeld over de Amstel, éénmaal zat Van Beuningen zijn eega achterna met een pook en op een nacht sneed de man uit wanhoop zijn onderarm open, waarna hij onder meer zijn naam in bloed op de muur schreef. De arme Van Beuningen, tegenwoordig zou hij worden aangemerkt als Verwarde Persoon. En zoals we ons als maatschappij nog altijd geen raad weten met de mens die doolt, zo werd Van Beuningen evenmin geholpen. Hij stierf in eenzaamheid, slechts omringd door personeel dat hem zoveel mogelijk dwong binnen te blijven. Van Beuningens bloed prijkt nog steeds op het huis, als een graffiti van gekte. Het gerucht gaat dat voor zijn deur nog steeds veel verkeersongelukken plaatsvinden, meer dan elders. Een spookverhaal natuurlijk. Maar mensen zijn niet voor niets dol op spookverhalen. Wie wil er leven in een onttoverde wereld zonder fantasie? We zien en horen allemaal weleens restanten van ooit. De schaduw van de overleden opa die schielijk wegschiet in een steeg waar hij ooit woonde. De afdruk van je rug die je soms nog ziet staan in de heg van het Westerpark waar je eens een nacht lang zoende met een onbekende. De stemmen die plotsklaps even heel hard klinken wanneer je in een nachtkroeg bent en je je herinnert hoe hard jij en geliefde er ruzie stonden te maken. Overal zijn plekken waar stemmen klonken, zoenen plakten, mensen dwaalden. En zoals ik honderd keer gedachteloos langs de piskrul slenterde met een bankje ernaast, voel ik plotsklaps de hand van mijn vader, die er ooit naast me zat. Ik in een wolkwitte jurk, hij een pak, wachtend tot hij me zou weggeven in de Stopera. We waren wat te vroeg en babbelden. Over niets. Over alles. Even later sta ik bij de statige oude dame. Ik kijk naar het bloed van Van Beuningen dat nooit kon worden weggepoetst. Ik denk aan geesten, herinneringen, zowel mooi als pijnlijk, overal aanwezig. Maar alleen als je goed kijkt, ontbloot Amsterdam zich. Zachtjes beroert mijn vinger de muur. Een litteken van de stad.</p>]]></description>
      <guid>https://www.parool.nl/columns-opinie/het-echtelijke-geruzie-schalde-over-de-amstel~b5588d80/</guid>
      <pubDate>Sat, 15 Feb 2025 00:00:00 +0100</pubDate>
    </item>
    <item>
      <title><![CDATA[De jas van eenoudergezinshoofd zit me nog altijd niet lekker]]></title>
      <description><![CDATA[<p>Ze zeggen dat je met het klimmen der jaren steeds meer jezelf wordt, maar ik vind dat nog een hele klus. De gang van alledag vraagt voortdurend andere rollen. Heb je er één onder de knie, moet je toch weer iemand anders worden. Zo kan ik makkelijk urenlang met koter gezamenlijk luiwammessend Squid Game bingen om vervolgens klokslag tien vlak voor het slapen een gemompel te horen. “O ja, morgen aardrijkskundetoets. Helemaal vergeten.” Weg jovialiteit, ik dien van gemaksma te transformeren in strenge schoolfrik. Maar goed, dat gaat nog. Vervelender is de zondagavondblues die sinds augustus bij me hoort. Iedere week vertrekken man en oudste richting Heerenveen omdat zoonlief daar voetbalt. De uren ervoor probeer ik krampachtig te genieten van het gezin-bij-elkaar maar vanaf de lunch al trekt de weemoed. ‘Kijk ze niet na!’ klinkt het in mijn hoofd na het onvermijdelijke afscheid. Waarna ik uiteraard, neus tegen het raam, staar naar twee mij zo vertrouwde ruggen, de een van mijn geliefde, de ander van de tiener, iets langer, iets rechterop, de jeugd die naar boven reikt. Groot respect heb ik voor gescheiden vaders en moeders die almaar dit weglopen moeten verdragen. De jas van eenoudergezinshoofd zit me nog altijd niet lekker. Over ruggen gesproken, die van mijn echtgenoot is stuk. We waren in afwachting van een operatie maar de chirurg belde en zei dat de hernia te groot is. Het woord risico viel, potentiële klapvoet, geen genezingszekerheid. Ik bromde voorzichtig: “Er bestaat nog één route die je niet geprobeerd hebt.” Dat is niet helemaal waar. Een jaartje geleden, toen de rug al opspeelde, boekte ik een yogales voor ons samen. Mijn man is namelijk een gruwelijk stijve hark die in eenvoudige kleermakerszit plaatsnemen net zo’n kunststuk vindt als éénbenig op een paard staand je grote teen in je mond steken. Enige souplesseverbetering kon kortom geen kwaad. Nu maakte ik echter een fatale fout: ik had verkeerd op het rooster gekeken waardoor we niet in de bedoelde yinles belandden maar bij restorative yoga. Omgeven door talloze mensen van middelbare leeftijd die snikkend in foetushouding op matjes lagen te herstellen van hun geboortetrauma’s kreeg mijn man de hikkende sniklach. Toen de Engelstalige juf haar students vervolgens ook nog maande geestelijke connection te zoeken met het universum en tegelijkertijd te ademen door hun intimate parts was de categorie yoga definitief afgeschreven. Of niet? Want het mooie aan ouder worden is dat je niet zozeer steeds meer jezelf wordt, maar accepteert dat je uit talloze zelven bestaat. Dus doet mijn echtgenoot tegenwoordig, gezeten op een klein pilatesballetje, oefeningen. En boekte hij een yinles. In Heerenveen, waar ze het gewoon over je rug opstrekken hebben in plaats van ademen door je piem. Intussen heb ik Squid Game uit, is aardrijkskunde gehaald en wist ik vannacht als eenouder het brandalarm te repareren dat geheel zelfstandig tegen vieren had besloten te gaan loeien. Het rollenspel is weer gespeeld. De jas zit redelijk. Het lukt allemaal wel. Tot de volgende kostuumwissel zich aandient.</p>]]></description>
      <guid>https://www.parool.nl/columns-opinie/de-jas-van-eenoudergezinshoofd-zit-me-nog-altijd-niet-lekker~ba33fdb6/</guid>
      <pubDate>Sat, 8 Feb 2025 00:00:00 +0100</pubDate>
    </item>
    <item>
      <title><![CDATA[Hoe hou je dat vol, vijftig jaar liegen? Ik zou er hopeloos in falen]]></title>
      <description><![CDATA[<p>Hij heeft vrolijke ogen. Om zijn nek hangt illustratief een camera, zijn glimlach verraadt trots, het grijze haar lijkt omlijst een appelwangig gezicht en lijkt zachtjes te verdwijnen in de enorme zwart-witfoto achter hem. Daarop het negenjarige meisje Kim Phuc dat wegrent bij een napalmbombardement, haar kleren weggelikt door vlammen, de kinderhuid vol wonden. Deze wereldberoemde plaat uit 1972 werd hét beeld van de Vietnamoorlog. De fier van fotograaf Nick Ut is daarom begrijpelijk. Of niet? Want volgens de documentaire The Stringer die deze week op Sundance verschijnt, heeft Ut deze foto helemaal niet gemaakt. Een ander drukte op de knop. Zou het kloppen? En zo ja, hoe hou je dat vol, vijftig jaar liegen? Ik zou er hopeloos in falen. Natuurlijk, een leugentje om bestwil lukt wel. “Leuk haar!” zeggen tegen de vriendin die heeft bedacht dat een asymmetrische auberginekleurige bob een goed idee was. Net als “Mooie tekening!” toen mijn peuterzoon in zijn abstracte bruine-vlekken-schilderfase zat. En “Nee hoor schat, je bent niet te oud voor skinny jeans.”. Maar echt liegen? Ooit moest ik in Wie is de mol? een tactische onwaarheid vertellen (iets met jokers). Dat deed ik zo onbeholpen dat gans Nederland dacht dat ik de mol was (ik vloog er als derde uit). Wat me verraadde? Ik krabde van de zenuwen tijdens mijn lulverhaal telkens aan mijn neus. Volgens een televisiegedragsdeskindige (Wie is de mol? wordt erg serieus genomen) precies datgene wat veel mensen doen als ze liegen. Althans, degenen die het niet kunnen. Jeanine Hennis had geen last van de neuskrabziekte. Burgerslachtoffers? Die waren ‘niet aannemelijk’ bij het Nederlandse bombardement in 2015 van het Iraakse Hawija (de teller staat op minstens zeventig). Er was voor het besluit tot bombarderen overleg geweest met een speciaal juridisch adviseur, claimden zij en de defensietop (onwaar). Ook zei het ministerie dat voor het bombesluit computersimulaties waren uitgevoerd en dat experts analyses hadden gemaakt over de kans op secundaire explosies (niet gebeurd). Deze week verscheen het rapport van de commissie onder leiding van Winnie Sorgdrager die deze beschamende bladzij uit de Nederlandse geschiedenis onderzocht. Onjuist, onvolledig en te laat informeren, dat is wat Hennis deed. Niet éénmaal, een beetje per ongeluk, maar keer op keer. Mark Rutte speelde vervolgens zijn bekende geheugenverliesspel en wist heus helemaal echt van niets, ach, en hoe vreemd, hoewel er na het bombardement meteen aanwijzingen waren dat de nevenschade veel groter was dan bedoeld, werd de video die de F16 had gemaakt ‘overschreven’ vanwege ‘niet relevant’. O, en je verwacht het niet, ook Hennis’ opvolger Ank Bijleveld heeft ‘grote moeite’ gehad om de belofte om transparanter te zijn invulling te geven. Het onderzoek van Sorgdrager heeft vier jaar geduurd. Vier jaar waarin de journalistiek al lang boven tafel had getrokken dat Pinokkio er lang niet altijd uitziet als een houten pop. Het kan een politica zijn, de minister-president, een fotograaf met trotse ogen. Je zou willen dat ze af en toe eens aan hun neus hadden gekrabd. Dat had een hoop bitterheid gescheeld.</p>]]></description>
      <guid>https://www.parool.nl/columns-opinie/hoe-hou-je-dat-vol-vijftig-jaar-liegen-ik-zou-er-hopeloos-in-falen~b7c07c2f/</guid>
      <pubDate>Sat, 1 Feb 2025 00:00:00 +0100</pubDate>
    </item>
    <item>
      <title><![CDATA[Vroeger bij zijn ouders was het ‘niet leuk’, er kwam jeugdzorg aan te pas]]></title>
      <description><![CDATA[<p>Het is de geur van een houten vloer vermengd met tomatensoep. Het is het kreungeluid van een van de vier katten, die wegens een chronisch verstopte neus snurkt als een dronken zeeman. Het is de wolk van mannenparfum die op me neer nevelt, net verspreid door een puberkind dat de stad in is gewaaierd. Het is het stempel dat voetbalschoenen, nat geworden op het veld verderop, hebben achtergelaten op de deurmat. Het is de hond die dolblij op me af dendert als was hij iemand die in Hello Goodbye wacht op zijn naar Brazilië geëmigreerde zuster die hij 36 jaar niet heeft gezien (mijn hond vertoont dit gedrag als ik twee minuten ben weggeweest om een brief te posten). Het is thuis. Allemaal thuis. Geluiden, luchtjes, afdrukken van een leven dat bij mij hoort. Ze zijn onzichtbaar, onmerkbaar haast, deze flinters alledaagsheid, pas na een vakantie weet je: o ja, zo ruikt mijn gang. En dat voelt altijd lekker. Lewis is twaalf en heeft geen eigen gang. Hij heeft ook geen geur van tomatensoep, voetbalschoenenstempels, overenthousiaste hond of mannen-eau-de-cologne. Lewis heeft een rugzak. Een loodzware hoop bagage die hij al jaren meezeult op zijn jongetjesschouders. Vroeger bij zijn ouders was het ‘niet leuk’, er kwam jeugdzorg aan te pas, uithuisplaatsing. Een flinke overgang was dat. Maar Lewis had geen idee dat het gezeul daarna pas écht begon. Want Lewis was een postpakket. Een postpakket dat voortdurend werd bezorgd op een nieuw adres. In 2023 woonden in Nederland bijna 42.000 kinderen in een vorm van jeugdhulp met verblijf, denk aan pleeggezinnen en instellingen. Ze komen helaas vaak niet op de juiste plaats terecht. Het is doodnormaal dat deze kids minstens zes keer worden doorgeschoven, met uitschieters naar twintig (!). Soms gebeurt dat van het ene op het andere moment. Spullen worden haastig in vuilniszakken gestouwd, hopsa, weer nieuwe vrienden zoeken, een andere school, een onbekende voordeur. “Ik voel me niet belangrijk,” zegt Lewis. “Want als ik belangrijk was, dan mocht ik toch wel ergens blijven?” Lewis’ spullen zitten in dozen, het karton is gaan schilferen door het vele gebruik. Hij pakt ze niet meer uit. Want hij heeft geen idee wanneer hij weer vertrekt. Uit onderzoek is gebleken dat verhuizen geldt als een van de meest stressvolle gebeurtenissen in een mensenleven. Hoe kan het dan in hemelsnaam dat we het doodgewoon vinden dat beschadigde kinderen almaar ergens opnieuw moeten beginnen? Kinderen zeulend met vuilniszakken. Met dozen. Met een enorme rugtas. Daar gaan ze weer. Schouders gebogen, bijtend op een lip. “Hallo. Ik ben Lewis. Ik ben nieuw hier.” Al jaren probeert de Stichting Het Vergeten Kind aandacht te vragen voor deze belachelijke kinderdoorgeefcultuur. Er is ooit vanuit de politiek beterschap beloofd. Natuurlijk. Maar het is er niet gekomen. En intussen blijven ze maar verhuizen, deze postpakketjes, van adres naar adres. Gun Lewis en zijn lotgenoten eindelijk een plek. Een plek met een eigen geur, met nestwarmte, met dieren die snurken. Gun Lewis een plek. Een plek om te blijven.</p>]]></description>
      <guid>https://www.parool.nl/columns-opinie/vroeger-bij-zijn-ouders-was-het-niet-leuk-er-kwam-jeugdzorg-aan-te-pas~bed13c5f/</guid>
      <pubDate>Sat, 25 Jan 2025 00:00:00 +0100</pubDate>
    </item>
    <item>
      <title><![CDATA[Ik voelde al een tijd steken in mijn linkerborst, maar thuis had ik er geen woord over gezegd]]></title>
      <description><![CDATA[<p>Het ging mis bij de deadlift. Mijn man heeft een zwakke rug, veroorzaakt door jarenlang cameramannenwerk. Dit leidde ooit tot een hernia, daarna ging het lang goed, maar dit najaar bleef hij halverwege een beweging in de sportschool steken. De gewichtenstang viel met een klap uit zijn handen. Hij kon niet meer voor- of achteruit. Het euvel bleek terug, maar dit keer erger, uit twee wervelkanten werd rotzooi naar buiten geperst die op zijn zenuwen drukte. Inmiddels zijn we in afwachting van een operatie. Nu lijdt mijn man niet bepaald in stilte. Elk uur krijg ik een uitgebreid verslag van De Hernia. Uiteraard probeer ik geïnteresseerd te blijven, maar het is als het weerbericht: hoe vaak je het ook voorleest, buiten blijft het grijs. Overigens spreekt mijn Franstalige echtgenoot de H niet uit, waardoor de kwaal dus De Ernia heet en inmiddels door mij, omdat ie aan twee kanten zit, werd omgedoopt tot De Bert en Ernia. Intussen vraag ik me af waarom ik zo flauw doe over zijn rugverslagen. Het komt waarschijnlijk doordat ik zelf fysieke malaise permanent ontken. Mijn moeder was iets te dol op kwalen. De aandacht en het speciaal willen zijn, zorgden ervoor dat ze na doktersbezoek standaard riep: “Hij had nog nooit zoiets gezien! Het is heel erg!” Doorgaans ging het om een verkoudheid. De laatste puberale stuiptrekking waarmee ik me van mijn moeder afzet uit zich er, kortom, in dat ik iedere vorm van lichamelijk ongemak negeer. Dat heeft me geregeld in de problemen gebracht. Verwaarloosde longontstekingen, doorlopen met een gebroken voetbot, duizelingen en toch stug gaan fietsen waardoor ik me bijkans om een boom vouwde. Allemaal gebeurd. En maar zwijgen. Deze kerst werd ik een MRI ingeschoven. Ik voelde al een tijd steken in mijn linkerborst, maar thuis had ik er geen woord over gezegd. Daar, eenzaam opgesloten in een buis vol koud glas, realiseerde ik me: ik ben niet lekker. En niet lief. Het feit dat ík niet kan praten over lichamelijkheid, wil niet zeggen dat hij het niet mag. In mijn hoofd klonk pesterig het liedje Vind je me aardig van Bert en Ernie. Enkele dagen later bleek de borstpijn gelukkig loos alarm. Met enige schroom vertelde ik mijn man erover. Hij keek me verbijsterd aan. “Waarom zei je niks?” “Nou ja, jij zit met die hernia en ik dacht… het is allemaal al zoveel.” Hij nam me in zijn armen en zei het allerliefste. “Jij bent nooit te veel.” Vervolgens vertelde hij uitgebreid over de tinteling in zijn rechterhiel en dat als ie hier drukte het daar pijn deed. Ik luisterde. Met al mijn belangstelling. Op de achtergrond van mijn gedachten zongen Bert en Ernie. ‘Vind je me aardig, Bert, lieve vriend, heb ik je vriendschap wel verdiend? Vind je me aardig? Zeg het nu eens vlug. Dan ga ik slapen, slapen op mijn rug. We hebben altijd samen pret. Bij een spel, en bij gestoei. Maar vind je me ook nog aardig, als ik soms iets verknoei? Vind je me aardig?’</p>]]></description>
      <guid>https://www.parool.nl/columns-opinie/ik-voelde-al-een-tijd-steken-in-mijn-linkerborst-maar-thuis-had-ik-er-geen-woord-over-gezegd~b05055c9/</guid>
      <pubDate>Sat, 18 Jan 2025 00:00:00 +0100</pubDate>
    </item>
    <item>
      <title><![CDATA[X is het equivalent van de piskrul: het stinkt er en er staan vieze mannetjes]]></title>
      <description><![CDATA[<p>‘Je bent een kut.’ ‘Zure kut.’ ‘Hoer.’ ‘Kuthoerkut.’ Wie zichzelf lekker wil trakteren, moet eens het tabblad Berichtverzoeken aanklikken in Messenger, het Facebookbabbelhoekje. Ik had geen idee dat dit bestond, maar ontdekte plotseling allerhande oude post, waaronder die van ene Rogier uit Emmen die me op 17 augustus had overladen met creatieve verwensingen. Tot mijn verbazing moest ik erom lachen. Uiteraard word ik liever besprenkeld met sterrenstof en lieve woorden, maar deze hoeveelheid verbale diarree was zo groot dat het geinig werd. Dat ­voelde vroeger wel anders. Ooit schoot ik nog totaal uit mijn panty als iemand me ‘Zaadslet’, ‘Deuggleuf’ dan wel ‘Zaad­slikkende deuggleuf’ toetwitterde. Wat als mijn kinderen me later zouden googelen? Dan kwam dit meteen boven. Was dit mijn nalatenschap? Tegenwoordig klinkt dat potsierlijk. Na een fase waarin iedere (semi)-BN’er om het hardst riep dat je gewoon een ­dikke huid moest kweken, kwam er een tijd dat je zelfs amper meetelde als je niet dagelijks door de stront getrokken werd. En inmiddels mijden de meeste mensen X, dat is verworden tot het equivalent van de piskrul aan de gracht. Het stinkt er en er staan voornamelijk vieze mannetjes met hun broek op de enkels. Maar helaas riekt het op meer internetplekken. Daar kan Blake Lively over meepraten. Nadat de actrice tegenspeler Justin Baldoni beschuldigde van grensoverschrijdend gedrag, schakelde hij een pr-bureau in om middels een stiekeme online lastercampagne de wereld ervan te overtuigen dat Lively een verveeld, verwend, onuitstaanbaar poppetje was. De opzet slaagde – het publieke sentiment rond Lively kantelde daadwerkelijk – maar het is de vraag hoe lang dit soort trucs hun werk nog doen. Mijn optimistische kant hoopt namelijk dat deze lelijke affaire leidt tot iets moois: de devaluatie van de drek. Wordt het niet tijd dat we massaal snappen dat we belazerd worden? Als puber dacht ik nog dat Claudia Schiffer echt een porseleinen huid had, tegen­woordig weet iedereen dat topmodellen worden gefotoshopt. En toen ik me ooit zorgen maakte omdat mijn kleuterkinderen gesponsorde content tegenkwamen bij vloggers, lispelden ze me zelf toe: “Enzo Knol lust die limonade helemaal niet, hij wordt gewoon betaald om te zeggen dat ie ’t lekker vindt.” Kortom: mediawijsheid groeit. Of is beïnvloeding geniepiger? We weten dat alles op TikTok befilterd is, toch denken jonge meisjes massaal dat ze een Koreaanse skincareroutine bestaande uit 38 stappen nodig hebben. En ondanks het nieuws over het pr-bureau menen nog steeds veel mensen dat Lively een bitch moet zijn, want waar rook is is vuur. Het blijft mal. Zaadjes worden geplant door kwaadwillenden en zelfs robots. Dat is algemeen bekend, desondanks tuint het publiek erin. De enige oplossing hiertegen is zelfbeschikking. We moeten heel bewust kiezen wat te geloven. Online drek verklaar ik daarmee geheel vrijwillig tot waardeloos. En in mijn hoofd besprenkel ik Rogier uit Emmen stiekem met sterrenstof en lieve woordjes. Want als je zo tekeergaat, moet je wel een ongelooflijk kuthoerkutleven hebben. Dus Rogier, bij deze: een kus op je bolletje. En trek nu maar weer je broek omhoog.</p>]]></description>
      <guid>https://www.parool.nl/columns-opinie/x-is-het-equivalent-van-de-piskrul-het-stinkt-er-en-er-staan-vieze-mannetjes~b89c1ad2/</guid>
      <pubDate>Sat, 11 Jan 2025 00:00:00 +0100</pubDate>
    </item>
    <item>
      <title><![CDATA[Iemand vroeg aan mijn vaders vrouw: ‘Waarom ben je met een zieke vent getrouwd?’]]></title>
      <description><![CDATA[<p>‘Yolo? Wat? Nooit van gehoord.” Sinds kort werk ik met Noraly Beyer, de vrouw die al nieuwslezeres was toen ik nog ‘in papa’s proppenschieter zat,’ zoals een Amsterdamse marktkoopman het ooit poëtisch uitdrukte. Samen met collega-columnist Eva Breda en Noraly maak ik de podcast Generatie Vrouw, waarin we praten vanuit verschillende generaties. Eva de frisse twintiger, ik madame midlife en Noraly een boomer van 78. Die bijna tachtig is haar niet aan te zien. Wekelijks rinkelt en glinstert ze ons tegemoet met haar kleurrijke bloesjes en zelfgemaakte sieraden. Ze gaf me eens een paar drakenoorbellen cadeau. Ik draag ze met trots. En in de hoop dat een drup van haar levenslustige drakenbloed in mij vloeit. Toen we laatst spraken over vergankelijkheid gebruikte Eva de term yolo. Noraly knipperde met haar ogen. “You only live once.” O ja. Nooit van gehoord, maar ze was het er wel mee eens. Je moet het moment pakken, benadrukte ze. Elk moment. Dat doet ze. Deze week stond er in de Volkskrant een zalig interview met haar en haar amant sinds vier jaar, Joost Prinsen. Hij moppert weleens omdat ze veel werkt en overal zo in opgaat dat ze pardoes anderhalf uur te laat op een afspraakje verschijnt. Maar, zeggen ze, liefde op leeftijd is vooral mooi. Noraly zegt: “Ik besef heel goed dat er steeds minder tijd is. Toen ik twintig was, of dertig, had ik nog een zee van tijd. Nu is elke dag kostbaar. We genieten er dubbel van als we samen zijn.” Ik zie dat ook aan mijn vader die dit jaar hertrouwde. Zesenzeventig jaar en kankerpatiënt. “Ze kocht een kat in de zak,” grapt ie weleens. Er zijn mensen die menen dat dat waar is. Laatst vroeg iemand aan zijn vrouw: “Waarom ben je eigenlijk met een zieke vent getrouwd?” Dat was bot, maar stiekem denken meer mensen het. Tja, waarom? Omdat liefde angst overstijgt. En omdat, als de leeftijd vordert, het besef indaalt: er is geen later, slechts nu. In 2024 wist mijn vader een paar keer niet of hij de kerst zou halen. Hij sprak zijn wens uit: ik wil nog één keer met z’n allen op vakantie. Dus gingen we vorige week. Mijn vader stapte goedgemutst het vliegtuig in, maar bij aankomst had zijn gezicht de kleur van bleek karton. Hij was kotsmisselijk, we hesen hem een rolstoel in. In mijn hoofd panikeerde ik. Die rotkanker. Zou het nu in zijn maag zitten? Twee dagen bevocht hij the double dragon (google maar, ’t is een draak die je niet wil hebben). Toen werd zijn geliefde beroerd. Zelden was ik opgeluchter over een buikgriep. Nadat ook zij opknapte, hieven we het glas. “Deze dag nemen ze ons niet meer af!” Levenslust schilderde zijn wangen roze. Ik sloeg mijn armen om hem heen en realiseerde me: 2025 is gehaald. Maar dat doet er niet toe. Want we tellen de jaren, maar wie goed leeft, rekent de dagen. Dat snapt mijn vader, dat begrijpt Noraly. Mensen die draken verslaan zonder te weten wat yolo betekent.</p>]]></description>
      <guid>https://www.parool.nl/columns-opinie/iemand-vroeg-aan-mijn-vaders-vrouw-waarom-ben-je-met-een-zieke-vent-getrouwd~bd27cc14/</guid>
      <pubDate>Sat, 4 Jan 2025 00:00:00 +0100</pubDate>
    </item>
    <item>
      <title><![CDATA[Dokter Google repte van een potentiële hersentumor. Goddank kon zoonlief dat woord op mijn scherm niet lezen]]></title>
      <description><![CDATA[<p>Ik ben de vrouw met de te korte armpjes. Ik heb sinds een tijdje een leesbril, maar die draag ik nooit. In stilte mopper ik op shampoo-, conditioner- en gezichtscrubflesjes waarop veel te kleine lettertjes staan, wat tot merkwaardige resultaten leidt in de categorie gescrubde hoofdhuid en haarverzachter op wangen. Ook ben ik degene die voortdurend klaagt dat het in restaurants zo donker is en wens ik dus een uitschuifarm omdat mijn appjes slecht te lezen zijn op twee meter afstand. Dichterbij wordt alles een brijachtige blob. Mijn ogen hebben echter een rare cilinderafwijking. Gecombineerd met ouderdom leidt dat ertoe dat ik mét leesbril weliswaar alle letters zie, maar mijn hoofd volslagen in de war raakt als ik m’n bril afzet en de gewone wereld in kijk. Enkele seconden heb ik geen idee wat boven of onder is. Dat duurt me domweg te lang. Mens, ga toch naar de optometrist, zou je zeggen, maar ik heb dit jaar al te veel oogboldokters gezien. Mijn jongste stak in januari tijdens een geschiedenisles al pruttend, pielend en wiebelend per ongeluk een pen in z’n linkerkijker. Het was een fijnschrijver. Met zo’n scherp puntje. De pijn was groot, de paniek nog enormer, want het jong was halfblind. En inderdaad bleek zijn hoornvlies beschadigd. Na enkele dagen ziekenhuiszalf heelde dit keurig. Echter, mijn zoon zag nog steeds niets. De artsen in het ziekenhuis wel. Die constateerden nystagmus, een extreem snelle oogtrilling telkens als hij opzij keek. “Dat kan iets ernstigs betekenen. Hoeft niet. Toch moet hij met spoed onderzocht door een kinderneuroloog.” Kan. Hoeft niet. Met spoed. Deze woorden zijn uiteraard hét recept om je te wenden tot Dokter Google. Die repte van een potentiële hersentumor. Goddank kon zoonlief dat woord op mijn scherm niet lezen. Lang verhaal kort: kind kreeg talloze neurologische tests (geslaagd), kind werd hersenscan ingeschoven (“Alsof je wordt geteleporteerd naar een andere dimensie!”), kind bleek godzijdank kerngezond. En kind zag met links nog steeds slechts schimmen. Conclusie: één lui oog. En een luie moeder. Want moeder zag ook geen snars, maar terwijl voor zoonlief een wereld openging toen hij zijn eerste brillie opzette (“Je hebt allemaal rimpels!”) deed ma nog steeds pogingen tot armverlenging. En dat alleen omdat ik die scherpstelseconden vervelend vind. Wat is het dat ik steeds zo’n haast heb? Ooit leerde ik van een boeddhistische monnik dat je om gelukkig te leven bewust moet schakelen van de ene naar de andere activiteit. “Zie je taken als kralen aan een ketting. Creëer telkens een echt moment als je een nieuwe kraal pakt.” Hij had gelijk. Iedereen weet dat multitasking een uitvinding van de duivel is, puur om mensen uit te putten. Dus heb ik een goed voornemen. Mijn uitschuifelleboog gaat met pensioen, voortaan kijk ik door mijn eigen roze bril. En als ik hem afzet, mag ik schakelen. Heel rustig. Niet meteen naar de zesde versnelling, gewoon lekker in z’n twee. In 2025 omarm ik de brijachtige blob. Ik weet het zeker: volgend jaar zie ik eindelijk het licht.</p>]]></description>
      <guid>https://www.parool.nl/columns-opinie/dokter-google-repte-van-een-potentiele-hersentumor-goddank-kon-zoonlief-dat-woord-op-mijn-scherm-niet-lezen~bf24dcc9/</guid>
      <pubDate>Sat, 28 Dec 2024 00:00:00 +0100</pubDate>
    </item>
    <item>
      <title><![CDATA[’s Morgens vond ik nog dat ik het als eenoudergezin best aardig deed]]></title>
      <description><![CDATA[<p>“Hij is te dik.” De arts kijkt me strak aan, duidelijk gewend niet om negatieve boodschappen heen te draaien. “Ach, hij houdt van een hapje,” murmel ik. “Te dik.” “Heeft ie niet gewoon zware botten?” De dokter doet niet aan humor. “Te dik. Wat eet ie eigenlijk?” Op sommige dagen word je continu op de vingers getikt. Dat heeft in mijn geval te maken met de levende have die ik in huis heb gehaald en die, dat is blijkbaar mijn lot, liever buiten dan binnen de lijntjes kleurt. Zelf vind ik ’s morgens nog dat ik het als eenoudergezin best aardig doe. Het huis is schoon, ik sta vroeg op om deadlines te halen, de vier katten smikkelen een blikje weg, de wasmachine bromt, kind krijgt ontbijt en ADD-pilletjes voordat ie monter naar school vertrekt. En dan? Stort de fundering van mijn zorgvuldig gecreëerde bouwwerk in no time in elkaar alsof het uit lucifers bestaat. Frenkie de Hond schijt op de stoep, vlak voor de winkel van die keurige mevrouw die haar straatstenen dagelijks met een tandenborsteltje schrobt. De darmdrab is ei-geel en heeft een vla-achtige substantie waardoor ik het onmogelijk met mijn plastic zakje kan oprapen. Shit, denk ik toepasselijk. Dit gebeurt vaker. Ik bel de dierendokter en kan ’s middags langskomen om het beest middels een bloedprik op vitaminedeficiëntie te controleren. Dezelfde dierenarts waar ik vorige week het bedrag van een halve eengezinsauto aftikte omdat twee van onze vier katten rotte kiesjes bleken te hebben. “Poets je hun tanden niet?” Ehhhh nee, ik dacht dat dierengebitsreiniging vanzelf ging. Maar niets gaat vanzelf, ontdek ik ook vandaag. De katten kwijlen, de fiets van de oudste blijkt verkeerd geparkeerd en is naar het gemeentedepot verplaatst (u weet wel: die winderige uithoek waar je slechts kunt komen als je je ogen sluit en hoopt dat iets of iemand je erheen teleporteert), de hond doet nog een vlaschijtrondje – door het huis ditmaal – en school mailt over een les waarin de jongste vijf keer is terechtgewezen en dat dat niet hielp en dat ie tweemaal onder tafel is gaan zitten en wegliep hoewel hij moest nablijven en terwijl ik me afvraag hoe dit allemaal kan, zie ik op het aanrecht de in te nemen ADD-pilletjes liggen. Een uur later jast de dierenarts een naald in Frenkies pootje en spreek ik mezelf ferm toe. Ik móét alles beter doen. Kattentanden poetsen, fiets halen, pilletjes door kotervoer prakken en Frenkie? Die mag helemáál niet meer eten. Die avond lig ik uitgeteld onder de kerstboom. Het huis ruikt naar koekjes, de katten spinnen, zoonlief tokkelt een liedje – hij heeft zichzelf onlangs gitaar leren spelen. Ik kijk om me heen en plotseling realiseer ik het me. Meer dan mijn best kan ik niet doen met deze levende have. En misschien is zelfs dat vandaag niet meer nodig. Want ergens gaat er ook iets goed. Frenkie de hond vlijt zijn vette pens tegen me aan. Ik aai zijn vacht. “Volgend jaar gaan we op dieet,” fluister ik. Maar nu even niet.</p>]]></description>
      <guid>https://www.parool.nl/columns-opinie/s-morgens-vond-ik-nog-dat-ik-het-als-eenoudergezin-best-aardig-deed~bd037639/</guid>
      <pubDate>Sat, 21 Dec 2024 00:00:00 +0100</pubDate>
    </item>
    <item>
      <title><![CDATA[Ik wil niet in een land wonen waar moslims wel iets te vrezen hebben]]></title>
      <description><![CDATA[<p>“Het is zes uur, u wil net aan het avondeten beginnen en de deurbel gaat. Daar staat een vriend. Wat doet u? A. U zegt dat het niet uitkomt.B. Uw vriend mag binnenkomen, maar u vertelt wel dat u zo gaat eten.C. U nodigt uw vriend uit om te blijven eten.” Jaren geleden zaten mijn Frans-Canadese echtgenoot en ik peinzend boven deze oefenvraag. Wat zou het typisch Hollandse antwoord zijn? “Weet ik veel,” schokschouderde ik. Zodra bij ons thuis de deurbel ging, dook mijn moeder achter de bank en maande mij met wilde armgebaren hetzelfde te doen, ‘We zijn er niet!’ sissend terwijl we er echt waren, wat voor een vierjarige ietwat verwarrend was. Maar dit antwoord stond niet in het rijtje en of het typisch Nederlands was, betwijfel ik. Mijn man gokte wat en wist uiteindelijk te slagen voor zijn inburgeringsexamen, waarna hij tijdens een vrolijke ceremonie op het stadhuis met tientallen anderen een Nederlands paspoort kreeg. Maar was dit wel terecht? Waren het wel echte Nederlanders? Hebben zij onze normen en waarden? Ja ja, Bente Becker had het allemaal niet zo discriminerend bedoeld met haar motie, maar het kwam toch verrekte akelig over. Ten eerste vanwege het onderscheid: want waarom zou je de culturele gegevens van alleen Nederlanders met een migratieachtergrond bijhouden en niet van iedereen, als je toch een statistiekenfetisj hebt? En ten tweede omdat je als migrant nooit weet of je het goed doet. Er zijn namelijk nogal wat gradaties in het Nederlanderschap. Mijn man die weliswaar een ’Allo ’Allo!-accent heeft maar verder de taal redelijk beheerst, wordt geregeld toegesproken alsof hij een peuter met een gehoorprobleem is. Tegelijkertijd werd mij deze week tijdens een Becker-discussie toegebeten dat ik me niet druk moest maken, want: “Jouw man is toch geen echte buitenlander.” Hiermee werd gezegd: jouw man is geen moslim, dus die heeft niets te vrezen. Maar ik wil niet in een land wonen waar moslims wel iets te vrezen hebben. Of Frans-Canadezen. Of mensen die bipolair achter de bank duiken als er aangebeld wordt. Een volk is divers met alle soorten, maten en achtergronden van dien. Dus klaag ik niet dat het tot mijn mans normen- en waardenstelsel behoort dat hij vanaf oktober met kerstlichtjes in de weer is en Mariah Carey vereert als was ze Maria Magdalena zelve. Het zijn mijn normen en waarden niet, maar hij mag ze houden. Overigens heb ik ook geaccepteerd dat hij niet eet maar ‘aan te eet’ is en dat hij jarenlang heeft gedacht dat een vriend van mij Eikel heette, terwijl het toch echt Haiko is (probeer die naam maar eens op z’n Frans uit te spreken). Wie meent dat het onschuldig is normen en waarden van migratie-Nederlanders te noteren, ontkent hun Nederlanderschap. En dat terwijl we als volk zelf amper weten wie we zijn. Dat hoeft ook niet. We zijn de individuen die samen een land maken. Overigens antwoordden man en ik op bovenstaande vraag allebei volmondig C. Iedereen mag van ons mee-eten. Zelfs Bente Becker.</p>]]></description>
      <guid>https://www.parool.nl/columns-opinie/ik-wil-niet-in-een-land-wonen-waar-moslims-wel-iets-te-vrezen-hebben~ba924cbe/</guid>
      <pubDate>Sat, 14 Dec 2024 00:00:00 +0100</pubDate>
    </item>
  </channel>
</rss>
