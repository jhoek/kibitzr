<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Ik kende de verhalen, schokkende getuigenissen van een actrice die ik ooit sprak]]></title>
      <description><![CDATA[<p>“Ik heb geloofd dat ik een waanzinnige was. Dat ben ik niet. Een hele sector kijkt zwijgend toe hoe ik aan stukken word gescheurd. Dat is waanzin. Ik heb sinds kort een licht verstoord tijdsbesef. Mijn lynchpartij duurt aardig lang. Ik weet niet meer wat morgen of volgend jaar me zou kunnen brengen. Ik zie geen mensen meer. Ik zie hulzen. Hulzen die aan een ‘veilige toekomst’ werken.” We wisten het allemaal. Iedereen die in de culturele sector werkte, had de verhalen gehoord van mensen die plotsklaps uit dat ene gezelschap verdwenen. “Het is ook een zwaar beroep, hè,” werd er zedelijk knikkend over gezegd. “Almaar jezelf binnenstebuiten keren, voortdurend in de krochten van de menselijke ziel kruipen.” Inderdaad, dat valt niet mee. Maar het is ondoenlijk als je je niet veilig voelt. Ik kende de verhalen. Schokkende getuigenissen van een actrice die ik ooit sprak. Ze kon er niet meer tegen. Een doodongelukkige stagiair die bromde: “Misschien ben ik niet gemaakt voor dit vak.” Toen ik vroeg waarom ze niet naar buiten traden, haalden ze hun schouders op. “Heeft geen zin,” zei de één. “Ik durf niet,” mompelde de ander. “Voor je het weet sta je bekend als lastig.” Iedereen weet dat klokkenluiders nooit een heldenstatus krijgen. Ze openen de doos van Pandora waarin het stinkt en ratten vrijuit krioelen. De maatschappij duwt liever de deksel op die lelijkheid. Dus hou je mond nou maar. Actrice Hélène De Vos hield haar mond niet. Zij sprak over het ‘mentaal en fysiek misbruik’ bij ITA. Er volgde een periode van onderzoek en een Raad van Toezicht die sputterde echt nooit iets naars te hebben gezien en anders echt heus wel te hebben opgetreden. Na een vernietigend rapport gaf de voorzitter van diezelfde rvt, sinds 2017 al verbonden aan de theatergroep, een statement dat rechtstreeks uit het Handboek van de Vereniging der Ambtelijke Pennelikkers kwam: “Sociale veiligheid is al lang een aandachtspunt, maar op concrete meldingen is altijd geacteerd.” Dat bleek tegen te vallen, dus moest de bezem door ITA. De rvt stroomde ongetwijfeld door naar nieuwe baantjes, Ivo van Hove verdween. Maar het zwijgen bleef. In zijn afscheidsbrief wordt met geen woord gerept over onwelgevalligheden. Wel roemt hij de bouw van een nieuwe theaterzaal. Intussen volg ik de Instaposts van De Vos. Zij die wel het duister dorst te benoemen. “Ik mis het toneel. Ik mis de pruikjes. Het doet ongelooflijk veel pijn.” “Ik zie hulzen. Hulzen die aan een veilige toekomst werken.” “We zijn nog steeds onderweg. Volhouden, baby.” Volhouden, almaar volhouden. Momenteel werkt ITA aan nieuwe voorstellingen. Gelukkig maar. Dit gezelschap is ontzettend waardevol voor het theaterlandschap. Maar De Vos zit thuis. Hoe kan dat? Wil ze zelf niet meer? Is er een incompatibilité des humeurs? Het theatergezelschap zwijgt. Onlangs plaatste De Vos haar pijnlijkste bericht: “Terwijl Eline Arbo samen met de Volkskrant naar de toekomst kijkt en van plan is verder te gaan met ‘alle acteurs’, is mijn portret na jaren weggehaald op de zesde verdieping bij ITA.”</p>]]></description>
      <guid>https://www.parool.nl/columns-opinie/ik-kende-de-verhalen-schokkende-getuigenissen-van-een-actrice-die-ik-ooit-sprak~b4bf9161/</guid>
      <pubDate>Sat, 14 Sep 2024 00:00:00 +02:00</pubDate>
    </item>
    <item>
      <title><![CDATA[Mijn vader leerde mij een levensles die in het licht van de dood nog krachtiger wordt]]></title>
      <description><![CDATA[<p>Mijn vader spaart mooie dagen. Natuurlijk, dat doen we het liefst allemaal, maar weinigen spreken zoals hij élke morgen de wens uit er iets prachtigs van te bakken. Het is het belangrijkste dat hij me leerde. Maak er wat van. Desnoods tegen de klippen op. Een levensles die in het licht van de dood nog krachtiger wordt. Koning Kanker mag zijn agressieve werk doen, mijn vader laat zijn feestje niet verpesten. Don’t rain on my parade. En daarom wilde hij trouwen. Juist nu. Dus vroeg hij mij, zijn dochter, vorig jaar om de hand van haar die niet mijn moeder is. “Als jij er moeite mee hebt, doe ik het niet.” Ik pakte zijn pols. Huid als ulevel. “Ik vind het prachtig pap.” De zaterdag van de bruiloft, vorige week, ben ik een vochtig vaatdoekje op pootjes. Het sniffen begint als ze door het publiek schrijden, beiden een zonnehoed op het stralende hoofd, het gaat door als een bandje Shaffy en List speelt, het stopt niet tijdens mijn speech, die een gênant hikkende bedoening wordt. “Ik heb je lief, zo lief.” Mijn vader stormt na het praatje met zijn grote berenarmen op me af. Ik voel zijn snik. Even schiet door mijn hoofd dat ik hem vroeger nooit zag huilen. Hij mij trouwens ook niet. Binnen een gezin waarin één lid door depressies al genoeg verdriette, wil je geen traanaandacht vragen. Dat ook wij weleens een plasje mogen worden, leerden we met het leven. En met haar dood. Net als dat we mogen genieten. Altijd. Tegen de klippen op. Aan het eind van de avond verzucht mijn vader dan ook: “Dit was echt een van de mooiste dagen uit mijn leven.” Achtenveertig uur later melden we ons in de wachtkamer van het Antoni van Leeuwenhoek. Aan het plafond hangt een kunstwerk van gekleurde glazen bolletjes die als confetti boven onze hoofden zweven. “Wel gezellig,” zegt mijn vader. “Voor een kankerziekenhuis.” Ik vrees opnieuw tranen vandaag, maar dan niet van geluk. Het voelt cru, de overgang van de polonaise naar wachten voor de polikliniekbalie. Ik ben nerveus. Omdat de chemo weinig meer uithaalde, stopte mijn vader ermee. Nu hebben we de intake voor een andere behandeling. “Maar dat is dan de laatste,” had een arts er fijntjes bij gezegd. “En wat als het niet werkt?” vroeg de patiënt. Het liefst stopte ik mijn vingers in de oren om keihard ‘lalala’ te zingen. Maar ik las het antwoord in de ogen van de medicus. Nu echter zien we een nieuwe dokter. En klinkt er een ander geluid. Misschien is er nóg een behandeling. En eventueel kunnen we ook een gendefect opsporen. Je weet het niet. Even later staan we ietwat ongelovig buiten. Geen tranen vandaag, maar voorzichtig gelach. Mijn vader grijpt de hand van zijn kersverse vrouw. “Lekker zonnetje.” Hij begint te zingen. “We gaan naar Zandvoort, al aan de zee!” Zij valt in. Tegen de klippen op. Want we weten het allemaal. Mijn vader spaart mooie dagen. En vandaag voegen we een nieuwe toe aan zijn verzameling.</p>]]></description>
      <guid>https://www.parool.nl/columns-opinie/mijn-vader-leerde-mij-een-levensles-die-in-het-licht-van-de-dood-nog-krachtiger-wordt~bf3b0015/</guid>
      <pubDate>Sat, 7 Sep 2024 00:00:00 +02:00</pubDate>
    </item>
    <item>
      <title><![CDATA[Sinds een tijdje ben je er echt niet meer: de slingers die je almaar ophing, ze hebben je verstikt]]></title>
      <description><![CDATA[<p>Hé jochie. Ben je daar weer? De afgelopen zomer droomde ik je zo nu en dan. Zoveel vaker dan alle jaren daarvoor. Goh, jochie. Ik geef toe, ik dorst niet eerder over je te schrijven omdat het einde zo lelijk was. Het telefoontje: “Niet schrikken.” Mijn verbijstering en tegelijkertijd het weten: dit zat eraan te komen. Er was niemand die je redden kon. Dat terwijl je mij ooit hebt gered. Ik, een wezeltje, verlegen om woorden, om een houding, om alles. En jij. Een en al bravoure, lol, levenslust. Op een schoolfeest hobbelde ik achter je aan, ik dronk het biertje dat je in mijn hand duwde, mijn hoofd achter een haargordijn verstopt voor de blikken van de buitenwereld. Maar jij mocht me zien. Drie jaar waren we samen. Je noemde me meisje. Dat was ik ook. Ik vond jou een man. Dat was je niet. Je was een jongetje dat een thuis zocht, familie, hoewel je die zelf ook had. Maar je besloot vaak je eigen weg te gaan en zelf de slingers op te hangen. Veelbelovend werd je genoemd. Extreem intelligent. Een acteertalent. Je speelde zelfs mee in een beroemde televisieserie. Je versierde je leven. En je versierde de mensen om je heen. Met je gevatte grappen en je voortdurende zin de nacht door te trekken. “Kom op! Nog ééntje!” Jij trok me mee. En toch, na een tijdje begon er iets te kantelen. Ik bleef steeds vaker staan als jij aan mij sjorde. “Kom op! Nog ééntje!” Waarom was het nooit genoeg? Langzaamaan kreeg veelbelovend een nieuwe betekenis. Je beloofde me trouw. Je beloofde minder drama. Je beloofde beterschap. Dat kwam niet. “Het spijt me. Het spijt me echt.” Ik heb het tientallen keren gezegd toen ik het uitmaakte. Mijn schuchterheid was weggesmolten, ik veranderde in een extraverte student. En jij veranderde niet. Ik was je ontgroeid. Vorig jaar stond je opeens voor me, op een begrafenis van een gemeenschappelijke vriend nota bene. Hoe lang had ik je niet gezien? Tien jaar? Twintig? Hoe ouder we worden, hoe meer jaren aan elkaar klonteren tot ze niet meer van elkaar te onderscheiden zijn en de hersens niet verder komen dan: “Lang. Heel lang.” Je was onherkenbaar. Je huid verkleurd, je rug gekromd. Ik zei beleefd gedag. Meer lukte niet. Omdat alles wat je ooit was, verdwenen bleek. Sinds een tijdje ben je er echt niet meer. De slingers die je almaar ophing, ze hebben je verstikt, hoe hard jouw lieve vrouw en kinderen ook voor je knokten. En ik, het meisje dat jij ooit redde met jouw levenslust, droom de laatste tijd opeens van je. Ik droom je levend. Want hoe herinner je iemand? Aan de hand van het begin of het eind? Ach jochie. Ik dorst niet over je te schrijven omdat dat einde zo lelijk was. Maar ooit bestond er een toekomst. Ik kies ervoor dat te blijven zien. Voor eeuwig veelbelovend. Voor altijd de man die een jongetje bleef.</p>]]></description>
      <guid>https://www.parool.nl/columns-opinie/sinds-een-tijdje-ben-je-er-echt-niet-meer-de-slingers-die-je-almaar-ophing-ze-hebben-je-verstikt~b43ba435/</guid>
      <pubDate>Sat, 31 Aug 2024 00:00:00 +02:00</pubDate>
    </item>
    <item>
      <title><![CDATA[Mijn zoon (14) verlaat ons huis voor Heerenveen: afscheid van een jongenskamer die stinkt naar leven]]></title>
      <description><![CDATA[<p>Ik ben al dagen zenuwachtig. Ik merk het aan mijn dwanghandelingetjes, iets wat in mijn jeugd begon. Acht keer tikken op de eettafel voor ik opsta. Acht keer mijn sleutel omdraaien in het slot. Acht keer een bal gooien voor de arme hond die er schelig achteraan hobbelt. Ik hou van acht, een mooier getal dan zeven met zijn strenge hoeken. Of negen die zo’n expliciete lijn naar beneden maakt, als een vooruitgestoken pruillip. Nee, dan die twee gezellige bolletjes bovenop elkaar. Een sneeuwpopje. En op zijn kant gelegd het eeuwigheidsteken. Rondjes die voor altijd aan elkaar vastzitten. Zo zal ik ongetwijfeld voor eeuwig tot acht blijven tellen. Je kunt je laten behandelen voor dit soort malligheden, maar waarom zou ik? Ieder mens heeft recht op zijn eigen gekte. En ik word er rustig van. Rustig als ik de enorme koffer klaarzet. Rustig als ik verhuisdozen aanreik. Rustig als ik grap dat ik zelfs de borden met broodkorsten onder zijn bureau zal missen. Dat laatste is waar en zeg ik iets te monter. Ik sta midden in een klein schrikbeeld dat ik al jaren heb. Ik ben nogal goed in vooruit missen, en dus begon ik omstreeks de afscheidsmusical al mismoedig te fantaseren over het moment dat mijn kinderen het huis zouden verlaten. Kasten met eenzaam bungelende werkloze knaapjes. Oude schoolschriften, rijp voor de papierbak. En dan dat bed. Dat lege bed. Hysterisch gedoe natuurlijk. Mijn zoons zijn jonge tieners, ik heb nog lang om hieraan te wennen. Sterker, als ze tegen de twintig lopen wil ik ze misschien het huis wel uitkijken. Met hun geplaystation. En hun gore eetgewoontes (tosti pindakaas). Tegen de tijd dat ze stemrecht hebben, ja. Niet nu. En toch sta ik met een lievelingstrui in mijn handen. “Wil je deze mee?” “Ja, doe maar.” Ik ben goed in vooruit missen, maar ben desondanks ingehaald door de tijd. Mijn zoon vertrekt al op zijn veertiende. Deze week begint hij als voetballer bij SC Heerenveen. En het is heus niet dramatisch, want mijn man en ik gaan afwisselend daar wonen, waardoor we dus spontaan in een latrelatie zijn geparachuteerd. Dat geeft gek genoeg goede zin. “Het is een avontuur!” vertel ik mezelf steeds met oprecht enthousiasme. Maar ik was vergeten dat bij avonturen afscheid nemen hoort. Afscheid van het gezin zoals we het waren. Afscheid van alles in vier. Afscheid van een jongenskamer die stinkt naar leven. Ik pak een mok. “Wil je deze mee?” “Ja, doe maar.” Een beer. “En deze?” “Ja, doe maar.” Doe maar. Ga maar. Ik zwaai hem en zijn vader uit. Monter. Opgewonden. En behoorlijk zenuwachtig. Die avond eet ik op een tienerkamer een tosti pindakaas. Even overweeg ik de korstjes onder het bed te schuiven, maar in plaats daarvan aai ik over een hoofdkussen. Acht keer. Ik denk aan thuis en wat dat is. Ik denk aan nieuwe dingen en hoe leuk die zijn. Ik denk aan lege bedden. En uiteindelijk denk ik aan twee rondjes die voor eeuwig aan elkaar vastzitten.</p>]]></description>
      <guid>https://www.parool.nl/columns-opinie/mijn-zoon-14-verlaat-ons-huis-voor-heerenveen-afscheid-van-een-jongenskamer-die-stinkt-naar-leven~bb4dd51d/</guid>
      <pubDate>Sat, 24 Aug 2024 00:00:00 +02:00</pubDate>
    </item>
    <item>
      <title><![CDATA[Ik dacht: als ik dat adhd-gedoetje snap, krijg ik vanzelf ons gezinsleven gestructureerd]]></title>
      <description><![CDATA[<p>Op een weggetje komt hij voorbij gestuiterd. Een lama in galop. Onder zijn poten lijken explosieven te zitten, zo hoog springt hij. De kop fanatiek geheven richting zon, wereld, leven. Op de achtergrond gilt een zangeres ‘Everybody dance now!’. Kijk hem gaan, hier is sprake van een missie! Dan verschijnt een tekst in beeld: ‘ADHD’ers on their way to start a new hobby which will last for a week.’ Grijnzend toon ik mijn huisgenoten het Instagramfilmpje. Mijn jongste kijkt verward. Waar slaat dit op? Het maakt zijn broer en mij nog harder aan het lachen. Want dit kind is de lama ten voeten uit. Hij zat met grote dromen op voetbal, hockey, judo, weer voetbal, circusles, kunstclub en crossfit en dan zijn daar momenteel nog zijn huidige acteerpassie, kappersambities, het feit dat het huis vol miniskateboardjes ligt waarmee je kunt fingerboarden en, wow, daar kun je ook racebaantjes voor maken, kijk hij zag het op YouTube, dus zullen we nu even naar de Gamma voor een zak cement? Toen mijn mannen anderhalf jaar geleden de diagnose met allerlei letters kregen, dacht ik: primadeluxe, als ik dat adhd-gedoetje snap, krijg ik vanzelf ons leven gestructureerd. Apekool natuurlijk. Niet voor niets klinkt tegenwoordig in wetenschappelijke publicaties voortdurend het woord neurodiversiteit. Oftewel: we zijn allemaal anders gebakken. Dat blijkt tijdens onze vakantie. De jongste heeft onmiddellijk een tennispassie, een schelpenverzameling en de ambitie om duizend keer zijn voetbal hoog te houden. Mijn echtgenoot, toch ook echt gediagnosticeerd, krijgt klotsende oksels van het spoor aan enthousiasme en vooral rotzooi dat het gastje achterlaat. Hij schiet juist de andere kant op: die van rigiditeit. Dus is zijn koffer ingepakt op kleur, alfabetische volgorde en talloze potentiële weersomstandigheden, alles om zijn warrigheid het hoofd te bieden en toch, natúúrlijk, ontstaat er totale paniek als hij niet meer weet in welk rugzakvakje hij een belangrijk maagtabletje heeft gestopt. En dan is er nog de oudste. Ultrarelaxed, gedisciplineerd, gefocust op slechts één passie: voetbal. Maar al mist hij de ‘h’, de andere letters zijn er wel, waardoor ik na een lange terugvlucht bij de marechaussee sta, zoon me de ‘Waar is mijn paspoort nou?’-blik toewerpt, vervolgens “Pap, die heb jij!” roept, waarna vader neurotisch tevergeefs in zeventien rugzakvakjes begint te graven en wij intussen met de beveiliging opnieuw langs de bagagecontrole trekken omdat we niet terug richting kist mogen. Om vervolgens paniekerig bij een reeds afgesloten vliegtuig te belanden, waar na veel gesmeek een securitymeneer toch het Belangrijke Boekje uit een stoelvak weet te toveren. Kortom, we hebben gereisd, gelachen, gezucht en ik concludeer: structuur ontbreekt nog steeds. En nu begint een nieuw leven. Met een kind dat naar Friesland verhuist, een huwelijk dat een latrelatie wordt, een andere koter die aan een musicalrol begint, onderwijl van cement een miniskateboardbaantje boetserend terwijl hij ook het jongleren met drie sinaasappels poogt te perfectioneren. Een zooitje zijn we. En een zooitje wordt het. Maar veranderen wil ik ons allang niet meer. Dit is mijn gezin. Een gezin als een lama in galop.</p>]]></description>
      <guid>https://www.parool.nl/columns-opinie/ik-dacht-als-ik-dat-adhd-gedoetje-snap-krijg-ik-vanzelf-ons-gezinsleven-gestructureerd~bde6bd9e/</guid>
      <pubDate>Sat, 17 Aug 2024 00:00:00 +02:00</pubDate>
    </item>
    <item>
      <title><![CDATA[Laatst zei mijn jongste dat hij niet meer weet hoe je stem klonk]]></title>
      <description><![CDATA[<p>Zeven jaar. Wist je dat ze zeggen dat je lijf zich iedere zeven jaar vernieuwt? Dat er nieuwe cellen groeien, je huid verandert, je haar zelfs een vreemde structuur kan krijgen. Geen idee of ’t klopt, maar onze oudste gelooft erin. Terwijl hij vroeger ultrasteil, lichtblond haar had, haalt hij tegenwoordig zijn hand door een bruine krullenbos. “Over zeven jaar is het vast weer helemaal anders,” zegt hij lachend. Zeven jaar. De eeuwige wet van vernieuwing heeft iets vrolijks. Het gevoel dat je het oude kunt afleggen en er iets nieuws voor in de plaats komt. Of vind jij dat niet? Voor jou kwam niemand in de plaats. Zeven jaar. Ik weet niet of ik dat lang vind of kort. Het is langer dan ik op de middelbare zat en die periode voelt eindeloos. Aan de andere kant flitsen de maanden tegenwoordig voorbij. Twee keer kakken en we zitten alweer in een nieuw seizoen. Een volgende schoolklas. Een andere sportclub, hobby, beste vriend. De tijd speelt een spelletje. Een dag kan soms een eeuw duren, een jaar een tel. Zeven jaar. Laatst zei mijn jongste dat hij niet meer weet hoe je stem klonk. Ik schrok, want ik realiseerde me hoe lang je voor hem al stil bent. En voor mij. Een tijd nog betaalde papa je mobieletelefoonrekening door, puur om je voicemail te kunnen horen. Gekkenwerk natuurlijk. Dus als ik je nu zou bellen, krijg ik een vreemde aan de lijn. Jouw geluid, het klinkt niet meer. En toch. Ik heb jouw nummer nooit gewist uit het favorietenlijstje van mijn WhatsApp. Zeven jaar. Soms scroll ik door de zinnen die we elkaar stuurden. Het waren er zoveel, je zou met gemak zeven uur kunnen vullen als je ze allemaal zou voorlezen. Dat doe ik niet, maar soms prevel ik er een. Ik had je verteld over een ingewikkelde kwestie die ik zo goed mogelijk had proberen op te lossen. Jij antwoordde: ‘Wijs van je. Ben trots op je (maar dat was ik al haha).’ Het was je allerlaatste bericht aan mij. Zeven jaar. Zo lang ben je al dood, mama. Toen dat vreselijke ongeluk net was gebeurd, verlangde ik vooruit. Ik kon niet wachten op de fase waarin jou verliezen niet meer zo’n pijn deed. Maar mijn dagen kleefden als dikke stroop aan elkaar. Geen doorkomen aan. De tijd speelde zijn eigen spel. En ik wist: je kunt gras niet laten groeien door eraan te trekken. Toch, opeens is dat gras een bos geworden. De pijn verzachtte ongemerkt. Jouw man, er ligt een ander naast. En dat is prima. Want zij heeft haar eigen plek. Niet de jouwe. Verhalen krijgen nieuwe hoofdstukken. Je kleinzonen zijn over naar een volgende klas. Ze groeiden decimeters de lucht in. Ze hebben ander haar. En ze zijn je stem een beetje vergeten. Zeven jaar. Mijn cellen zijn vernieuwd. Maar ergens weet ik: er blijft altijd iets achter van het oude. Al ben je dood, jij zit in mij. Mijn hele leven lang.</p>]]></description>
      <guid>https://www.parool.nl/columns-opinie/laatst-zei-mijn-jongste-dat-hij-niet-meer-weet-hoe-je-stem-klonk~bd3c5e98/</guid>
      <pubDate>Sat, 20 Jul 2024 00:00:00 +02:00</pubDate>
    </item>
    <item>
      <title><![CDATA[Natuurlijk wordt een intens ongelukkig kind niet ineens dolgelukkig van een potje badminton]]></title>
      <description><![CDATA[<p>Als een aangereden hond lag ik op een bewegende bank, mijn hoofd was paarsig, ik bevestigde mijn voet aan een hendel met elastieken touw en begon mijn been scharnierachtig te bewegen. Naast mij stond een akela me uit te leggen hoe ik de mooooove het beste kon maken, intussen zat ik me hevig af te vragen wat links en rechts ook alweer was. Ik geef toe: ik maak mezelf geregeld belachelijk. Zo doe ik dus sinds kort aan reformer pilates, ik volg geregeld een spinningles van Rocycle waarin de leraar schreeuwt dat ik happiness mag spreaden like confetti en ben ik veelvuldig op mijn racefiets te vinden, de verpersoonlijking zijnde van de middle aged woman in lycra. Echt, je mag me uitlachen wat je wil, dat doe ik zelf ook graag. Toch werd ik laatst narrig toen een kennis me toebeet: “Stel je niet zo aan met al dat sporten. Neem je rust. Dit noemen ze addictie.” Neem je rust. Nederland rust zich een beroerte. Wist u dat we Europees kampioen zijn? Niet in voetbal maar in zitten. Ruim een kwart hier zit meer dan 8,5 uur per dag, een stuk meer dan alle andere Europeanen. Toch wordt De Bewegerd belachelijk gemaakt. Zie de reacties op Arie Boomsma die tijdens het vouwen van de was telkens een diepe kniebuiging maakt. Die Arie met zijn buitengym. Die Arie met zijn ijsbad. Die Arie met zijn vitamine C. De nuchtere Nederlander komt niet graag van de bank, maar blijkt plotsklaps wel mentaal te kunnen steigeren als iemand gezond doet. “Wat voor voorbeeld geef jij je kinderen als je nooit stilzit?” zei de kennis nog. Het goede, zou ik zeggen. Het eerste wat de adhd-psychiater mijn drie huisgenoten adviseerde was: “Je moet sporten, dat helpt tegen alles” (Het tweede luidde: “Gebruik nooit cocaïne.” Ook verstandig.) Toen ik zelf een depressie had, schreef mijn huisarts antidepressiva voor. Dat deed hij op één voorwaarde: dat ik zoveel mogelijk zou sporten. Pijnlijk genoeg waren die donkere maanden de eerste periode in mijn leven dat ik amper van de bank te krabben was. Pas toen ik me er weer toe zette wel te trainen, ging het beter. Laatst bleek dat de mentale gezondheid van meisjes achteruit holt. Talloze specialisten orakelden erover. Het kwam door sociale media, schooldruk, hormonen. Wonderlijk genoeg heb ik niemand horen praten over beweging. Dat terwijl slechts twee derde van de pubermeiden aan sport doet en zelden meer dan twee keer per week, het laagste niveau in zeven jaar. Natuurlijk wordt een intens ongelukkig kind niet plotsklaps himmelhoch jauchzend van een potje badminton. Maar niets doen helpt zeker niet. Dus ja, je mag er best wat van vinden als ik mezelf in een zwaantje poog te origamiën op de pilatesbank. Maar wellicht kan het geen kwaad die denkkracht te gebruiken voor het volgende: Nederland wordt steeds dikker, kinderen depressiever, schermtijd stijgt met de dag. En de huidige regering heeft besloten om komend jaar 45 miljoen te bezuinigen. Op sport. Vertel mij maar wat gekker is.</p>]]></description>
      <guid>https://www.parool.nl/columns-opinie/natuurlijk-wordt-een-intens-ongelukkig-kind-niet-ineens-dolgelukkig-van-een-potje-badminton~b9ae9021/</guid>
      <pubDate>Sat, 13 Jul 2024 00:00:00 +02:00</pubDate>
    </item>
    <item>
      <title><![CDATA[Blijkbaar blijf je altijd een beetje wie je bent, hoe hard het leven ook over je heen raast]]></title>
      <description><![CDATA[<p>Ik was nog groener dan het gras dat groeide in zijn stadion. Op mijn vierentwintigste werkte ik als leerling-journalist bij de Nederlandse Economist. Nou ja, dat moesten we worden. FEM/De Week heette het tijdschrift, waarbij FEM stond voor Financieel Economisch Magazine. Ik voelde me een schutteraar, mijn naam was bepaald nog niet gevestigd. Die van het blad trouwens ook niet, aangezien ik op een dag lezerspost ontving gericht aan ‘Roos Schukker van TEM/De Wuls’. Erger was dat ik niets snapte van hefboomconstructies, aandelenportefeuilles of koersverlopen. Mijn hoofdredacteur, een man met wapperende armen en het adagium ‘Economie kan ook léúk zijn!’ gaf me daarom klusjes die ik enigszins kon behappen. Ik kreeg de portefeuille media, mocht enkele restaurantrecensies bij elkaar krabbelen (waarom we die hadden weet ik niet, waarschijnlijk omdat eten ook léúk kan zijn) en als er iets met sport was, werd er vragend naar mij gekeken. “Daar hou jij van, toch?” Daar hou ik van. Dus zat ik op een dag in een vliegtuig richting Japan. Op van de zenuwen staarde ik naar het gordijntje dat de businessclass scheidde van ons, het plebs. Daarvoor zat ie. De man, de mythe, de voetbalkeizer. Dat laatste was althans zijn eigen geloof. De dagen die volgden doceerde de Nederlandse voorzitter aan Japanse bondsbobo’s hoe je zo’n cluppie nou het beste leidt. Niet gehinderd door valse of onvalse bescheidenheid pochte hij over zíjn stadion, zíjn voorzittersstijl, zíjn merchandise. “We hebben een brand gecreëerd. Kennen die Japanners niet. Maar wij zijn een merk. Er komt een reisbureau met ons logo, verzekeringen, een eigen televisiestation.” Hij hief de vinger ten hemel en doceerde me. “Maak je nooit klein! Denk groot!” Braaf maakte ik notities, wetend dat ik dit geblaat niet zou gebruiken. Geestiger vond ik het dat op de avond dat we een laatste maaltijd zouden nuttigen onze Japanse tolk een eethuisje voorstelde met bijzondere lokale specialiteiten. De clubvoorzitter tuitte zuinigjes zijn mond. “Even verderop is ook een McDonald’s,” vervolgde het meisje. “Yes!” riep de voorzitter. Niet lang daarna kauwde hij tevreden op een Big Mac. Hoe zou het met hem zijn, vroeg ik me deze week af, nu zijn clubnaam almaar in het nieuws is. Onlangs had ik een reünie van het aloude TEM/De Wuls. Ruim vijfentwintig jaar nadat we collega’s waren, hieven we de glazen. En hoewel de koppen meer gevouwen zijn, leken we verrassend veel op ons vroegere zelf. De researcher die ooit niet kon stoppen met jaarverslagen uitpluizen begon onmiddellijk over de dollarkoers, een ander – inmiddels de tachtig gepasseerd – vertelde me vijf minuten na binnenkomst uitgebreid over zijn pensioenpot en de hoofdredacteur gesticuleerde nog altijd enthousiast. Blijkbaar blijf je altijd een beetje wie je bent, hoe hard het leven ook over je heen raast. Organisaties verdwijnen. FEM bestaat niet meer en afgelopen week werd Vitesse nagenoeg failliet verklaard, de club die Japanners in 1999 nog voetballes gaf. Maar de mens blijft bij zijn wezen. Ik ben nog steeds geregeld een schutteraar. En hopelijk bijt clubvoorzitter Karel Aalbers nog lekker vaak in een Big Mac.</p>]]></description>
      <guid>https://www.parool.nl/columns-opinie/blijkbaar-blijf-je-altijd-een-beetje-wie-je-bent-hoe-hard-het-leven-ook-over-je-heen-raast~bc4e32fb/</guid>
      <pubDate>Sat, 6 Jul 2024 00:00:00 +02:00</pubDate>
    </item>
    <item>
      <title><![CDATA[Wat blijft er van ons over na de dood behalve een enkel verhaaltje?]]></title>
      <description><![CDATA[<p>Al kom ik dichterbij, ik ben haar nog niet genaderd. Vijf keer per week rijden we naar Friesland. Onze oudste is aangenomen bij voetbalclub Heerenveen, komende zomer zullen manlief en ik er om en om gaan wonen, maar nu het jong nog in Amsterdam op school zit en wel al meetraint, draait Taxi Schlikker overuren. Het geeft niet. Terwijl mijn zoon over velden danst, staar ik langs het groen en denk aan hoe het ooit voor haar is geweest. Mijn oma die ook als buitenstaander in het noorden kwam wonen. Ze bleef er uiteindelijk tot haar dood, maar vond nimmer haar draai. Dat lag niet aan het Friese, mijn oma vond nergens haar draai. Ik heb mijn moeder nooit positief over haar horen praten. Mems handjes zaten los, haar buien maakten de kinders doodsbang, gekrijs galmde door de pastorie. En dan was er nog de schaamte. Als haar moeder plotseling halfnaakt lag te zonnen in de tuin. De vrouw van de dominee, er werd schande van gesproken. En dan dat moment, die ene zondag. Ze was door de dokter naar Oostenrijk gestuurd om bij te komen, maar besloot eerder terug te keren. Net toen vader, hoeder van het dorp en man van aanzien, ernstig stond te preken, knalden de grote houten kerkdeuren open en stond zij daar. Armen gespreid. Meer dan honderd kilo zwaar. Van top tot teen gehuld in lederhosen. Ik moet om dit verhaal altijd erg lachen. Sowieso voel ik compassie voor deze vrouw die altijd buitenstaander was. In het gezin. In het dorp. In het noorden. Manisch depressief. Een bipolaire stoornis. Noem het wat je wil, ze paste niet in de mal van normaal. Net als haar dochter die zo ontzettend niet op haar wilde lijken. En het uiteindelijk toch deed. Omdat geschiedenis vaak een herhaling van zetten is. Maar mijn moeder was meer dan haar ziekte. Dus waarom mijn oma niet? De oma die, omdat ze één droog kaakje bij de koffie zo karig vond, geregeld naar Groningen reisde om zichzelf te trakteren op taartjes in een chic warenhuis. De oma die kon bulderen. Niet alleen uit wanhoop, maar ook van het lachen. Had ze net zo’n harde lach als ik? Wat blijft er van ons over na de dood behalve een enkel verhaaltje? Ik wil weten wie ze was. Langzaam ontgin ik de noordelijke grond waar zij gelopen heeft. Plaatsen komen aan het licht. Het dorp. De apotheek waar ze werkte. De kliniek in Leeuwarden waar ze elektroshocks kreeg, terwijl ze christelijke liederen zong om haar angst te verdrijven. ’t Hijgend hert, der jacht ontkomen. Op haar twintigste al overspannen verklaard, vastgebonden op een bed, weggestopt voor de buitenwacht. Zoals zovelen toen die anders waren. Zoals zovelen nu die anders zijn. En terwijl haar achterkleinkind op Friese velden aan een nieuw verhaal begint, wil ik het hare kennen. Het volledige verhaal. Want mijn oma was meer dan een stapel nare anekdotes. Ze was een vrouw. Een vrouw met een naam. Het boek Cora, ik ga het openen.</p>]]></description>
      <guid>https://www.parool.nl/columns-opinie/wat-blijft-er-van-ons-over-na-de-dood-behalve-een-enkel-verhaaltje~b02fe886/</guid>
      <pubDate>Sat, 29 Jun 2024 00:00:00 +02:00</pubDate>
    </item>
    <item>
      <title><![CDATA[We doen ons allemaal weleens groter voor dan we zijn]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Enkele weken geleden liep ie me stralend tegemoet. Frenkie de hond sloeg onmiddellijk aan, wat hij altijd doet als hij iemand niet vertrouwt. Soms komt het door een haper in een tred, een raar luchtje, luide kreten uitgestoten tijdens de morgenstond. Nachtvlinders, junkies, straatslapers, onmiddellijk springt Frenkie tussen hen en mij in, hij zet zijn zwaarste blaf op (normaliter klinkt hij als een Bee Gee, maar bij gevaar daalt zijn geluid richting een manlijk bedoeld Tom Waits) en probeert hij dreigend te kijken, wat lastig is als licht loensende pluishond. Maar we doen ons allemaal weleens groter voor dan we zijn, dus waarom Frenkie niet. Ook tegen Tom ging ie tekeer, niet wetende dat Tom mijn vriend is. Tom en ik klopten elkaar op de schouders. “Ik wil je bedanken,” riep hij. “Ik leek wel jarig.” Ik had een stukje over hem geschreven. Tom die altijd voor de supermarkt om een muntje vraagt, was ziek. Kanker liep een vernietigende route door zijn lijf. Hij moest een zware operatie ondergaan. “Iedereen in de buurt heeft jouw verhaaltje gelezen. Ik leek wel beroemd.” Mensen gaven hem visjes omdat ie daar zo van houdt. Jus. Extra centen voor een overdekte nacht. Inmiddels had zijn gezichtsgeel plaatsgemaakt voor iets wat een blos genoemd kon worden. “De operatie is geslaagd!” Mijn hond blafte om zijn stem te overklassen, grijnzend maakte ik me snel uit de voeten om te voorkomen dat het beest van woede zou ontploffen. Tom en ik zwaaiden vrolijk naar elkaar. Vandaag zie ik hem weer. Hij zit tegen een betonnen zuil, zijn gegroefde gezicht een landkaart, ogen diep in hun kassen, alsof ze zich willen verstoppen. “Ik voel me niet lekker,” zegt hij. “Heb weer bloed afgegeven in het ziekenhuis. Volgende week komt de uitslag. Ik denk dat het niet goed zit.” “Dat weet je niet Tom,” probeer ik gerust te stellen. Nee, dat weet ie niet. De volatiliteit van kanker, ik ken hem van mijn vader. Het ene moment is er gejuich, niet lang daarna maakt het gehuppel plaats voor doodvermoeid geslof. Dagkoersen. “Soms heb ik er geen zin meer in,” klinkt het zacht. “Hoe oud ben je eigenlijk?” vraag ik. “Bijna 67. Dan ga ik met pensioen.” Hij grijnst scheef. Hij vertelt dat hij vroeger lasser was. Hoeveel hij verdiende. Maar dat rampspoed toen over hem heen denderde. Over dagen die zo donker waren dat hij probeerde zichzelf te vernietigen door te stoppen met eten en drinken. “Lukte niet.” Opeens gaat er een lichtje aan in zijn blik. “Weet je wat ik later wil?” “Nou?” “In Griekenland wonen. Onder aan een berg. Ik ken iemand die dat ook heeft gedaan, gewoon een jongen zoals ik. En nu is ie burgemeester van het dorp. Zie je het voor je?” We lachen. “Weet je, als ik hierover nadenk, krijg ik er helemaal zin in. Je moet altijd een doel hebben. Ja toch?” Terwijl we praten, gaat Frenkie liggen. Lodderig legt hij zijn kop naast Toms knie op de stoep. Er klinkt geen geblaf. Tom is een vriend.</p>]]></description>
      <guid>https://www.parool.nl/columns-opinie/we-doen-ons-allemaal-weleens-groter-voor-dan-we-zijn~b9941b4b/</guid>
      <pubDate>Sat, 22 Jun 2024 00:00:00 +02:00</pubDate>
    </item>
  </channel>
</rss>
