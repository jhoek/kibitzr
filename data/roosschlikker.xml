<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Een wielrenfietsje, erboven ‘Rien 48’: mijn vaders handschrift staat in mijn huid geëtst]]></title>
      <description><![CDATA[<p>“Roses are red. My name’s Dave. This poem makes no sense. Microwave.” Op het moment dat de naald mijn huid prikkend perforeert, schiet me dit poëziestaaltje te binnen, een tattoo die ik ooit online op iemands schouder zag. Ik lig op een bank, rond me de te verwachten doodskoppen- en drakenparafernalia. Ik durf niet te kijken naar de gast die over mijn arm gebogen zit. Vriendelijke jongen, hoor, hij was ook heel hygiënisch met ontsmettingsmiddelen bezig, maar wat als hij plots de lumineuze ingeving krijgt dit oude wijf heel hilarisch een andere lichaamsversiering te geven dan waar ze om vroeg? Is dit überhaupt geen trieste midlife-actie van me? Vijftig jaar was ik een blanco canvas, nu opeens moet ik beschilderd. Het is de schuld van mijn oudste. Toen we naar mijn vader reden, die zijn laatste weken doorstond, vroeg hij: “Mam, mag ik een tattoo?” Ben je mal, wilde ik trompetteren, maar iets in zijn toon weerhield me. “Wat moet dat dan zijn? Zeg alsjeblieft niet: ‘Een koikarper over mijn hele rug, ‘Redrum’ bij mijn slaap of ‘Football for life’ op m’n adamsappel.’” Hij grijnsde. “Nee. Een klein nummertje 48.” Ik slikte iets weg. Vorig jaar kocht dezelfde zoon een Ajaxshirt. Hij kon het laten bedrukken met de naam van een voetbalheld, maar het werd geen Zlatan, Ziyech of Cruijff. Op zijn rug prijkte ‘Rien 48’. De naam en het geboortejaar van opa. Dus plotseling hoorde ik mezelf nu in de auto zeggen: “Goed, jochie.” Misschien was het absurd, dat mooie kindervelletje bezoedelen. Hij wordt wel­iswaar zeventien, maar dat is gewoon minder­jarig. Aan de andere kant: weg­laseren kan altijd. Opvallend genoeg had ik zelf ook gefantaseerd dat ene nummertje op mijn lijf te laten zetten, samen met een symbooltje dat mijn vader en mij voor eeuwig verbindt. Hoezo mag ik wel en mijn zoon niet? Omdat ik bang was wat mensen ervan zouden vinden? Maar juist nu heerst een gevoel dat ik herken van de dagen rond mijn moeders overlijden. Momenteel zijn liefde, leven en dood het enige wat telt en kan het niets meer schelen wat de wereld denkt. “Schijt aan tante Naatje,” noemde mijn vader dat. Toch zei ik waarschuwend: “Misschien moet je dit niet aan opa vertellen. Die háát tatoeages.” Dus wat deed het kind op het moment dat hij de drempel overstapte? Hij kroop tegen het grote lijf aan dat door ziekte almaar kleiner werd en mompelde in de oude nek: “Opa. Ik wil een tattoo.” Even keek mijn vader bedenkelijk. Toen hoorde hij van het plan. Hij knikte glimmend op de vraag of hij ‘48’ op een papiertje wilde schrijven, evenals zijn naam. Nu lig ik op het skaileer met naast me een stralend kind. Even later houd ik mijn pols omhoog. De tatoeëerder heeft zich niet laten verleiden tot een stom gedicht. In plaats daarvan staat er een wielrenfietsje, omdat mijn vader me altijd naar boven duwde. Erboven prijkt ‘Rien 48’. Zijn handschrift staat in mijn huid geëtst. En daarmee voor altijd een boodschap. Schijt aan tante Naatje.</p>]]></description>
      <guid>https://www.parool.nl/columns-opinie/een-wielrenfietsje-erboven-rien-48-mijn-vaders-handschrift-staat-in-mijn-huid-geetst~b57f44c51/</guid>
      <pubDate>Sat, 17 Jan 2026 00:00:00 +0100</pubDate>
    </item>
    <item>
      <title><![CDATA[Hoofdschuddend kijkt mijn echtgenoot naar iedereen die zich schrikachtig door winters wit beweegt]]></title>
      <description><![CDATA[<p>Ze zijn de enigen in de omgeving die goed geoutilleerd op pad gaan. Het sneeuwt. En dat betekent dat half Amsterdam doodsbenauwd in slakkengang over fietspaden rijdt. Dat degenen die zich lopend richting werk durven te bewegen hun armen almaar wijd cirkelend spreiden in een poging hun val te breken. En dat de enkeling die zich op een venijnig steil bruggetje over een gracht waagt, dat het liefst ruggelings schuivend doet, onderwijl wanhopig richting lantaarnpalen klauwend om de snelheid enigszins in toom te houden. De enigen die monter doorstampen zijn mijn Canadese man en onze hond, die half husky is. Koud? Ben je belatafeld. Glad? Doe niet zo mal. En uiteraard hebben zij de juiste outfit. De hond met zijn natuurlijke bontjas. De man opgetrokken uit gore-tex en sneeuwschoenen zo zwaar dat ze het zwaartekrachtgebrek op de maan zouden weerstaan. Hoofdschuddend kijkt mijn echtgenoot naar iedereen die zich schrikachtig door winters wit beweegt. “Nederland staat stil door weerhinder.” “Code oranje.” “Rijkswaterstaat: ga voor of na avondspits naar huis.” “Kijk hier naar extra lang NOS Journaal.” Ieder nieuwsalert kan rekenen op een Canadese uitlachbui. Mijn mans wiegje stond in Montréal. Maandenlang is het daar min dertig. Sneeuwwallen bedekken standaard de wegen waar iedereen zonder morren vol gas doorheen baggert. Winkels zijn ondergronds zodat je je slechts naar je inpandige autostalling hoeft te bewegen, je wagen richting supermarktgarage chauffeert, je boodschappen doet en terug kunt tuffen zonder te worden blootgesteld aan een enkel snufje buitenlucht. En mocht dat laatste onverhoopt wel gebeuren, dan ben je uiteraard volledig verpakt in weersbestendig materiaal. Nee, dan hier. Zodra het sneeuwt, trapt iedereen op de rem, hoont mijn echtgenoot. Hoe kan het ook anders, al die idioten hebben geen winterbanden. En waarom blijf ik op mijn gympies rondglibberen? Hier! Een waterbestendige sneeuwhoes! Ach, ik gun het die jongen om eens in zijn natuurlijke habitat te zijn, want zo voelt ie zich niet altijd in Nederland. Dat is ook mijn schuld. Vorige maand ontdekte hij dat ik hem al decennialang ‘eigen schuld, dikke lul’ laat zeggen zonder hem te verbeteren. “Dikke bult? Is het dikke bult? Wie bedenkt dat? En waarom zei je niks?” Omdat ik niet aan de gang kan blijven. Deze man zegt de wonderlijkste dingen. Onlangs riep hij met grote stelligheid: “Je moet niet die wortel achter die paard steken.” We zijn met de rest van het gezin nog altijd aan het prakkeseren over de betekenis van deze uitdrukking, maar het klinkt best diep. Hoe dan ook: deze week voelde mijn geliefde zich eindelijk thuis. Dus terwijl het halve land in de file stond – want tóch tijdens de spits vertrokken – nestelde hij zich met een glaasje wijn voor ons raam om hoofdschuddend een Uberchauffeur met zomerbanden door de straat te zien slippen, de motor van een scooter wanhopig hoestend te horen afslaan en een puberkind (dat van hem zelf) ruggelings – want op hippe Nikes – de voordeur te zien bereiken. En we hoorden het hem allemaal honend denken. Eigen schuld, dikke lul.</p>]]></description>
      <guid>https://www.parool.nl/columns-opinie/hoofdschuddend-kijkt-mijn-echtgenoot-naar-iedereen-die-zich-schrikachtig-door-winters-wit-beweegt~bb561d1b/</guid>
      <pubDate>Wed, 7 Jan 2026 00:00:00 +0100</pubDate>
    </item>
    <item>
      <title><![CDATA[Mijn kinderen zijn verdrietig, en ergens ben ik bang dat ze hun ellende gaan verdoven]]></title>
      <description><![CDATA[<p>De stilste stilte is die op 1 januari. Niet in de nacht, maar ’s ochtends vroeg, als eenenkele duif gretig pikt in het rood van een rotje, op zoek naar een krummel eten. Als alleen een schoonmaakwagen in de verte zachtjes zoemt. Als de rest van de stad zich nog eens omdraait. Het is de stilte na de storm. Januari voelt sowieso als een zwijgende maand. Grauwe lucht, geen stukkie blauw. Niets zeggend. Ik verzucht het geloof ik elk jaar: “Deze januari is nog januari-iger dan normaal,” verwijzend naar het gebrek aan knoppen aan bomen, aan gelach op terrassen, aan trompetgekwetter uit een openstaand raam. Maar dit jaar zal het anders zijn. Want ik ben de stilte gaan waarderen. De afgelopen maanden was ik veel alleen. Nou ja, samen met mijn hond, die goeiig mijn hand likte tijdens eindeloze autoritten van en naar een sterfbed, die voor me uit huppelde bij boswandelingen, die dikwijls uitgebreid zijn kont begon te likken – wat opvallend goed hielp onze ellendige situatie van zijn ernst te ontdoen. Naast Frenkie was ik mijn eigen gezelschap. En hoewel de verleiding op de loer lag mijn hoofd af te leiden met podcasts, radio-interviews of luisterboeken, besloot ik dat niet te doen. Ooit las ik over een studie in het cardiologietijdschrift Heart, waarin stond dat twee minuten volledige stilte tot een sterkere daling van hartslag en bloeddruk leidt dan luisteren naar ontspannende muziek. Uit andere onderzoeken blijkt dat stilte cortisolniveaus verlaagt, neuroplasticiteit bevordert evenals emotieregulatie. Met name dat laatste kan ik wel gebruiken. En niet alleen ik: het hele gezin. Mijn kinderen zijn verdrietig, en ergens ben ik bang dat ze hun ellende gaan verdoven. Met TikTok bijvoorbeeld, drank wellicht, of blowend onder een brug – tja, je weet het niet. Dus herhaal ik tegen ze, tot vervelens toe: “Jongens, ga het alsjeblieft aan. Verdriet, daar moet je dóórheen, niet omheen.” Feitelijk praat ik tegen mezelf. Als het leven schuurt is mijn neiging groot de dagen te vullen met praten, grappen, muziek. Alles om mezelf net niet aan te kijken. Dus vertel ik mezelf nu steeds: er doorheen, niet omheen, er doorheen, niet omheen. Dat vraagt lef. Moed hebben is niet zozeer bergen beklimmen, aan een dun koordje boven de Andes hangen of een Japanse kogelvis in je keel laten glijden. Moedig zijn is luisteren naar je eigen gefluister, je stem durven horen, datgene verdragen dat je het liefst onder een hoop geluid zou verbergen. Dat geldt niet alleen voor mensen in rouw. Tegenwoordig lijkt de hele wereld zich te overschreeuwen. Laatst wees iemand me erop dat we het woord ‘schemeren’ nooit meer gebruiken. Verrek, wist ik. Wie schemert er nog? Wie mijmert zwijgzaam terwijl de avond valt? Geen kip. We zijn bezig met schermen, discussies, gedoe. En de stilte houdt zich zo stil dat we haar vergeten. Maar niet in januari. Deze maand luister ik. En zwijg. Om de ruimte tussen de noten te vergroten. Want ook de stilte maakt muziek.</p>]]></description>
      <guid>https://www.parool.nl/columns-opinie/mijn-kinderen-zijn-verdrietig-en-ergens-ben-ik-bang-dat-ze-hun-ellende-gaan-verdoven~b87d270b/</guid>
      <pubDate>Sat, 3 Jan 2026 00:00:00 +0100</pubDate>
    </item>
    <item>
      <title><![CDATA[Ik richt me liever op wat niet schuurt]]></title>
      <description><![CDATA[<p>“Nee, je hoeft je cappuccino niet af te rekenen.” Ik kijk verbaasd naar Nick, eigenaar van de koffiezaak waar ik wekelijks zit. “Dat heeft een anonieme meneer al voor je gedaan.” “Hè?” vraag ik. “Maar wie is dat dan?” Nick weet het niet. Enkele dagen later overkomt mijn echtgenoot hetzelfde. De identiteit van de gever blijft een raadsel. Zou hij weten dat mijn vader dood is en wil hij iets liefs doen? Geen idee, maar als we erover speculeren gaat er een lichtje aan in onze blik. Net als wanneer ik een lief kaartje open. Er bloemen op de stoep staan. Hartjesemoji’s door onze telefoons regenen. En een lezer schrijft: “We lezen je elke week en houden van je.” Ik zie ze, deze zachte wenken, de stille giften die me net even de dag door helpen. Maar helaas ben ik een mens. En mensen staan biologisch behoorlijk rottig afgesteld. Daardoor gaat mijn aandacht ook naar het verkeerde. Heus, ik ben niet naïef en weet dat er in tijden van crisis altijd wel iemand niet over de brug komt. Die ene persoon die teleurstelt. Toch doet het zeer. Daardoor rumineer ik te lang over een vriendin die zich voorstaat op haar gevoeligheid en vermogen tot intunen op anderen. Juist van haar hoorde ik niets. Niet tijdens mijn vaders ziekte, niet na zijn overlijden. Daar kun je je schouders over ophalen. Wel zo gezond. Helaas stopt de beruchte negativity bias me – onze neiging meer aandacht aan negatieve dingen te besteden dan aan positieve. Die bias houdt de soort in stand (als er oorlog uitbreekt is het handiger richting kelder vol waterflessen en lang houdbare pasta te vluchten dan dromerig bloemetjes te gaan plukken) maar buiten de momenten waarop grote oplettendheid gewenst is, zit dat boze gepieker vooral in de weg. Dus herhaal ik sinds kort één woord als ik weer kinderachtig verongelijkt doe: Hengevelde. Een moeder plaatste vorig jaar een berichtje bij de wensboom op de kerstmarkt aldaar. Ze vroeg of mensen misschien gebarentaal zouden willen leren omdat haar vierjarige zoontje Gijs doof geboren is. Zomaar een verzoek. Zomaar een kleine noodkreet. Je zou hem makkelijk kunnen negeren. Maar dat deed Hengevelde niet. Er kwam een informatieavond, scholen gaven extra lessen, al snel kenden veel inwoners de basisbeginselen. En nu? Nu leert het Twentse dorp volop gebarentaal. Het is een bericht dat doet glimlachen. Een bericht ook dat je snel over het hoofd ziet door de wereldse lelijkheid die van krantenpagina’s druipt. Maar het verhaal bestaat wel. Er is altijd een Hengevelde. Dat is iets om te onthouden voor 2026. Er zijn wensbomen. En mensen die wensen lezen. Die willen helpen. Die een taal leren. Die een geste doen. Een stille wenk. Net als dat er mensen zijn die die wenk even vergeten. Of zwijgen. Omdat ze niet weten wat te zeggen. Dat is natuurlijk net zo menselijk als de negativity bias. Maar voorlopig richt ik me liever op wat niet schuurt. Op Hengevelde. Op anonieme cappuccino. Op kleine gebaren. En de gebarentaal die iedereen leren kan.</p>]]></description>
      <guid>https://www.parool.nl/columns-opinie/ik-richt-me-liever-op-wat-niet-schuurt~bfe6cfe5/</guid>
      <pubDate>Fri, 26 Dec 2025 00:00:00 +0100</pubDate>
    </item>
    <item>
      <title><![CDATA[Terwijl ik me overdag goed staande houd, rest mij ’s avonds slechts de hondenmand waar ik me in oprol]]></title>
      <description><![CDATA[<p>Toen mijn oudste een kleuter was, bedacht ik een spelletje dat we jarenlang zouden spelen. We noemden het ‘Mooie dingen zoeken’. Op zondagochtend struinden we door de buurt, hij op zijn rode regenlaarsjes, ik in mijn oude joggingpak. We keken tot we iets moois zagen, wat mijn zoon verrassend snel voor elkaar kreeg. “Kijk, een poes achter het raam, helemaal tegen de verwarming geplakt.” “Mooi.” “En dat blaadje bij de boom. Dat is een hartje.” “Práchtig.” En bij alles wat glom in de plaatselijke toeristentoko (aanstekers, jointpijpjes, een kandelaar in de vorm van een doodshoofd): “Oh, mama, wat een mooie dingen!” Nu de dagen donker zijn en rouw als een slecht zittende mantel om mijn schouders hangt, ben ik het opnieuw gaan doen. Mooie dingen zoeken. En ze zijn er, als je maar goed kijkt. Het roodborstje dat in de struiken veert en plotsklaps wordt vergezeld door een koolmees, waarna ze samen de hiphipdans doen. Een tongend stelletje op de brug, verlicht door kerstlampjes in een boom boven hen. Een mandarijn zonder pitjes. Mijn beste vriendin die slechts één emoticon hoeft te sturen om te laten weten wat ze denkt. Alleen zij weet welke. Mijn vriend Tom, de dakloze bij de Albert Heijn, die als ik hem vertel over mijn vader mijn arm grijpt en vanuit zijn tenen roept: “Wat klote, man!” De geur die opstijgt als ik hem een stroopwafel geef. De kerel die in de condoleancerij bij mijn vaders uitvaart staat, me ferm de hand schudt en in plat Amsterdams zegt: “Het is een zwarte dag.” Ik knik, maar hij is blijkbaar nog niet klaar. “Voor mij.” Het feit dat ik oprecht in de lach schiet maar hij me ernstig blijft aankijken. Ik die me afvraag wie die kerel is. Nooit gezien. Mijn vaders vrouw ook niet. De vrolijk stemmende fantasie dat deze partycrasher misschien dagelijks talloze uitvaarten langsgaat. De arm van een vriend om me heen als ie me beschermend wegtrekt uit de menigte en zegt: “Zo, nu kun je even bij je eigen mensen staan.” Het kerstdiner dat we twee dagen later met dezelfde maten vieren. Zij die met mij mijn vader wegbrachten, glitteren me nu tegemoet. De vanzelfsprekende warmte, het vertrouwde van een groep die ik al zo lang ken. De stilte elke avond als ik thuiskom. Terwijl ik me overdag goed staande want bezig houd, rest mij ’s avonds slechts de hondenmand waar ik me in oprol, mijn wang op de fluwelen bodem. Mijn zoon die naast me kruipt. “Kom maar, mam.” Dezelfde zoon van die rode regenlaarsjes werd een man die in zwart pak honderden gasten op de uitvaart toesprak en stelde dat het vertrek van opa een enorm verlies is, maar ook een winst. Want opa had gewonnen van de kanker. Opa had zijn einde zelf bepaald. Nu, in die mand, sla ik mijn arm om hem heen. We vormen een sniffende bal van ledematen. Dan vraag ik: “Weet je nog? Dat we vroeger altijd mooie dingen gingen zoeken?” Hij knikt. Gelukkig. Hij weet het nog.</p>]]></description>
      <guid>https://www.parool.nl/columns-opinie/terwijl-ik-me-overdag-goed-staande-houd-rest-mij-s-avonds-slechts-de-hondenmand-waar-ik-me-in-oprol~b2f7c05a/</guid>
      <pubDate>Sat, 20 Dec 2025 00:00:00 +0100</pubDate>
    </item>
    <item>
      <title><![CDATA[De man die larger than life was, gaf zich gewonnen aan de dood]]></title>
      <description><![CDATA[<p>Mijn vader rook naar buitenlucht. Als klein meisje zag ik hem vaak binnenwaaien. Geurend naar kettingsmeer, een zweem eau de cologne, zeep, maar vooral naar wind in het haar. Dat kun je ruiken, geloof me. Mijn vader bracht de wereld thuis. Mooie verhalen, veel vrienden, een hang naar avontuur. Altijd die knuffel, zijn harde lach, een kriebel in mijn nek. Mijn vader was larger than life. Toen ik op mijn eerste fietsje stapte, hielp hij me. Dat was geen sinecure, aangezien ik er nogal lang over doe nieuwe motorische vaardigheden aan te leren. Ik liep pas toen ik twee was en zwemmen heeft mijn pa eindeloos veel pierenbadjestijd gekost. Hij had een liedje gefabriceerd: “Zwem maar rustig door, want het gaat al goed.” Zo lukte het hem om me zonder verzuipen naar de overkant te zingen. Dat fietsen was in eerste instantie ook een ramp. Maar toen ik het voor elkaar kreeg, wilde ik nooit meer afstappen. Zo ging het vaker. Ik die op bambibenen wankelde, hij die me stevig vooruithielp. Wat heb ik veel achter hem aan gereden op de racefiets, starend naar zijn kenmerkende slingerende tred (ook zíjn motoriek was nogal specifiek), scheefgetrokken schouders en kuiten met een schilderwerk van aderen erop. Als ik achterbleef bij een klim, liet hij zich relaxed afzakken en voelde ik plotsklaps zijn grote vaderhand in mijn rug. Zo duwde hij me naar boven. Zo duwde hij me de toppen van de wereld op. “U kunt lekker gaan liggen, hoor.” Toen mijn vader zich afgelopen week op aanwijzing van de huisarts nestelde op de bank, schoof als vanzelf míjn hand onder zíjn schouders. Zijn vrouw pakte zijn vingers. Hij glimlachte. “Ik ben het gelukkigst met al mijn kippies bij elkaar,” zei hij geregeld, naast zijn andere gevleugelde uitspraak: “Ik moet goed voor mijn konijnen zorgen.” Kippen, konijnen, het doet er niet toe, we moesten samen zijn. Dan was het goed. “We zijn allemaal bij je,” zei ik daarom daar bij die huiskamerbank. Op het moment dat hij het slaapmiddel kreeg, kwamen als vanzelf mijn man en zonen rond zijn hoofd staan. Er klonk een zucht die alles losliet. Mijn vader stierf in mijn armen. De man die larger than life was, gaf zich gewonnen aan de dood. Maar hij is met zijn hele wezen deel van ons geworden. Dat merkte ik de weken voor het einde. We hebben elke dag keihard gelachen. We hebben elke dag geknuffeld. En tijdens mijn urenlange omzwervingen door de bossen rond zijn huis, of het nu hoosde, hagelde of stormde, zag ik meestal heel ver weg toch een seconde lang een zonnetje. Er zijn een hoop dingen die ik moeilijk vind of waar ik met bambibenen over struikel, maar zoeken naar het licht kan ik. Dat heb ik van hem. Van mijn vader die naar buitenlucht rook. Mijn vader wiens grote hand ik mijn leven lang op mijn rug zal voelen. Ook nu hij er niet meer is. Mijn vader duwt me naar boven.</p>]]></description>
      <guid>https://www.parool.nl/columns-opinie/de-man-die-larger-than-life-was-gaf-zich-gewonnen-aan-de-dood~bfce67ec/</guid>
      <pubDate>Sat, 13 Dec 2025 00:00:00 +0100</pubDate>
    </item>
    <item>
      <title><![CDATA[Op TikTok proppen talloze vrouwen zich in een mal van begeerlijk, wulps en onschuldig]]></title>
      <description><![CDATA[<p>Even dacht ik: we zijn gelukkig inmiddels wat verder. Ik zag de documentaire Ademnood over zanggroepje Linda, Roos en Jessica, gevormd door Babette van Veen, Katja Schuurman en Guusje Nederhorst. Een gigantische hype waren ze. Logisch, aldus de – uiteraard – mannen die de girlband bedachten. Mediatycoon Joop van den Ende, manager Frank Wisse en platenman Eric van Tijn roemden allen de schoonheid van de meisjes. Als je die bij elkaar zette en vooral sexy Katja de eerste zinnetjes liet zingen (‘Vannacht was heftig, je krijgt van mij een dikke tien, ohooo’) creëerde je gemakkelijk een tophit. Zo ging het en meerdere succesnummers volgden. Als je de clips terugkijkt, kan dat niet zonder lachen. Met name het broeierige Druppels is geestig en pijnlijk tegelijk. Drie prachtmeisjes, piepjong, die begeerlijk door de branding kroelen en geilglimlachend in de camera zingen. Dit zou nu niet meer kunnen, schoot door mijn hoofd. Uit de docu blijkt dat het toen ook al schuurde. Met name Katja werd als het domme, lekkere popje gezien, een imago waar ze van de weeromstuit in meeging. Ze merkt nu op dat ze destijds zelfs octaven hoger praatte, want dat doen sexy meisjes. Het klinkt gedateerd, tot ik me rea­liseerde dat op TikTok talloze vrouwen zich in een mal van begeerlijk, wulps en onschuldig proppen. Meiden dansend voor de camera, als stereotiepe schoolmeisjesfantasie, inclusief pruillip en kleine stemmetjes. Iedereen moet natuurlijk doen wat ie zelf wil, maar ietwat droef stemt dit kopieergedrag wel. Je zou zeggen dat het feminisme ons minder behaagziek had gemaakt. O maar wacht, feminisme is een ingewikkeld woord. Deze week werd bekend dat Roos Moggré de nieuwe presentator wordt van Pauw & De Wit. Moggré heeft haar sporen uitgebreid verdiend bij onder meer EenVandaag, toch maakt media­duider Victor Vlam zich in zijn podcast zorgen. Waarom? Moggré heeft zichzelf in interviews een vrolijke feminist genoemd. “Ja, dat is natuurlijk niet politiek neutraal, hè. Want feminisme is een politieke stroming, het gaat niet alleen over basisrechten voor vrouwen, want daar is iedereen het wel over eens, maar feminisme gaat over macht, gelijkheid en beleid. Pak ’m beet de helft van de Tweede Kamer zou zich niet als feminist beschouwen.” Moggré moet daarom wel de omscha­keling kunnen maken naar een politiek neutralere talkshow, aldus Vlam. “Of ze dat doet op een goede manier gaan we natuurlijk in de gaten houden.” Het is uiteraard een definitiekwestie. Vlam praat over activisme. Daar kun je op tegen zijn, prima. Het venijn zit ’m in dat gemakzuchtige bijzinnetje: ‘Gelijkheid, daar is iedereen het wel over eens.’ Dat blijkt bepaald niet als je de maatschappij beziet. Mannen en vrouwen worden nog lang niet gelijk geschaald. Daar mag je op wijzen. Ook als journalist. Júíst als ­journalist. Daar is niets verdachts aan. Wat mij betreft mag Moggré nog heel vaak zeggen dat ze een vrolijke feminist is. En ik hoop dat het ook door anderen geroepen wordt. Door vrouwen, door ­mannen, door managers, door platen­bonzen, door mediatycoons, door mensen. En dan graag met hun eigen stem. Nooit meer octaven te hoog.</p>]]></description>
      <guid>https://www.parool.nl/columns-opinie/op-tiktok-proppen-talloze-vrouwen-zich-in-een-mal-van-begeerlijk-wulps-en-onschuldig~b4885eed/</guid>
      <pubDate>Sat, 22 Nov 2025 00:00:00 +0100</pubDate>
    </item>
    <item>
      <title><![CDATA[De hoeveelheid homohaat die Rob Jetten over zich uitgestort krijgt is ongelofelijk]]></title>
      <description><![CDATA[<p>“Kontebonker.” “Bilridder.” “Past niet in Nederland.” “Beetje misselijkmakend.” Om nou te zeggen, we go way back, is schromelijk overdreven – maar Rob Jetten en ik hebben een kleine geschiedenis samen. Toen Jetten als fractievoorzitter debuteerde in een grote talkshow, zat ik toevallig in dezelfde uitzending. Een keurig gestylede jongeman, bloedzenuwachtig, bril strak op de neus, zat almaar hetzelfde voorgeproduceerde verhaal af te draaien. “Heb je zelf het idee dat je antwoord geeft?” vroeg Jeroen Pauw hem streng en eerlijk gezegd gaf ik op dat moment geen stuiver voor deze mediagetrainde braverik die te hard zijn best deed en juist daardoor uitblonk in nietszeggendheid. Daar kom je nooit meer overheen, wist ik zeker. Dat geeft maar weer aan dat aan mij geen groot politiek voorspeller verloren is gegaan. En dat je menselijke ontwikkeling nooit moet onderschatten. “Kontebonker.” “Bilridder.” “Past niet in Nederland.” “Beetje misselijkmakend.” Jaren later was Jetten bij Malou Holshuijsen en ondergetekende te gast in de podcast Dit komt nooit meer goed. Niks stijve hark, eerder een blakend mens dat monter de anekdote van het Pauwoptreden oprakelde en ook niet te beroerd was te vertellen over zijn grote liefde, een Argentijnse sportinternational, die tot Jettens eigen grote lol in de media de titel Hockeyhunk had gekregen. “Wie kookt er ’s avonds, jij of de hockeyhunk?” diepinterviewden we. “Meestal hij. Dan staan we samen een beetje de dag door te nemen en heel veel te relativeren. Dat is ook wel lekker. Want hij kijkt als Argentijn naar de Nederlandse politiek… hij neemt mij totaal niet serieus in wat ik doe,” grijnsde hij. “Kontebonker.” “Bilridder.” “Past niet in Nederland.” “Beetje misselijkmakend.” We voerden een vrolijk gesprek met Jetten waarbij vooral opviel dat het niet meer ingestudeerd was. Hier zat een vrij mens. Wat al te vrij volgens sommigen. Of je nu blij bent dat Jetten eindbaas wordt of niet, kan me weinig schelen, maar de hoeveelheid homohaat die Jetten over zich uitgestort krijgt is ongelofelijk. “Kontebonker.” “Bilridder.” “Past niet in Nederland.” “Beetje misselijkmakend.” Dit zijn slechts de korte hersenscheten in comments. Het commentaar is geregeld bloemrijker. “Ik vind dat Rob Jetten mag pijpen tot hij uitgeput raakt, Ik heb ook niets tegen homo’s, maar dit is allemaal te opzichtig,” zo blaft iemand hem een hoek in. “Je hebt homo’s nichten en flikkers ik schaar Jetten en zijn nicht tot de laatste categorie” gilt een ander. En dan krijgen we uiteraard de Jemagwelhomozijnmaarikwilhetnietzien-opmerkingen: “Het irritante en kwalijke van de narcist die Rob Jetten heet is niet dat hij homo is maar dat hij zijn geaardheid zo zelfgenoegzaam in ieders smoel wrijft.” Tja, je moet menselijke ontwikkeling nooit onderschatten, maar de maatschappelijke ontwikkeling blijft gruwelijk achterwege. Wat kun je met deze troep? Negeren of ageren? Terugroepen? Zwijgen? “Kontebonker.” “Bilridder.” “Past niet in Nederland.” “Beetje misselijkmakend.” Jetten deed wat hij moest doen. Hij plaatste na de verkiezingsoverwinning een foto, kussend met zijn hockeyhunk. De liefde spat ervan af. Intussen brult het commentaarkoor. Slechts één herhaalde regel klopt. Die gaat niet over Jetten maar over hun eigen haatteksten. “Past niet in Nederland.”</p>]]></description>
      <guid>https://www.parool.nl/columns-opinie/de-hoeveelheid-homohaat-die-rob-jetten-over-zich-uitgestort-krijgt-is-ongelofelijk~b03ec2c7/</guid>
      <pubDate>Fri, 14 Nov 2025 00:00:00 +0100</pubDate>
    </item>
    <item>
      <title><![CDATA[Verdriet heeft de hinderlijke gewoonte zich aan je op te dringen als het niet uitkomt]]></title>
      <description><![CDATA[<p>Er hangt iets vrolijks in de lucht. Misschien is het vanwege de ironie dat ik uitgerekend vandaag op Zorgvlied moet zijn. Met een zieke vader zou je zeggen dat ik genoeg over het einde prakkeseer, maar God, De Grote Voorzienigheid of wie er daarboven ook aan de knoppen draait heeft er vaak schik in ons nogal overdreven in hoofdletters toe te spreken. (‘Weet je, Roos, dat mensen DOOD gaan, dat het leven STOPT, dat AFSCHEID erbij hoort, heb je dat helemaal doorgekregen? HOEHOE!’) Deze afspraak was echter al gemaakt voor alles bergafwaarts ging. Ik ben gevraagd om een nieuw veldje te openen. Sinds de wet is veranderd en levenloos geboren kinderen mogen worden geregistreerd in het BRP werd de begraafplaats platgebeld door ouders die geen graf hadden, maar wel een herdenkingsplek zochten. Bij het Kinderhof zijn daarom beeldjes neergezet die ouders kunnen adopteren. Beeldjes van Jizō, de Japanse beschermer van levenloos geboren kindjes. Dus staren tientallen popjes met scheve koppies me aan. Je kunt ze zelfs een mutsje geven of een minisjaal. Ik hou mijn praatje en slik een traan weg. Verdriet heeft de hinderlijke gewoonte zich aan je op te dringen als het niet uitkomt. Lol doet dat gelukkig ook. Omdat alles naast elkaar bestaat. Als ik na afloop een glas kinderchampagne wegtik, word ik joviaal begroet door een meneer die rondleidingen op de begraafplaats verzorgt. Hij staat geregeld stil bij het graf van mijn moeder, een door een kunstenares zorgvuldig ontworpen grote stenen cirkel, zo ruim dat je er je tent in kunt opzetten, al is dat natuurlijk een tikje mal. “We noemen het hier de jacuzzi,” flapt de meneer eruit. Ik schiet in de lach. Onmiddellijk corrigeert hij zich. “O, dat had ik misschien niet moeten vertellen, ik, eh, bedoel het niet respectloos.” Ik zeg dat ik het een uitstekende naam vind en dat mijn moeder dol was op in bad gaan. Samenzweerderig buigt hij voorover, hij vertelt dat hij laatst met een groep begraafplaatsbelangstellenden bij die jacuzzi stond. “Wat denk je? Er zat een muis in gevangen.” “Sorry?” “Hij kon er niet meer uit, de wanden rondom waren te hoog. To-ta-le paniek. Bij dat beest dan, hè. Zo zielig. We moesten iets doen. Dus ben ik met de mensen die ik rondleidde takjes en blaadjes gaan zoeken en hebben we met zijn allen een bruggetje gemaakt. Het was een heel gedoe en gewiebel, maar uiteindelijk lukte het en kon ie wegkomen!” Ik zie het voor me. De montere man. De keurige bezoekers. En dan de muis die koninklijk over haar laatste rustplaats trippelde. Mijn moeder háátte muizen. Toch denk ik, nee, weet ik dat ze dit bijzonder lollig had gevonden. Ik geef de man een ferme hand uit dank voor zijn dierenliefde en slenter de begraafplaats af. Ergens op de achtergrond klinkt de kleine melodie van verdriet die momenteel bij me hoort. Tegelijkertijd hangt er iets vrolijks in de lucht. Omdat alles naast elkaar bestaat.</p>]]></description>
      <guid>https://www.parool.nl/columns-opinie/verdriet-heeft-de-hinderlijke-gewoonte-zich-aan-je-op-te-dringen-als-het-niet-uitkomt~bad30a76/</guid>
      <pubDate>Sat, 8 Nov 2025 00:00:00 +0100</pubDate>
    </item>
    <item>
      <title><![CDATA[Wind beukt in mijn gezicht, regen omringt me, het geeft niet, ik moet vooruit, want stilzitten gaat niet]]></title>
      <description><![CDATA[<p>Ik ben Forrest Gump geworden. Forrest, het door Tom Hanks gespeelde personage uit de gelijknamige film, is een ietwat naïeve schlemiel die gepest wordt vanwege de braces om zijn benen, een jongen met een laag IQ en sullige uitstraling, voortdurend strooiend met uitspraken die waarheden als koeien zijn in de categorie ‘Stupid is as stupid does’ en ‘You have to do the best with what God gave you’. Het talent dat God Forrest heeft gegeven is doorharken, of het nu ergens op slaat of niet. Forrest Gump begint op een dag met rennen. Eerst om de treiterkoppen te snel af te zijn, later om te ontsnappen aan pijn, om rouw te verwerken als zijn vriendinnetje Jenny hem verlaat en uiteindelijk om een doel in zijn leven te vinden. De afgelopen weken, nu mijn vader zo ernstig ziek is, ben ik veranderd in Gump. Dagelijks loop ik 20.000 stappen. Ik zit op de racefiets en rij nergens heen. Ja, keihard richting Abcoude, Haarlem of Monnickendam. En dan weer keihard terug. Intelligenter wordt het niet. Wind beukt in mijn gezicht, regen omringt me. Het geeft niet. Ik moet vooruit. Want stilzitten gaat niet. Ooit omschreef ik mijn vader en zijn fietsmaten met wie hij honderden kilometers per week reed als oudere mannen die de dood voor zich uit probeerden te duwen. Misschien is dat wat ik ook probeer. Niet zozeer mijn eigen dood, maar de zijne. Ik loop op een middag midden in storm Benjamin richting IJ als ik een ­buurman tegenkom. Hij vraagt hoe het gaat, ik vat kort samen, hij wenst sterkte, ik vervolg mijn weg. Nog 12.000 stappen te gaan vandaag. Als ik al een stuk verderop ben, hoor ik opeens roepen. De buurman sjeest me achterna op zijn fiets. “Ik… ik wilde je gewoon nog even vragen of je de groeten aan je vader wil doen. Ik mocht hem altijd graag.” Ik knik. Ik glimlach. Dan omhelzen we elkaar. En heel even stopt het geraas in me. Het doet me denken aan de keer dat mijn moeder net was overleden en ik, nadat ik overdreven opgewekt mijn kindjes naar school had gebracht, stond te klootviolen met mijn fietsslot. Opeens sloeg Thomas Acda, destijds Parool­­collega, zijn grote berenarmen om me heen. “Valt niet mee, hè,” bromde hij. Het viel niet mee. Maar de troost op dat moment, troost van iemand die ik helemaal niet zo goed kende, hielp. En zo zijn de dagen een op-en-neergang van hetgaat naar hetgaatniet. Met Forrest Gump loopt het overigens goed af. Zijn doorharken lijkt jarenlang onzinnig, maar uiteindelijk groeit hij uit tot sportheld en succesvol ondernemer. Dat hoef ik allemaal niet meer te zijn. Ik moet alleen vooruit – vooruit, nu ergens het leven tot stilstand kan komen. Want zoals Forrest al riep: ‘Mama always said, dying was a part of life. I sure wish it wasn’t.’ Zo is het. En daarom loop ik. Fiets ik. Beweeg ik. Om af en toe even tot stilstand te komen. Met buurmanarmen om me heen.</p>]]></description>
      <guid>https://www.parool.nl/columns-opinie/wind-beukt-in-mijn-gezicht-regen-omringt-me-het-geeft-niet-ik-moet-vooruit-want-stilzitten-gaat-niet~b3c3f00f/</guid>
      <pubDate>Sat, 1 Nov 2025 00:00:00 +0100</pubDate>
    </item>
  </channel>
</rss>
