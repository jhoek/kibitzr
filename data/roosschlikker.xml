<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[We hebben een latrelatie – en dus bellen we elkaar tegenwoordig tijdens het koken]]></title>
      <description><![CDATA[<p>We spreken elkaar tegenwoordig tijdens het koken. Sinds kort hebben mijn man en ik, na meer dan twintig jaar samenwonen, een latrelatie. Niet omdat we meegaan in de polyamorietrend of aan sleep divorce doen (de mode dat stellen kiezen voor gescheiden slaapkamers om te voorkomen dat gesnurk, nachtzweten of een in het bovenbeen priemende ochtenderectie hen wakker houdt). Onze lat is helemaal niet hip, maar noodgedwongen. Kind werd gescout door voetbalclub, voetbalclub ligt in Friesland, gozertje werd door ouders te jong geacht voor gastgezin. “Dan gaan we het zelf doen!” riep vader en opeens wisselden hij en ik elkaar af in het noorden. Sindsdien bestaat onze relatie veelal uit bellen. Bij voorkeur als we beiden in de keuken staan. “Hoe gaat het?” “Goed, goed.” “Heeft ie lekker getraind?” “Jawel.” “Z’n broertje heeft zijn wiskundetoets verprutst.” “Kak. Waar ligt dat ding met die gaatjes?” “Dat heet een vergiet. Linksonder.” “O ja. Raar woord. Vergiet.” “De hond moet naar de kapper. Hij ruikt naar gebakken bunzing.” “Wat eet jij eigenlijk?” Het is de praktische laag waaronder een wereld van gevoel schuilt. Dat laatste vergeten we alleen vaak te benoemen. Niet alleen latters. Iedereen. Want al lijkt de mens voortdurend te zenden, over zijn binnenwereld zwijgt ie. Zelfs tegen zichzelf. Wat gaat er in me om? Als we ons dit al afvragen zitten we in no-time eindeloos te Instagramscrollen en is een familiezak ribbelchips zo leeg – of een fles witte wijn, al naargelang de verdoving naar keuze. Overigens werkt deze tactiek matig. Alles wil opgemerkt worden, dus komen gedachten stronteigenwijs altijd terug. Er bestaat een meditatietechniek die noting heet: benoem elke sensatie die je in jezelf waarneemt. Dat klinkt doodeng, maar is verassend effectief. Want dat wat gezien is, hoeft geen alarm meer te slaan. Onrust, leegte, een sprankje geiligheid, darmkramp, weer onrust, noting geeft het de legitimatie er te zijn. Dat stelt gerust. Mooier is het nog wanneer dat alles woorden krijgt. Psychologieprofessor en boeddhist Harrison Hoblitzelle, bijnaam Hob, kreeg als zestiger de ziekte van Alzheimer. Lange tijd wist hij dit enigszins verborgen te houden. Tot hij op een avond voor een meditatiegroep stond en geen flauw idee had wie hij was en wat hij kwam doen. Ieder ander was panikerend van het podium gevlucht, maar Hob besloot anders. Hij begon hardop te benoemen wat er in hem leefde. “Lege geest, nervositeit, angst, lichaam gespannen, gêne, koelheid, nieuwsgierigheid, nervositeit, kalmeren, ontspannen, lege geest, liefdevolle gevoelens, warmer, minder trillen, nog onzekerheid.” Uiteindelijk zweeg hij. En boog. Het publiek applaudisseerde minutenlang. Dit was de moedigste en mooiste les die de man ze had kunnen leren. Ik roer in een pan en denk aan Hob, terwijl mijn man vraagt wat we eten. “Feta met groenten uit de oven.” “O, wij burgers.” En opeens hoor ik mezelf mompelen. “Moe. Bangig. Liefde. Beetje alleen.” “Wat zeg je schatje?” Even wil ik ‘Niks!’ roepen. Maar dan zeg ik iets anders, het echte: “Ik mis je.” Onmiddellijk klinkt er: “Ik mis jou ook.” Die nacht is het net alsof hij naast me slaapt.</p>]]></description>
      <guid>https://www.parool.nl/columns-opinie/we-hebben-een-latrelatie-en-dus-bellen-we-elkaar-tegenwoordig-tijdens-het-koken~bfb43970/</guid>
      <pubDate>Sat, 19 Oct 2024 00:00:00 +0200</pubDate>
    </item>
    <item>
      <title><![CDATA[De warme arm is vervangen voor een wegduwgebaar]]></title>
      <description><![CDATA[<p>Dit is het land waar we mensen weggooien. Dat klinkt bruut, maar ik kan er niets anders van maken. Ik zie hem geregeld lopen, de man met schotelgrote ogen, paniekerig klauwend naar zijn hoofd dat niemand begrijpt. Ooit gooide hij een blinde buurtbewoner tegen een winkelraam, het mannetje suisde hulpeloos door de lucht als een plastic boodschappentas in de herfstwind. Mijn hart verbrokkelde uit medelijden met het slachtoffer. Maar ook met de dader, zo opgesloten in zijn beschadigde kop. Hij werd afgevoerd door de politie. Een dag later stampte hij weer door onze straat. Want opname? Geen plek. De GGZ is zo verpieterd dat instellingen het liefst lichte gevalletjes nemen, want dan betaalt de verzekering tenminste. Wie onder zwaar trauma, psychoses of een aaneenschakeling van psychiatrische aandoeningen lijdt, belandt onderaan een telefoonboekdikke wachtlijst. Laat staan als het geen Nederlander is. Binnenkort stopt kliniek Veldzicht met de opvang van asielzoekers met zware psychiatrische problemen. Veldzicht is de enige plek waar deze mensen terecht kunnen. In EenVandaag luidde de Groningse wethouder Zorg en Veiligheid de noodklok: “Het gaat om een groep mensen die een gevaar voor zichzelf en de samenleving zijn. Het is wachten op een enorm incident.” Ook burgemeester Halsema heeft bij Minister Faber aangedrongen op een heroverweging van het sluitbesluit. Dat zal niet werken. Faber is een wandelend uitroepteken dat voortdurend achter het woord ‘Wegwezen’ gaat staan. Punt is: deze mensen zijn er al. En ze lijden. Waanzinnig geworden door oorlogsgeweld, verlies of andere littekens kunnen ze geen kant op. Maar ja. We hebben een roeptoeterminister die continu moet tonen dat ze van de harde lijn is. Nu wil ze bordjes plaatsen in azc’s met de tekst ‘Ook hier wordt gewerkt aan uw terugkeer.’ Lekker als je net gevlucht bent uit een oorlogsgebied of als homoseksueel in land van herkomst gelyncht wordt. Toen Floor Bremer van RTL Faber naar haar plan vroeg, ontspon zich een hallucinant interview. “U denkt niet dat het wat tegenspraak krijgt als u daar borden neer wil zetten?” “Mensen zijn het met wel meer dingen niet eens.” “Dus dat besluit u gewoon zelfstandig?” “Ik ben de minister en ik voer het beleid uit.” “Dit is toch geen beleid? Dit is volgens mij een idee van u.” “Maar ik bén beleid.” L’état, c’est moi. Naast uitroepteken is onze minister dus een stapel papieren. Ambtelijker wordt het niet. Dit is het land waar we mensen weggooien. Niet alleen de stakkers vol trauma, maar ook degenen die straks hun slachtoffers zijn. De minister, o sorry, Het Beleid, kan dan roepen: “Kijk wat ze aanrichten, die vuile asielzoekers.” En zich opnieuw nestelen achter haar favoriete woord. “Wegwezen!” Geen hulp, geen bed, bad of brood, laat staan een arm om je heen, het enige wat de woedende man uit mijn straat rustig weet te krijgen. Maar een warme arm is al lang vervangen door het kille wegduwgebaar. Want dit is het land waar we mensen weggooien. Het land waar ministers zichzelf een beleid noemen. Van vlees en bloed ontdaan.</p>]]></description>
      <guid>https://www.parool.nl/columns-opinie/de-warme-arm-is-vervangen-voor-een-wegduwgebaar~b2fcb6c0/</guid>
      <pubDate>Sat, 12 Oct 2024 00:00:00 +0200</pubDate>
    </item>
    <item>
      <title><![CDATA[Hij kreeg zijn droomrol in de musical 40-45 (maar de ochtend voor de première wilde hij eerst nog voetballen)]]></title>
      <description><![CDATA[<p>Waar hij ook gaat, daar is hij. Ik heb geen idee van wie hij dat talent erfde. Toevallig pakte ik laatst een kinderfoto van zijn oma en zag de fysieke gelijkenis. Het diepdonkere haar, een rond gezichtje, ogen die bij vermoeidheid ietsjes afhangen. Maar daar houdt de gelijkenis op. Hij die altijd leeft in het moment, zij die eeuwig zweefde tussen gepieker over vroeger en later. Dat laatste herken ik dan weer wel, en ook zijn vader is soms van de zorgelijke soort. Met jaloezie kunnen we naar hem kijken. Zijn lichtheid, zijn blije zijn. “Hij neemt het allemaal niet serieus genoeg.” Eindeloos hoorde ik het op school. Hij bestaat uit lolletjes, is de verpersoonlijking van laatmaarwaaien en de relativering op pootjes. Een kwikzilverkind. Beweeglijk, moeilijk vat op te krijgen, steeds als je denkt dat je hem beetpakt, glibbert hij onder je vingers vandaan. Maar niet onder de mijne. Want ik leerde meebewegen. Wil hij pasta bij het ontbijt omdat hij boterhammen ’s morgens niet te hakken vindt? Dan mag ie van mij met tomatensaus en knoflook in de weer. Bedenkt hij de achthonderdste nieuwe hobby en zijn daar klei, behangplaksel, eenhoornstront en gefermenteerd paprikapoeder uit de Andes voor nodig? Doe je ding. En wil hij op zondagochtend acht uur per se meedoen met een voetbalwedstrijd terwijl hij dezelfde middag moet optreden voor ruim 1500 man? “Ga lekker sporten schat.” Van dat laatste heb ik nu spijt. Met zijn hertenpootjes dribbelt hij over het veld, ik ben als de dood dat ie iets breekt door een ongelukkige tackle. En dan dat brullen. “Vooruit jongens!”, “Neeheeeeee dat was geen buitenspel” en bij een 2-4 achterstand zijn loeiharde uitroep: “KOM OOOOOOP! KOPPIES OMHOOG!” Ik blèr dat ie niet zo moet schreeuwen (ja, die ironie ontgaat me niet). “Denk aan je stem!” Verbijsterd kijkt ie me aan. Zijn stem? O ja. Die heeft hij nog nodig. Enkele uren later brengt zijn geluid talloze mensen aan het huilen. De voetbalwedstrijd is volledig vergeten. Immers, waar hij ook gaat, daar is hij. En nu staat hij in Barneveld. Toen hij vorig jaar hoorde over de oorlogsmusical 40-45 belde hij me meteen op: “Je móét me aanmelden. Dit is mijn droomrol!” Het ongelooflijke gebeurde: hij mocht auditeren, werd aangenomen, heeft vervolgens maanden gerepeteerd. Vandaag is zijn première. Daar staat ie, zijn voetbalknietjes piepen onder een korte jarenveertigbroek uit. Hand in hand met acteur Sjoerd Pleijsier, die hij zo bewondert, zingt hij het slotlied. Met zijn blik naar binnen gekeerd, even helemaal als een jongetje uit het verzet, kijkt hij het duister van het moment in. Dan komt de switch. Het licht gaat aan. Applaus rolt over hem heen. Hij buigt, hij grijnst. Daar is ie weer. Mijn kwikzilverkind. Hij die zo lichtvoetig door het leven trippelt en toch maar mooi even dromen waarmaakt, nota bene op de verjaardag van zijn oma. “Denk je dat ze heeft meegekeken?” vraagt hij in de auto naar huis. Ik knik. Ze was er. Voor heel even. Door hem helemaal in het nu.</p>]]></description>
      <guid>https://www.parool.nl/columns-opinie/hij-kreeg-zijn-droomrol-in-de-musical-40-45-maar-de-ochtend-voor-de-premiere-wilde-hij-eerst-nog-voetballen~b1ec4612/</guid>
      <pubDate>Sat, 5 Oct 2024 00:00:00 +0200</pubDate>
    </item>
    <item>
      <title><![CDATA[De blijdenkdoctrine is niet alleen maar leuk, ze richt schade aan]]></title>
      <description><![CDATA[<p>Daar zit je dan met je slechte nieuws. De arts kijkt ernstig. Foto’s van scans op zijn computer. Termen als toverspreuken. Maar in plaats van magie klinkt hard realisme. Het K-woord valt. De afschuwelijke diagnose die maar liefst één op de twee Nederlanders een keer krijgt. Je staart richting dokter en ziet zijn pratende mond. Een bewegend gat dat behandelmethoden opsomt. Je zit daar, je handen in je schoot, en denkt maar één ding: dit is mijn schuld. Bij ziekte is schuldgevoel zelden ver weg. Een mens is geneigd zich onoverwinnelijk te wanen tot er een kink in de kabel komt. Cellen delen zich verkeerd. Longen weigeren. De lever zwelt op. Een hoofd slaat op hol. Dan komt al snel de gedachte: had ik dit kunnen voorkomen? Soms is dat zo, vaak niet. Iedere keer als mijn moeder door haar bipolaire stoornis een depressie kreeg, sloeg ze zichzelf figuurlijk voor haar kop. Ze had niet genoeg haar best gedaan de duivel weg te duwen. Ze had vaker positief behoren te denken, minder gluten moeten eten, meer naar vrolijke muziek moeten luisteren. Ik begreep haar gevoel van ‘had ik maar’, maar wist dat het onzin was. In mijn moeders hoofd zat een dobbelsteen die geregeld de verkeerde kant op viel. Geen mindfulness, positief mantra of dieet dat ertegen opgewassen was. Een verkeerde dobbelsteen, meer is een ziekte soms niet. Ja, gezond leven helpt ter preventie, maar vaak genoeg doet het lot wat het wil. En dat gaat er bij de moderne manifestatiemens niet in. De onlinewereld zit vol goeroes die beweren dat appelazijn zorgt dat je honderd wordt, tumoren slinken door maandelijks blootsvoets te dansen onder de volle maan, edelstenen verkeerde celdeling kunnen voorkomen en bovenal: dat je jezelf gezond kunt geloven. Ergens is deze neiging begrijpelijk. Velen van ons zijn magisch denkende wezens die ziekte of dood weigeren te accepteren. We willen kunnen handelen, de illusie van controle is ons alles waard. Maar er zit een zwarte kant aan de maakbaarheidsillusie. Vorige week schreef een arts in opleiding op Instagram in een story over een ernstig zieke patiënt: ‘En weet je wat misschien wel het ergste was? Dat deze persoon zichzelf afvroeg of die wel graag genoeg wilde genezen van de kanker, of die het wel goed genoeg had gemanifesteerd.’ Een vloek ontsnapte me. Want ziekte is al erg genoeg, je moet daarbij niet ook nog een bak onterecht schuldgevoel meetorsen. Je kunt kanker niet wegmanifesteren. Je kunt depressies niet stoppen door bachbloesemdruppels te nemen. En de volle maan is niet opgewassen tegen giftig bloed. De blijdenkdoctrine is niet alleen maar leuk, ze richt schade aan. Het idee dat je ziektes kunt overwinnen door jezelf beter te denken kan giftig zijn. Want hoe zit het met degenen die naar pratende monden in ziekenhuiskamers staren? Zij die zich moeten verenigen met het onacceptabele? Ze hebben een hondsmoeilijke taak te volbrengen, mag dat alsjeblieft zonder schuldgevoel? Wie niet wint, is geen verliezer. Die heeft pech. En dat is al verschrikkelijk genoeg.</p>]]></description>
      <guid>https://www.parool.nl/columns-opinie/de-blijdenkdoctrine-is-niet-alleen-maar-leuk-ze-richt-schade-aan~b01fc1fc/</guid>
      <pubDate>Sat, 28 Sep 2024 00:00:00 +0200</pubDate>
    </item>
    <item>
      <title><![CDATA[Barbie-actrice Margot Robbie verscheen zwanger op de rode loper en kreeg woedende commentaren]]></title>
      <description><![CDATA[<p>Het was van een ongelooflijk schofterige hufterigheid. Een belediging op beeld. Hoe durfde ze? Hier moest iets tegen gedaan worden. Deze vrouw moest gestopt worden. Op de digitale barricaden! Deze vrouw betreft Margot Robbie, Barbie uit de gelijknamige blockbuster en een van de succesvolste actrices van het moment. Wat heeft ze geflikt? Een collega op de rode loper bij de ballen gegrepen? Katjelam een limo om een boom gevouwen op Rodeo Drive? Lag ze met een eng wapen in de bosjes bij een presidentskandidaat? Erger. Margot Robbie heeft het deze week gewaagd zwanger op de rode loper te verschijnen. Onmiddellijk werd ze trending topic en regende het woedende commentaren. ‘Barbie is not barbieing anymore!’, ‘Damn it, she was my biggest crush, now her body is toast’, ‘Absolutely disgusting’, ‘She’s ruined now!’ Barbie is verpest. Barbie heeft zichzelf laten gaan. Barbie past niet meer in de lekker-strak-mal. Ja, dat is dus verschrikkelijk. Want vrouwen hebben een lichaam, maar ze mogen het niet gebruiken. Ze dienen het slechts te tonen als het slank en gespierd is, ze móéten zorgen dat het niet veroudert en worden derhalve doodgegooid met potjes waar de krankjorume term anti-aging op staat (als je ánti ouder worden bent, ben je vóór jong doodgaan en dat lijkt me een merkwaardige tendens). En bovenal: doodnormale functies moeten te allen tijde worden verhuld. Dus borstvoeden we stiekem in hoekjes, scheten en boeren we nimmer, ben je verpest als je gebaard hebt en ons ontlasten mag ook niet. Laatst vertelde mediapersoonlijkheid Tamara Elbaz op hilarische wijze in een podcast dat ze op haar in wc-papier gewikkelde hand poept zodat een partner de plons niet hoort. Ik verzin dit niet. Helaas, ik ga nu toch de bikkelharde waarheid vertellen, het kan een schok zijn, dus sluit gerust even de ogen als het u teveel wordt: het vrouwenlichaam heeft functies. Het is er om mee te bewegen, mee te beminnen, mee te dansen tot het zweet in grote hoeveelheden over de rug gutst, mee te baren, mee te zogen, in jurkjes te hullen of juist die ene te wijde pyjamabroek en dat verwassen T-shirt dat het allerlekkerst zit, we hebben een lijf dat zucht, dat zweet, dat poept, dat roept, dat neukt, dat beukt, dat aait, dat zwoegt, het is er om op te fluffen, te verrimpelen, op te smukken, te versimpelen, te zoenen, te zonnen en kletskleddernat te laten regenen door de allereerste herfstdruppels. Een lichaam is geen 2D-plaatje. Een lijf leeft. Want leven mag. Leven moet (een ongebruikt lichaam kan net zo goed dood zijn, immers, maar goed, dat anti-aget natuurlijk wel lekker). Het is een gotspe dat vrouwen daar nog altijd voor moeten vechten. In de film Barbie zit een meesterlijke litanie tegen al hetgeen waaraan een goede vrouw dient te voldoen, een ideaal dat chronisch onbereikbaar is. “It’s literally impossible to be a woman,” roept Barbie’s vriendin Gloria wanhopig uit. Hoog tijd om hier net als Robbie vrijuit schijt aan te hebben. Figuurlijk welteverstaan. Alles beter dan schijt aan je hand.</p>]]></description>
      <guid>https://www.parool.nl/columns-opinie/barbie-actrice-margot-robbie-verscheen-zwanger-op-de-rode-loper-en-kreeg-woedende-commentaren~b37c488c/</guid>
      <pubDate>Sat, 21 Sep 2024 00:00:00 +0200</pubDate>
    </item>
    <item>
      <title><![CDATA[Ik kende de verhalen, schokkende getuigenissen van een actrice die ik ooit sprak]]></title>
      <description><![CDATA[<p>“Ik heb geloofd dat ik een waanzinnige was. Dat ben ik niet. Een hele sector kijkt zwijgend toe hoe ik aan stukken word gescheurd. Dat is waanzin. Ik heb sinds kort een licht verstoord tijdsbesef. Mijn lynchpartij duurt aardig lang. Ik weet niet meer wat morgen of volgend jaar me zou kunnen brengen. Ik zie geen mensen meer. Ik zie hulzen. Hulzen die aan een ‘veilige toekomst’ werken.” We wisten het allemaal. Iedereen die in de culturele sector werkte, had de verhalen gehoord van mensen die plotsklaps uit dat ene gezelschap verdwenen. “Het is ook een zwaar beroep, hè,” werd er zedelijk knikkend over gezegd. “Almaar jezelf binnenstebuiten keren, voortdurend in de krochten van de menselijke ziel kruipen.” Inderdaad, dat valt niet mee. Maar het is ondoenlijk als je je niet veilig voelt. Ik kende de verhalen. Schokkende getuigenissen van een actrice die ik ooit sprak. Ze kon er niet meer tegen. Een doodongelukkige stagiair die bromde: “Misschien ben ik niet gemaakt voor dit vak.” Toen ik vroeg waarom ze niet naar buiten traden, haalden ze hun schouders op. “Heeft geen zin,” zei de één. “Ik durf niet,” mompelde de ander. “Voor je het weet sta je bekend als lastig.” Iedereen weet dat klokkenluiders nooit een heldenstatus krijgen. Ze openen de doos van Pandora waarin het stinkt en ratten vrijuit krioelen. De maatschappij duwt liever de deksel op die lelijkheid. Dus hou je mond nou maar. Actrice Hélène De Vos hield haar mond niet. Zij sprak over het ‘mentaal en fysiek misbruik’ bij ITA. Er volgde een periode van onderzoek en een Raad van Toezicht die sputterde echt nooit iets naars te hebben gezien en anders echt heus wel te hebben opgetreden. Na een vernietigend rapport gaf de voorzitter van diezelfde rvt, sinds 2017 al verbonden aan de theatergroep, een statement dat rechtstreeks uit het Handboek van de Vereniging der Ambtelijke Pennelikkers kwam: “Sociale veiligheid is al lang een aandachtspunt, maar op concrete meldingen is altijd geacteerd.” Dat bleek tegen te vallen, dus moest de bezem door ITA. De rvt stroomde ongetwijfeld door naar nieuwe baantjes, Ivo van Hove verdween. Maar het zwijgen bleef. In zijn afscheidsbrief wordt met geen woord gerept over onwelgevalligheden. Wel roemt hij de bouw van een nieuwe theaterzaal. Intussen volg ik de Instaposts van De Vos. Zij die wel het duister dorst te benoemen. “Ik mis het toneel. Ik mis de pruikjes. Het doet ongelooflijk veel pijn.” “Ik zie hulzen. Hulzen die aan een veilige toekomst werken.” “We zijn nog steeds onderweg. Volhouden, baby.” Volhouden, almaar volhouden. Momenteel werkt ITA aan nieuwe voorstellingen. Gelukkig maar. Dit gezelschap is ontzettend waardevol voor het theaterlandschap. Maar De Vos zit thuis. Hoe kan dat? Wil ze zelf niet meer? Is er een incompatibilité des humeurs? Het theatergezelschap zwijgt. Onlangs plaatste De Vos haar pijnlijkste bericht: “Terwijl Eline Arbo samen met de Volkskrant naar de toekomst kijkt en van plan is verder te gaan met ‘alle acteurs’, is mijn portret na jaren weggehaald op de zesde verdieping bij ITA.”</p>]]></description>
      <guid>https://www.parool.nl/columns-opinie/ik-kende-de-verhalen-schokkende-getuigenissen-van-een-actrice-die-ik-ooit-sprak~b4bf9161/</guid>
      <pubDate>Sat, 14 Sep 2024 00:00:00 +0200</pubDate>
    </item>
    <item>
      <title><![CDATA[Mijn vader leerde mij een levensles die in het licht van de dood nog krachtiger wordt]]></title>
      <description><![CDATA[<p>Mijn vader spaart mooie dagen. Natuurlijk, dat doen we het liefst allemaal, maar weinigen spreken zoals hij élke morgen de wens uit er iets prachtigs van te bakken. Het is het belangrijkste dat hij me leerde. Maak er wat van. Desnoods tegen de klippen op. Een levensles die in het licht van de dood nog krachtiger wordt. Koning Kanker mag zijn agressieve werk doen, mijn vader laat zijn feestje niet verpesten. Don’t rain on my parade. En daarom wilde hij trouwen. Juist nu. Dus vroeg hij mij, zijn dochter, vorig jaar om de hand van haar die niet mijn moeder is. “Als jij er moeite mee hebt, doe ik het niet.” Ik pakte zijn pols. Huid als ulevel. “Ik vind het prachtig pap.” De zaterdag van de bruiloft, vorige week, ben ik een vochtig vaatdoekje op pootjes. Het sniffen begint als ze door het publiek schrijden, beiden een zonnehoed op het stralende hoofd, het gaat door als een bandje Shaffy en List speelt, het stopt niet tijdens mijn speech, die een gênant hikkende bedoening wordt. “Ik heb je lief, zo lief.” Mijn vader stormt na het praatje met zijn grote berenarmen op me af. Ik voel zijn snik. Even schiet door mijn hoofd dat ik hem vroeger nooit zag huilen. Hij mij trouwens ook niet. Binnen een gezin waarin één lid door depressies al genoeg verdriette, wil je geen traanaandacht vragen. Dat ook wij weleens een plasje mogen worden, leerden we met het leven. En met haar dood. Net als dat we mogen genieten. Altijd. Tegen de klippen op. Aan het eind van de avond verzucht mijn vader dan ook: “Dit was echt een van de mooiste dagen uit mijn leven.” Achtenveertig uur later melden we ons in de wachtkamer van het Antoni van Leeuwenhoek. Aan het plafond hangt een kunstwerk van gekleurde glazen bolletjes die als confetti boven onze hoofden zweven. “Wel gezellig,” zegt mijn vader. “Voor een kankerziekenhuis.” Ik vrees opnieuw tranen vandaag, maar dan niet van geluk. Het voelt cru, de overgang van de polonaise naar wachten voor de polikliniekbalie. Ik ben nerveus. Omdat de chemo weinig meer uithaalde, stopte mijn vader ermee. Nu hebben we de intake voor een andere behandeling. “Maar dat is dan de laatste,” had een arts er fijntjes bij gezegd. “En wat als het niet werkt?” vroeg de patiënt. Het liefst stopte ik mijn vingers in de oren om keihard ‘lalala’ te zingen. Maar ik las het antwoord in de ogen van de medicus. Nu echter zien we een nieuwe dokter. En klinkt er een ander geluid. Misschien is er nóg een behandeling. En eventueel kunnen we ook een gendefect opsporen. Je weet het niet. Even later staan we ietwat ongelovig buiten. Geen tranen vandaag, maar voorzichtig gelach. Mijn vader grijpt de hand van zijn kersverse vrouw. “Lekker zonnetje.” Hij begint te zingen. “We gaan naar Zandvoort, al aan de zee!” Zij valt in. Tegen de klippen op. Want we weten het allemaal. Mijn vader spaart mooie dagen. En vandaag voegen we een nieuwe toe aan zijn verzameling.</p>]]></description>
      <guid>https://www.parool.nl/columns-opinie/mijn-vader-leerde-mij-een-levensles-die-in-het-licht-van-de-dood-nog-krachtiger-wordt~bf3b0015/</guid>
      <pubDate>Sat, 7 Sep 2024 00:00:00 +0200</pubDate>
    </item>
    <item>
      <title><![CDATA[Sinds een tijdje ben je er echt niet meer: de slingers die je almaar ophing, ze hebben je verstikt]]></title>
      <description><![CDATA[<p>Hé jochie. Ben je daar weer? De afgelopen zomer droomde ik je zo nu en dan. Zoveel vaker dan alle jaren daarvoor. Goh, jochie. Ik geef toe, ik dorst niet eerder over je te schrijven omdat het einde zo lelijk was. Het telefoontje: “Niet schrikken.” Mijn verbijstering en tegelijkertijd het weten: dit zat eraan te komen. Er was niemand die je redden kon. Dat terwijl je mij ooit hebt gered. Ik, een wezeltje, verlegen om woorden, om een houding, om alles. En jij. Een en al bravoure, lol, levenslust. Op een schoolfeest hobbelde ik achter je aan, ik dronk het biertje dat je in mijn hand duwde, mijn hoofd achter een haargordijn verstopt voor de blikken van de buitenwereld. Maar jij mocht me zien. Drie jaar waren we samen. Je noemde me meisje. Dat was ik ook. Ik vond jou een man. Dat was je niet. Je was een jongetje dat een thuis zocht, familie, hoewel je die zelf ook had. Maar je besloot vaak je eigen weg te gaan en zelf de slingers op te hangen. Veelbelovend werd je genoemd. Extreem intelligent. Een acteertalent. Je speelde zelfs mee in een beroemde televisieserie. Je versierde je leven. En je versierde de mensen om je heen. Met je gevatte grappen en je voortdurende zin de nacht door te trekken. “Kom op! Nog ééntje!” Jij trok me mee. En toch, na een tijdje begon er iets te kantelen. Ik bleef steeds vaker staan als jij aan mij sjorde. “Kom op! Nog ééntje!” Waarom was het nooit genoeg? Langzaamaan kreeg veelbelovend een nieuwe betekenis. Je beloofde me trouw. Je beloofde minder drama. Je beloofde beterschap. Dat kwam niet. “Het spijt me. Het spijt me echt.” Ik heb het tientallen keren gezegd toen ik het uitmaakte. Mijn schuchterheid was weggesmolten, ik veranderde in een extraverte student. En jij veranderde niet. Ik was je ontgroeid. Vorig jaar stond je opeens voor me, op een begrafenis van een gemeenschappelijke vriend nota bene. Hoe lang had ik je niet gezien? Tien jaar? Twintig? Hoe ouder we worden, hoe meer jaren aan elkaar klonteren tot ze niet meer van elkaar te onderscheiden zijn en de hersens niet verder komen dan: “Lang. Heel lang.” Je was onherkenbaar. Je huid verkleurd, je rug gekromd. Ik zei beleefd gedag. Meer lukte niet. Omdat alles wat je ooit was, verdwenen bleek. Sinds een tijdje ben je er echt niet meer. De slingers die je almaar ophing, ze hebben je verstikt, hoe hard jouw lieve vrouw en kinderen ook voor je knokten. En ik, het meisje dat jij ooit redde met jouw levenslust, droom de laatste tijd opeens van je. Ik droom je levend. Want hoe herinner je iemand? Aan de hand van het begin of het eind? Ach jochie. Ik dorst niet over je te schrijven omdat dat einde zo lelijk was. Maar ooit bestond er een toekomst. Ik kies ervoor dat te blijven zien. Voor eeuwig veelbelovend. Voor altijd de man die een jongetje bleef.</p>]]></description>
      <guid>https://www.parool.nl/columns-opinie/sinds-een-tijdje-ben-je-er-echt-niet-meer-de-slingers-die-je-almaar-ophing-ze-hebben-je-verstikt~b43ba435/</guid>
      <pubDate>Sat, 31 Aug 2024 00:00:00 +0200</pubDate>
    </item>
    <item>
      <title><![CDATA[Mijn zoon (14) verlaat ons huis voor Heerenveen: afscheid van een jongenskamer die stinkt naar leven]]></title>
      <description><![CDATA[<p>Ik ben al dagen zenuwachtig. Ik merk het aan mijn dwanghandelingetjes, iets wat in mijn jeugd begon. Acht keer tikken op de eettafel voor ik opsta. Acht keer mijn sleutel omdraaien in het slot. Acht keer een bal gooien voor de arme hond die er schelig achteraan hobbelt. Ik hou van acht, een mooier getal dan zeven met zijn strenge hoeken. Of negen die zo’n expliciete lijn naar beneden maakt, als een vooruitgestoken pruillip. Nee, dan die twee gezellige bolletjes bovenop elkaar. Een sneeuwpopje. En op zijn kant gelegd het eeuwigheidsteken. Rondjes die voor altijd aan elkaar vastzitten. Zo zal ik ongetwijfeld voor eeuwig tot acht blijven tellen. Je kunt je laten behandelen voor dit soort malligheden, maar waarom zou ik? Ieder mens heeft recht op zijn eigen gekte. En ik word er rustig van. Rustig als ik de enorme koffer klaarzet. Rustig als ik verhuisdozen aanreik. Rustig als ik grap dat ik zelfs de borden met broodkorsten onder zijn bureau zal missen. Dat laatste is waar en zeg ik iets te monter. Ik sta midden in een klein schrikbeeld dat ik al jaren heb. Ik ben nogal goed in vooruit missen, en dus begon ik omstreeks de afscheidsmusical al mismoedig te fantaseren over het moment dat mijn kinderen het huis zouden verlaten. Kasten met eenzaam bungelende werkloze knaapjes. Oude schoolschriften, rijp voor de papierbak. En dan dat bed. Dat lege bed. Hysterisch gedoe natuurlijk. Mijn zoons zijn jonge tieners, ik heb nog lang om hieraan te wennen. Sterker, als ze tegen de twintig lopen wil ik ze misschien het huis wel uitkijken. Met hun geplaystation. En hun gore eetgewoontes (tosti pindakaas). Tegen de tijd dat ze stemrecht hebben, ja. Niet nu. En toch sta ik met een lievelingstrui in mijn handen. “Wil je deze mee?” “Ja, doe maar.” Ik ben goed in vooruit missen, maar ben desondanks ingehaald door de tijd. Mijn zoon vertrekt al op zijn veertiende. Deze week begint hij als voetballer bij SC Heerenveen. En het is heus niet dramatisch, want mijn man en ik gaan afwisselend daar wonen, waardoor we dus spontaan in een latrelatie zijn geparachuteerd. Dat geeft gek genoeg goede zin. “Het is een avontuur!” vertel ik mezelf steeds met oprecht enthousiasme. Maar ik was vergeten dat bij avonturen afscheid nemen hoort. Afscheid van het gezin zoals we het waren. Afscheid van alles in vier. Afscheid van een jongenskamer die stinkt naar leven. Ik pak een mok. “Wil je deze mee?” “Ja, doe maar.” Een beer. “En deze?” “Ja, doe maar.” Doe maar. Ga maar. Ik zwaai hem en zijn vader uit. Monter. Opgewonden. En behoorlijk zenuwachtig. Die avond eet ik op een tienerkamer een tosti pindakaas. Even overweeg ik de korstjes onder het bed te schuiven, maar in plaats daarvan aai ik over een hoofdkussen. Acht keer. Ik denk aan thuis en wat dat is. Ik denk aan nieuwe dingen en hoe leuk die zijn. Ik denk aan lege bedden. En uiteindelijk denk ik aan twee rondjes die voor eeuwig aan elkaar vastzitten.</p>]]></description>
      <guid>https://www.parool.nl/columns-opinie/mijn-zoon-14-verlaat-ons-huis-voor-heerenveen-afscheid-van-een-jongenskamer-die-stinkt-naar-leven~bb4dd51d/</guid>
      <pubDate>Sat, 24 Aug 2024 00:00:00 +0200</pubDate>
    </item>
    <item>
      <title><![CDATA[Ik dacht: als ik dat adhd-gedoetje snap, krijg ik vanzelf ons gezinsleven gestructureerd]]></title>
      <description><![CDATA[<p>Op een weggetje komt hij voorbij gestuiterd. Een lama in galop. Onder zijn poten lijken explosieven te zitten, zo hoog springt hij. De kop fanatiek geheven richting zon, wereld, leven. Op de achtergrond gilt een zangeres ‘Everybody dance now!’. Kijk hem gaan, hier is sprake van een missie! Dan verschijnt een tekst in beeld: ‘ADHD’ers on their way to start a new hobby which will last for a week.’ Grijnzend toon ik mijn huisgenoten het Instagramfilmpje. Mijn jongste kijkt verward. Waar slaat dit op? Het maakt zijn broer en mij nog harder aan het lachen. Want dit kind is de lama ten voeten uit. Hij zat met grote dromen op voetbal, hockey, judo, weer voetbal, circusles, kunstclub en crossfit en dan zijn daar momenteel nog zijn huidige acteerpassie, kappersambities, het feit dat het huis vol miniskateboardjes ligt waarmee je kunt fingerboarden en, wow, daar kun je ook racebaantjes voor maken, kijk hij zag het op YouTube, dus zullen we nu even naar de Gamma voor een zak cement? Toen mijn mannen anderhalf jaar geleden de diagnose met allerlei letters kregen, dacht ik: primadeluxe, als ik dat adhd-gedoetje snap, krijg ik vanzelf ons leven gestructureerd. Apekool natuurlijk. Niet voor niets klinkt tegenwoordig in wetenschappelijke publicaties voortdurend het woord neurodiversiteit. Oftewel: we zijn allemaal anders gebakken. Dat blijkt tijdens onze vakantie. De jongste heeft onmiddellijk een tennispassie, een schelpenverzameling en de ambitie om duizend keer zijn voetbal hoog te houden. Mijn echtgenoot, toch ook echt gediagnosticeerd, krijgt klotsende oksels van het spoor aan enthousiasme en vooral rotzooi dat het gastje achterlaat. Hij schiet juist de andere kant op: die van rigiditeit. Dus is zijn koffer ingepakt op kleur, alfabetische volgorde en talloze potentiële weersomstandigheden, alles om zijn warrigheid het hoofd te bieden en toch, natúúrlijk, ontstaat er totale paniek als hij niet meer weet in welk rugzakvakje hij een belangrijk maagtabletje heeft gestopt. En dan is er nog de oudste. Ultrarelaxed, gedisciplineerd, gefocust op slechts één passie: voetbal. Maar al mist hij de ‘h’, de andere letters zijn er wel, waardoor ik na een lange terugvlucht bij de marechaussee sta, zoon me de ‘Waar is mijn paspoort nou?’-blik toewerpt, vervolgens “Pap, die heb jij!” roept, waarna vader neurotisch tevergeefs in zeventien rugzakvakjes begint te graven en wij intussen met de beveiliging opnieuw langs de bagagecontrole trekken omdat we niet terug richting kist mogen. Om vervolgens paniekerig bij een reeds afgesloten vliegtuig te belanden, waar na veel gesmeek een securitymeneer toch het Belangrijke Boekje uit een stoelvak weet te toveren. Kortom, we hebben gereisd, gelachen, gezucht en ik concludeer: structuur ontbreekt nog steeds. En nu begint een nieuw leven. Met een kind dat naar Friesland verhuist, een huwelijk dat een latrelatie wordt, een andere koter die aan een musicalrol begint, onderwijl van cement een miniskateboardbaantje boetserend terwijl hij ook het jongleren met drie sinaasappels poogt te perfectioneren. Een zooitje zijn we. En een zooitje wordt het. Maar veranderen wil ik ons allang niet meer. Dit is mijn gezin. Een gezin als een lama in galop.</p>]]></description>
      <guid>https://www.parool.nl/columns-opinie/ik-dacht-als-ik-dat-adhd-gedoetje-snap-krijg-ik-vanzelf-ons-gezinsleven-gestructureerd~bde6bd9e/</guid>
      <pubDate>Sat, 17 Aug 2024 00:00:00 +0200</pubDate>
    </item>
  </channel>
</rss>
