<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Levenskunst – of doodskunst: we zijn er steeds beter in geworden]]></title>
      <description><![CDATA[<p>“Mag ik u een brutale vraag stellen?” De arts, een montere vrouw, knikt vriendelijk. Ik hou mijn adem in, want ik vrees dat ik weet wat er komt. En ja hoor, mijn vader gaat verder: “Denkt u dat ik de tachtig haal?” Ik schuif nerveus op mijn stoel. Mijn vader is nogal van de directe, veel artsen eerder van de omslachtige. Dat laatste begrijp ik. Ik geef het je te doen, patiënten behandelen die niet beter worden. Natuurlijk, dokters gespecialiseerd in kanker hebben succesverhalen, maar bij een deel van de zieken is het vooral tijd rekken tot het onvermijdelijke zich aandient. Dat onvermijdelijke stel ik me overigens niet voor als een reus met een zeis in zijn knuisten. De dood is eerder een klein, gluiperig kereltje dat zo nu en dan over het muurtje komt gluren waar je net ontspannen langs kuiert. De truc is om hem enerzijds aan te durven kijken en tegelijkertijd op het juiste moment ‘ksssst’ te sissen. Die levenskunst – of doodskunst: we zijn er steeds beter in geworden. Toen mijn vader hoorde dat zijn kanker ongeneeslijk was, raakte hij nog in paniek. “Dus ik leef op een tijdbom?” vroeg hij de arts. De man, een nuchtere Groninger, haalde zijn schouders op en deed de perfecte ksssst door die ene zin uit te spreken: “Ach, dat doen we allemaal.” Zo is dat. We dansen allemaal op de vulkaan. Maar de beweging van degene die steeds het gnoompje bij het muurtje ziet is anders dan die van de geluksvogel zonder onheilstijding. Voor de eerste is het dansen een wals die heen en weer zwiert tussen bibberigheid en iets laconieks. Dus klinkt de ‘Haal ik de tachtig’- vraag jolig en gespannen tegelijk. Uiteraard luidt het antwoord: “Dat kan ik helaas niet voorspellen.” Mijn vader grijnst. Wist ie ook wel. “Ach die dood, ik ben er niet zo mee bezig,” zegt hij enkele dagen later bij een etentje. Kerstkransen omringen ons, haast sacraal kaarslicht doet zijn flakkerwerk. “Ik hoorde laatst iemand die terminaal is op tv zeggen dat ie er zelf niet zo mee zit,” vertel ik. “Want, zei diegene, ik merk het allemaal niet. Zo lang ik leef, ben ik niet dood. En als ik dood ben, voel ik het niet.” “Naah!” buldert mijn vader. “Ik beleef dat precies zo. Ja hoor, ik ben er nuchter onder.” Ik weet dat het waar is. Tegelijkertijd klinkt ietsjes later opeens zachtjes: “Hebben de jongens het weleens over mijn ziekte?” Daar verschijnt het mannetje met zijn gluiperige oogjes. Want onder die vraag zitten al die andere. Redden jullie het straks? Kunnen mijn kleinkinderen het aan? Kan jij het aan? Komt alles goed? Ik pak zijn hand en vertel de waarheid. Dat ze er goed mee omgaan. Dat we erover praten. Maar niet te veel. Dat we walsen van pool naar pool. We kijken elkaar aan en knikken. Zo was het wel weer genoeg. “Zeg, wat denk jij?” roept mijn pa. “Wordt Ajax nog kampioen?” Ksssst. Schichtig neem het mannetje de benen. Mooi zo.</p>]]></description>
      <guid>https://www.parool.nl/columns-opinie/levenskunst-of-doodskunst-we-zijn-er-steeds-beter-in-geworden~bc137040/</guid>
      <pubDate>Sat, 7 Dec 2024 00:00:00 +0100</pubDate>
    </item>
    <item>
      <title><![CDATA[‘Halalvreters’ en ‘kutmarokkanen’ had er volgens geruchten in de ministerraad geklonken – dat werd ontkend]]></title>
      <description><![CDATA[<p>“Ik doe op geen enkele wijze uitspraken over wat er wel of niet uitgewisseld is.” Dick Schoof. “Ik zit niet in de ministerraad en weet niet wat er allemaal wel of niet besproken is.” Geert Wilders. “Daar ga ik niet op in.” Dilan Yesilgöz. “Dat ga ik u niet vertellen.” Caroline van der Plas. “Er worden geen mededelingen gedaan.” Nogmaals Dick Schoof. Het gezwijg in Den Haag was alleszeggend. Kort samengevat: in de ministerraad zouden nare dingen zijn gezegd over de Amsterdamrellen. Zo naar dat staatssecretaris Achahbar opstapte. Geruchten gingen dat ‘halalvreters’ en ‘kutmarokkanen’ had geklonken, dat werd ontkend, er zou zijn gezegd dat antisemitisme in de genen van bepaalde bevolkingsgroepen zit, ook ontkend, en dan zou minister Heinen nog hebben gesteld dat antisemitisme niet als een puist kan worden uitgeknepen want de pus zat op te veel plekken, wat racistisch kon worden uitgelegd. Eveneens ontkend. Punt is dat we het onmogelijk kunnen checken. Het land speculeert zich feitenvrij een ongeluk want tja: ministerraad. En tja: geheim. Journalisten bleven doorvragen, steeds wanhopiger. “U weet heel goed wat ik bedoel.” Van Vroonhoven: “Nee.” “Iets met een pukkel en pus?” Van Vroonhoven: “Nee.” “Wat heeft meneer Heinen dan wel gezegd?” Van Vroonhoven: “Dat weet ik dus niet, want ik zit niet bij de ministerraad.” “Daar heeft u het toch met Achahbar over gehad?” Van Vroonhoven: “Nee, natuurlijk niet.” Natuurlijk niet. Je staatssecretaris stapt op en je hebt geen idee waarom. Ik weet dat NSC-leden zich erop voorstaan regelvreters te zijn, maar dit is ongeloofwaardig. Geheimhouding lijkt te zijn ingezet als wazig excuus om maar niet te hoeven zeggen: ‘Ik vind de manier waarop gesproken wordt zelf ook niet kunnen.’ Nee, het kabinet moet gered. Want de partij moet gered (bij verkiezingen zou van NSC net zo veel overblijven als van het konijn dat wordt weggetoverd door de goochelaar: een wolkje pluis). Zo wordt geheimhouding vaker handig gebruikt. Zie ook de malligheid bij de publieke omroep. Waarom mogen we niet weten wat in het KPMG-Bert Huisjesverslag staat? Vorige week stapte een andere omroepbobo, Remco van Leen, op nadat een onderzoek was ingesteld vanwege grensoverschrijdend gedrag. Het stond opmerkelijk genoeg slechts in een klein krantenberichtje, terwijl het me groot nieuws leek. Wéér een man weg die over de schreef ging. Of niet. Geen idee. Want het rapport over hem is, jawel, geheim. Vind ik dan dat alles openbaar moet zijn? Nee, soms is beslotenheid nuttig omdat mensen daardoor vrijuit kunnen praten. Maar wanneer dit leidt tot het vertrek van een staatssecretaris, heeft het volk recht op duidelijkheid. Net als wanneer de Bibelebontse omroepberg, die we immers zelf betalen, almaar verder afbrokkelt zonder dat we weten waarom. Bestuurders houden ons klein, alsof het ouders zijn die na de vraag waarover pappie en mammie ruziën hun kinderen bars toebijten: “Gaat je niets aan!” Wat als het ons allen wél aangaat? Dat blijkt Den Haag niet te boeien. Want, aldus nog één keer Dick Schoof: “Ik wil er echt helemaal niets over zeggen.”</p>]]></description>
      <guid>https://www.parool.nl/columns-opinie/halalvreters-en-kutmarokkanen-had-er-volgens-geruchten-in-de-ministerraad-geklonken-dat-werd-ontkend~bb6ae823/</guid>
      <pubDate>Sat, 30 Nov 2024 00:00:00 +0100</pubDate>
    </item>
    <item>
      <title><![CDATA[Ben ik eigenlijk leuk genoeg voor al die aandacht?]]></title>
      <description><![CDATA[<p>Ik heb de laatste tijd nogal veel over mezelf gepraat. De meesten vinden dat best lekker, wij mensen mogen graag zenden. Als onze woorden ontvangen worden, geeft dat een opkontje aan het gevoel van bestaansrecht. Maar er komt een moment dat dat zenden niet meer tot zekerheid leidt. Want ben ik eigenlijk leuk genoeg voor al die aandacht? En komt iedereen er nu niet achter dat ik er een permanent potje van maak? Vreemde ogen dwingen, maar vreemde ogen nopen ook tot gepieker. Zo kwam er een interviewer langs. De journaliste had gevraagd of het gesprek bij mij thuis kon plaatsvinden. Wel zo persoonlijk. Natúúrlijk, mailde ik ruimhartig. Tegelijkertijd schoot ik in de vlekken. Ik heb een huishouden dat je met een beetje goede wil authentiek kunt noemen. Maar ontplofte rots is een betere omschrijving. Zeker als mijn opruimerige man in Friesland verblijft, loop ik voortdurend met een schuursponsje achter de rommelige plakfeiten aan. Overigens doe ik dat ook als ik zelf in het noorden ben. Omdat niet alleen mijn zoon is gescout door sc Heerenveen, maar ook een vriend, hebben wij die in huis genomen. En ik lijd dus nogal aan mijnbestdoenerigheid, of dat nu bij de groenteboer is (“Gaat u maar voor, oh en u, ja en u natuurlijk ook”), bij een interviewer of bij een tijdelijk pleegkind. Ben ik wel een thuis voor hem? Is het hier netjes genoeg? Tja, en hoe joviaal doe je eigenlijk tegen zo’n jongen? Heel, besluit ik. Hij ondergaat mijn mamaberenarmenhugs goeiig. Ik ben er handig in, sociaal smeermiddel gebruiken in ongemakkelijke situaties, dus prop ik de interviewster zowat vol chocola en macarons. Ik doe losjes, maar als ze weg is, begint het mauwen. Was ik aardig genoeg? Te aardig? Heb ik voldoende verteld? Te veel? Ik wik mijn woorden op een schaaltje, iets wat ik tijdens het gesprek vergeten ben. Omdat ik zo mijnbestdoenerig was. En bang dat een van mijn vier katten, die ene met stinkdiarree, een grote boodschap op de bak zou doen precies tijdens een belangwekkende vraag over de zin van het bestaan. Ze zeggen dat je behaagzucht verliest naarmate je ouder wordt. Ja ja. Ze zeggen ook dat je slechte eigenschappen met het klimmen der jaren steeds meer uitvergroot raken. Wat te geloven? Ik besluit te kappen met tobben en naar Friesland te rijden. Waar ik op de bank niet alleen mijn zoon en pleegkind aantref, maar nog een hele kluwen ledematen die behoren tot een roedel voetbalpubers. Die avond bij een oefenwedstrijd grijnst een moeder me toe. “Mijn zoon vertelt dat het zo gezellig bij jullie is. Hij zei: ‘Die vader is heel aardig en die moeder is niet alleen moeder maar ook een beetje een vriend.’” Ik bloos. De omgang met mijn kinderen is het enige waar ik nooit over twijfel, realiseer ik me. Ergens gaat er dus iets goed juist daar waar ik niet mijn best doe. Heel even wil ik het compliment sociaal gewenst afzwakken, maar ik zwijg. Met zenden ben ik wel even klaar. Deze woorden besluit ik vooral goed te ontvangen.</p>]]></description>
      <guid>https://www.parool.nl/columns-opinie/ben-ik-eigenlijk-leuk-genoeg-voor-al-die-aandacht~b49b06c5/</guid>
      <pubDate>Sat, 23 Nov 2024 00:00:00 +0100</pubDate>
    </item>
    <item>
      <title><![CDATA[Mensen werden opgejaagd in mijn stad, en ik was gewoon gaan slapen]]></title>
      <description><![CDATA[<p>Ik was gewoon gaan slapen. Mijn jongste en ik hadden genoten van de wedstrijd. Als een ware Sierd de Vos had hij alles becommentarieerd, van opwinding stuiterend op zijn knietjes (“Ik kan nu echt niet op mijn billen zitten”), in de hondenmand, waar de hond lui naast lag (want dat doen honden). “Oh! Dát is een overtreding, zéker, indirect, dat komt niet veel voor, mensen, misschien neemt Brobbey hem, zal ie eindelijk de ban doorbreken? Hij doet het! Brobbey scoort. Goaaaaaaaal!” Ik was gewoon gaan slapen, snorrend tevreden met de vijf-nul winst. Soms lijken dingen opeens even de goede kant op te gaan, dacht ik nog. Toen ik de volgende morgen op mijn telefoon keek, was ik verbaasd. Netanyahu heeft twee vliegtuigen gestuurd om Israëlische supporters terug te halen. Twee vliegtuigen? Voor vijf gewonden? Was dat niet overdreven? Maar in de loop van de dag verschenen er filmpjes. Ik zag mensen doodsbang rennen door de straten. Opgejaagd. Uitgescholden. Er werden klappen uitgedeeld. Schoppen. En ik was gewoon gaan slapen. Twee dagen later zit ik voor de zoveelste keer in het publiek bij de musical 40-45. Mijn Sierd de Vos speelt daarin een verzetsjongetje. “Natuurlijk kies je al-tijd de goede kant!” riep hij in de auto toen hij zich inbeeldde dat hij echt in de oorlog leefde. Ik knikte. Maar ik ben te oud voor zijn vanzelfsprekendheid. Hijzelf trouwens ook al een beetje. “Maar mam? Dat met die voetbalrellen? Wat is dan de goede kant?” ‘Ook Maccabisupporters lieten zich na wedstrijd gaan in Amsterdam’ kopt Nu.nl die middag. Nieuwe filmpjes verschijnen. Palestijnse vlaggen worden van gevels gerukt, een taxi is gesloopt. Ik denk aan koude cijfers. Volgens het Palestijnse ministerie van Gezondheid is het dodental in Gaza opgelopen tot ruim 40.000, waaronder, aldus Unicef, 14.000 kinderen. Ik denk ook aan de Israëlische gijzelaars die nog steeds niet vrij zijn. En aan Joodse vrienden die hun kettinkje met davidsster niet meer durven te dragen. Ik denk aan de angst om ook maar iets over dit onderwerp te zeggen, want ik zie ze de hele dag. Beide kanten. Ik zit in het publiek bij 40-45. Ik zie mensen doodsbang rennen door de straten. Opgejaagd. Uitgescholden. Er worden klappen uitgedeeld. Schoppen. Ik denk aan televisieprominenten die zeggen ‘dat de Joden er wel een beetje om gevraagd hebben’, ik denk ook aan voetbaltuig dat de moord op Palestijnse kinderen in spreekkoren zou hebben verheerlijkt. Al die lelijke taal. Ik weet niet wat waar is. Ik weet niet wat waarachtig is. Tijdens een dramatische scène in het stuk overkomt het personage van mijn zoon iets verschrikkelijks. Het publiek snift. “Heb ik het mooi gedaan?” vraagt ie als we weer naar huis rijden. Ik knik. Ik glimlach. Alles is voor hem nog spel. Maar deze week werden mensen opgejaagd. In mijn stad. In de wereld. Ik was gewoon gaan slapen, net als vele anderen. Ik kies geen kant. Ik zou niet weten hoe. Overal zijn daders, overal zijn slachtoffers. Maar iets in me zegt dat we heel erg wakker moeten blijven.</p>]]></description>
      <guid>https://www.parool.nl/columns-opinie/mensen-werden-opgejaagd-in-mijn-stad-en-ik-was-gewoon-gaan-slapen~bc50d373/</guid>
      <pubDate>Sat, 16 Nov 2024 00:00:00 +0100</pubDate>
    </item>
    <item>
      <title><![CDATA[Ik beleef Ajax-PSV via de ogen van mijn dertienjarige]]></title>
      <description><![CDATA[<p>De smaak van oude kaas. Eén plakje, snel geschaafd voor de koelkast. De kou-sensatie die intussen het gezicht prikkelt. Het zuchten van de hond die zich klaarmaakt voor een dutje. De geur van zijn vacht. Mijn blik op zijn oogleden die dichtvallen. En op dat moment is alles goed. Geur, smaak, tast, geluid, zicht: het zijn de grootste wapens die we hebben. Ik heb me eens door een psycholoog laten vertellen dat de 54321-methode enorm goed kan helpen bij paniekaanvallen. Noem op het moment dat het zweet je uitbreekt vijf dingen op die je kunt zien, vier die je hoort, drie die je voelt, twee die je ruikt en één dat je proeft. C’est tout. Door de focus op het concrete kan de geest ontspannen. Ik heb geen paniekaanvallen, maar begrijp dit wel. Toch lijkt het of we de zintuigen steeds meer vergeten. Turend op een scherm schermen we ons af voor de wereld. Op straat, in wachtruimtes, treincoupés. En wat missen we veel in deze verdoofde gedaantes. De geur van krentenbollen. Het gevoel van een jas die zachtjes de haartjes op je bovenarm aait. De intense smaak van een frietje dat tussen je tanden uiteen knapt. In mindfulnesscursussen geven coaches één rozijn om eindeloos te voelen, ruiken en proeven. Eerlijk gezegd vond ik dat een gekmakend onderdeel. Dat weeë rulle van die droogdruif tussen mijn vingers en dan de smaak die me aan warme kleuterklassen deed denken. Maar toegegeven: ik dacht niet meer aan mijn dagelijkse sores. Net als zaterdag, als ik met mijn jongste voor het eerst sinds jaren naar een voetbalwedstrijd ga. En wat voor een. De wedstrijd van het jaar. Ik proef de smaak van stroopwafel, uitgedeeld door de lieve dame die schuin voor me zit. Ik verbeeld me het geruis te horen van zwaaiende vlaggen op de F-side. Mijn ogen volgen de zin op het gigantische spandoek erboven: ‘Wit rood wit zwaait hier de scepter!’ Ik voel de kou van het Arenabeton in mijn voeten trekken. En ik hoor zijn stem. Mijn kind dat zingt. Alle liederen die door het stadion schallen. En dan realiseer ik me: de eigen zintuigen vind ik al fijn, maar je aandacht verleggen naar die van een ander is soms nog mooier. Ik beleef Ajax-PSV via de ogen van mijn dertienjarige. Zijn blik die heen en weer flitst langs zijn favorieten. Henderson. Brobbey. Fitz-Jim. Ik ruik met zíjn neus de geur van verschraald bier die soms zo lekker is. Ik voel de warmte van zijn handen die ik bijna fijnknijp van de spanning. Ik proef het oude kauwgumpje dat nerveus tussen zijn tanden stuitert, wordt doorgeslikt en aan het eind van de wedstrijd plaatsmaakt voor iets anders. De smaak van slagen. Geur, smaak, tast, geluid, zicht. Het zijn de grootste wapens die we hebben, zeker als we ze gebruiken om de ander te voelen. Écht te voelen. Op het moment dat mijn stem zich mengt met die van hem en we samen schallen weet ik: dit is de allermooiste zintuiglijke ervaring denkbaar. Negentig minuten lang.</p>]]></description>
      <guid>https://www.parool.nl/columns-opinie/ik-beleef-ajax-psv-via-de-ogen-van-mijn-dertienjarige~b3c8bd2d/</guid>
      <pubDate>Sat, 9 Nov 2024 00:00:00 +0100</pubDate>
    </item>
    <item>
      <title><![CDATA[Hij ziet er sterk uit, niet gebroken, maar wie zijn verhaal kent weet: ergens is hij stuk]]></title>
      <description><![CDATA[<p>De stilte in het zaaltje op het Paleis van Justitie is er een die alles zegt. Zojuist heeft de voorzitter van het Centraal Tuchtcollege een pauze aangekondigd. Koning Willem-Alexander kijkt in zijn hermelijnen mantel vanaf een foto neer op de mensen in houten bankjes. Een man met brede schouders. Hij ziet er sterk uit, niet gebroken, maar wie zijn verhaal kent weet: ergens is hij stuk. Zijn tegenstander, een tengere vrouw. Fijne trekken in het gezicht. Hun blikken raken elkaar niet. Want zij raken elkaar niet. En dat zal waarschijnlijk nooit gebeuren. Zij behandelde zijn dochter in Woodbrokers, een instelling voor hoogspecia­listische jeugdzorg. Er ging van alles mis. Het grietje van amper veertig kilo had PTSS, vermoedelijk na seksueel misbruik, werd op een groep geplaatst waar een van de jongens al eerder grensoverschrijdend gedrag had vertoond, waarna het meisje opnieuw slachtoffer werd. Daarnaast werd ze, terwijl ze niet wilde worden aangeraakt, geregeld tegen de grond gewerkt en werden pijnprikkels als ‘het vlindertje’ en ‘het bokkenpootje’ toegediend. Ook kwam de psychiatrische behandeling niet op gang en volgde een aaneenschakeling van escalaties. Uiteindelijk slikte het kind wanhopig diverse keren een knoopcelbatterij in en belandde in kritieke toestand in het ziekenhuis. Er verscheen een vernietigend rapport, uiteindelijk werd Woodbrokers gesloten. Maar de strijd tussen ouders en behandelaars is niet gestreden. Dus verzucht de voorzitter vandaag: “Er is al uitputtend geprocedeerd, we zien zelden zoveel stukken als in deze zaak.” Vandaag vecht de regiebehandelaar een veroordeling van de tuchtraad aan. Ze staart de ruimte in, pulkt aan haar lip wanneer bijzonder hoogleraar onderwijs en zorg Peer van der Helm in het getuigenbankje vertelt hoeveel kwaad FMT (Fysiek Mentale Training) kan, de interventie waarbij kinderen tegen de grond worden gewerkt en pijnprikkels worden toegepast. “Vooral voor PTSS’ers kan het fataal zijn. Hun trauma’s worden er zwaar door ver­ergerd. Ik volgde de afgelopen tien jaar vijftig van dit soort gevallen. Vijftien ervan zijn overleden. Ze konden het leven niet meer aan.” Ik staar richting behandelaar. Haar gezicht blijft onbewogen, maar haar ogen staan verdrietig. Dit kan zij niet gewild hebben. Maar ze zegt het niet. In de pauze spreek ik de vader. Ik vraag voorzichtig hoe het met zijn kind gaat. Hij schudt zijn hoofd. Niet goed. Ze heeft nachtmerries, herbelevingen. Ze komt de deur niet uit. Wil hij excuses? “Te laat. Ik wil alleen erkenning.” Die komt er niet. Het slotwoord van de behandelaar zit vol verdedigend jargon. ‘We hebben heel veel gedaan’, ‘Coaching achter het gedrag’, ‘We hebben het behandelbeleid heel goed uitgestraald’, ‘Er werd gehandeld volgens de behandellijn en de afspraken die werden gemaakt’. Ik snap het. Ook deze vrouw is slacht­offer. Slachtoffer van een beleid met methodes waarvan we inmiddels weten hoeveel schade ze aanrichten. Maar iets in me schreeuwt: vertel alsjeblieft dat het anders had moeten gaan. Geef blijk van voortschrijdend inzicht. Leg de verbale wapens neer en zeg: ‘Dit mag nooit meer gebeuren.’ Maar het blijft stil. De zitting is voorbij. Over acht weken uitspraak. Op de gang passeert de behandelaar de vader. Ze kijken elkaar niet aan. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool.  Denk je aan zelfdoding? Neem 24/7 anoniem en gratis contact op met 0800-0113 of chat op 113. Leren het gesprek over zelfdoding te voeren? Doe de gratis online training op vraagmaar.nl.</p>]]></description>
      <guid>https://www.parool.nl/columns-opinie/hij-ziet-er-sterk-uit-niet-gebroken-maar-wie-zijn-verhaal-kent-weet-ergens-is-hij-stuk~b7a704ed/</guid>
      <pubDate>Sat, 2 Nov 2024 00:00:00 +0100</pubDate>
    </item>
    <item>
      <title><![CDATA[Niemand wil een kind pijn doen, toch gebeurt het]]></title>
      <description><![CDATA[<p>Een vlindertje en een bokkenpootje. Het klinkt zo vriendelijk. Alsof het gezellige snackjes zijn, of de omschrijving van sierlijke turnmanoeuvres. Ook mogelijk: de namen van twee personages uit zo’n braaf prentenboek in de stijl van De jongen, de mol, de vos en het paard waarin lezers ietwat zoetgevooisde levenswijsheden voorgeschoteld krijgen. “Ik ben zo klein,” zei de mol. “Ja,” zei de jongen, “maar jij maakt een groot verschil.” Ik liep laatst over de markt toen ik een krijsende moeder zag. Voor haar stond een jongetje, zijn boventanden hadden zich paniekerig in zijn onderlip geperst. De moeder haalde uit en raakte het kind met haar vlakke hand op zijn wang. Mijn hart pompte tussen mijn slapen. Ik ben van de school die vindt dat je geen vinger uitsteekt naar kinderen en de corrigerende tik als laf machtsmiddel beschouwt. Regeren door angst te zaaien, ik vind het onnodig. Een man naast me was me voor en riep: “Doe eens niet!” De dame achter haar marktkraam viel hem bij: “Mot dat nou, mevrouw?” “Ja dat mot!” bitste de moeder, waarna ze wegbeende, het huilende knulletje aan één armpje achter zich aan sleurend. Het voorval schokte me. Tegelijkertijd was ik blij dat we blijkbaar in een land leven waarin het niet meer normaal wordt gevonden kinderen pijn te doen. Little did I know. Want wat blijkt? Binnen de jeugdzorg is op sommige plekken fysiek straffen doodnormaal. Het vlindertje en het bokkenpootje zijn namelijk geen snacks, turnoefeningen of lieflijke prentenboekpersonages. Het zijn manieren om je wil op te leggen. Bij het vlindertje worden de armen strak op de rug gedraaid, bij het bokkenpootje de duimen keihard richting polsen gebracht. Beide methodes doen veel pijn. Onlangs kreeg Nederland nog een speciale Europese commissie op bezoek die marteling moet voorkomen. Ja, u leest het goed. Marteling. Bijzonder hoogleraar onderwijs en zorg Peer van der Helm heeft laatst alarm geslagen bij de Inspectie Gezondheidszorg en Jeugd nadat hij bij recent onderzoek hoorde over pijnprikkels bij jongeren. Pijnprikkels. Jongeren. Het is een woordcombinatie die op zich al zeer doet. Want na het rapport van de daadkrachtige ervaringsdeskundige Jason Bhugwandass, nadat vorig jaar al een kliniek in Friesland werd gesloten vanwege dit soort excessen, na melding op melding op melding, is er nog steeds onvoldoende veranderd. In sommige gevallen gaven ook medewerkers aan Van der Helm toe ‘over de schreef te gaan’. Dat is ongetwijfeld niet omdat het slechte mensen zijn. Wie in deze branche werkt, doet dit volgens mij in eerste instantie met de beste intenties. Niemand wil een kind pijn doen. Toch gebeurt het. De vraag is hoe dat kan. Zoals ik achteraf de vrouw op de markt had willen vragen “Hoe kan ik je helpen?” zouden we dat ook binnen de jeugdzorg moeten doen. Want vlindertjes en bokkenpootjes doen pijn. Pijn aan kinderen die het al lastig genoeg hebben. “Wat is het moedigste dat je ooit hebt gezegd?” vroeg de jongen. “Help,” antwoordde het paard. De kinderen in de jeugdzorg schreeuwen om hulp. Tijd om de vingers uit de oren te halen.</p>]]></description>
      <guid>https://www.parool.nl/columns-opinie/niemand-wil-een-kind-pijn-doen-toch-gebeurt-het~b8d03403/</guid>
      <pubDate>Sat, 26 Oct 2024 00:00:00 +0200</pubDate>
    </item>
    <item>
      <title><![CDATA[We hebben een latrelatie – en dus bellen we elkaar tegenwoordig tijdens het koken]]></title>
      <description><![CDATA[<p>We spreken elkaar tegenwoordig tijdens het koken. Sinds kort hebben mijn man en ik, na meer dan twintig jaar samenwonen, een latrelatie. Niet omdat we meegaan in de polyamorietrend of aan sleep divorce doen (de mode dat stellen kiezen voor gescheiden slaapkamers om te voorkomen dat gesnurk, nachtzweten of een in het bovenbeen priemende ochtenderectie hen wakker houdt). Onze lat is helemaal niet hip, maar noodgedwongen. Kind werd gescout door voetbalclub, voetbalclub ligt in Friesland, gozertje werd door ouders te jong geacht voor gastgezin. “Dan gaan we het zelf doen!” riep vader en opeens wisselden hij en ik elkaar af in het noorden. Sindsdien bestaat onze relatie veelal uit bellen. Bij voorkeur als we beiden in de keuken staan. “Hoe gaat het?” “Goed, goed.” “Heeft ie lekker getraind?” “Jawel.” “Z’n broertje heeft zijn wiskundetoets verprutst.” “Kak. Waar ligt dat ding met die gaatjes?” “Dat heet een vergiet. Linksonder.” “O ja. Raar woord. Vergiet.” “De hond moet naar de kapper. Hij ruikt naar gebakken bunzing.” “Wat eet jij eigenlijk?” Het is de praktische laag waaronder een wereld van gevoel schuilt. Dat laatste vergeten we alleen vaak te benoemen. Niet alleen latters. Iedereen. Want al lijkt de mens voortdurend te zenden, over zijn binnenwereld zwijgt ie. Zelfs tegen zichzelf. Wat gaat er in me om? Als we ons dit al afvragen zitten we in no-time eindeloos te Instagramscrollen en is een familiezak ribbelchips zo leeg – of een fles witte wijn, al naargelang de verdoving naar keuze. Overigens werkt deze tactiek matig. Alles wil opgemerkt worden, dus komen gedachten stronteigenwijs altijd terug. Er bestaat een meditatietechniek die noting heet: benoem elke sensatie die je in jezelf waarneemt. Dat klinkt doodeng, maar is verassend effectief. Want dat wat gezien is, hoeft geen alarm meer te slaan. Onrust, leegte, een sprankje geiligheid, darmkramp, weer onrust, noting geeft het de legitimatie er te zijn. Dat stelt gerust. Mooier is het nog wanneer dat alles woorden krijgt. Psychologieprofessor en boeddhist Harrison Hoblitzelle, bijnaam Hob, kreeg als zestiger de ziekte van Alzheimer. Lange tijd wist hij dit enigszins verborgen te houden. Tot hij op een avond voor een meditatiegroep stond en geen flauw idee had wie hij was en wat hij kwam doen. Ieder ander was panikerend van het podium gevlucht, maar Hob besloot anders. Hij begon hardop te benoemen wat er in hem leefde. “Lege geest, nervositeit, angst, lichaam gespannen, gêne, koelheid, nieuwsgierigheid, nervositeit, kalmeren, ontspannen, lege geest, liefdevolle gevoelens, warmer, minder trillen, nog onzekerheid.” Uiteindelijk zweeg hij. En boog. Het publiek applaudisseerde minutenlang. Dit was de moedigste en mooiste les die de man ze had kunnen leren. Ik roer in een pan en denk aan Hob, terwijl mijn man vraagt wat we eten. “Feta met groenten uit de oven.” “O, wij burgers.” En opeens hoor ik mezelf mompelen. “Moe. Bangig. Liefde. Beetje alleen.” “Wat zeg je schatje?” Even wil ik ‘Niks!’ roepen. Maar dan zeg ik iets anders, het echte: “Ik mis je.” Onmiddellijk klinkt er: “Ik mis jou ook.” Die nacht is het net alsof hij naast me slaapt.</p>]]></description>
      <guid>https://www.parool.nl/columns-opinie/we-hebben-een-latrelatie-en-dus-bellen-we-elkaar-tegenwoordig-tijdens-het-koken~bfb43970/</guid>
      <pubDate>Sat, 19 Oct 2024 00:00:00 +0200</pubDate>
    </item>
    <item>
      <title><![CDATA[De warme arm is vervangen voor een wegduwgebaar]]></title>
      <description><![CDATA[<p>Dit is het land waar we mensen weggooien. Dat klinkt bruut, maar ik kan er niets anders van maken. Ik zie hem geregeld lopen, de man met schotelgrote ogen, paniekerig klauwend naar zijn hoofd dat niemand begrijpt. Ooit gooide hij een blinde buurtbewoner tegen een winkelraam, het mannetje suisde hulpeloos door de lucht als een plastic boodschappentas in de herfstwind. Mijn hart verbrokkelde uit medelijden met het slachtoffer. Maar ook met de dader, zo opgesloten in zijn beschadigde kop. Hij werd afgevoerd door de politie. Een dag later stampte hij weer door onze straat. Want opname? Geen plek. De GGZ is zo verpieterd dat instellingen het liefst lichte gevalletjes nemen, want dan betaalt de verzekering tenminste. Wie onder zwaar trauma, psychoses of een aaneenschakeling van psychiatrische aandoeningen lijdt, belandt onderaan een telefoonboekdikke wachtlijst. Laat staan als het geen Nederlander is. Binnenkort stopt kliniek Veldzicht met de opvang van asielzoekers met zware psychiatrische problemen. Veldzicht is de enige plek waar deze mensen terecht kunnen. In EenVandaag luidde de Groningse wethouder Zorg en Veiligheid de noodklok: “Het gaat om een groep mensen die een gevaar voor zichzelf en de samenleving zijn. Het is wachten op een enorm incident.” Ook burgemeester Halsema heeft bij Minister Faber aangedrongen op een heroverweging van het sluitbesluit. Dat zal niet werken. Faber is een wandelend uitroepteken dat voortdurend achter het woord ‘Wegwezen’ gaat staan. Punt is: deze mensen zijn er al. En ze lijden. Waanzinnig geworden door oorlogsgeweld, verlies of andere littekens kunnen ze geen kant op. Maar ja. We hebben een roeptoeterminister die continu moet tonen dat ze van de harde lijn is. Nu wil ze bordjes plaatsen in azc’s met de tekst ‘Ook hier wordt gewerkt aan uw terugkeer.’ Lekker als je net gevlucht bent uit een oorlogsgebied of als homoseksueel in land van herkomst gelyncht wordt. Toen Floor Bremer van RTL Faber naar haar plan vroeg, ontspon zich een hallucinant interview. “U denkt niet dat het wat tegenspraak krijgt als u daar borden neer wil zetten?” “Mensen zijn het met wel meer dingen niet eens.” “Dus dat besluit u gewoon zelfstandig?” “Ik ben de minister en ik voer het beleid uit.” “Dit is toch geen beleid? Dit is volgens mij een idee van u.” “Maar ik bén beleid.” L’état, c’est moi. Naast uitroepteken is onze minister dus een stapel papieren. Ambtelijker wordt het niet. Dit is het land waar we mensen weggooien. Niet alleen de stakkers vol trauma, maar ook degenen die straks hun slachtoffers zijn. De minister, o sorry, Het Beleid, kan dan roepen: “Kijk wat ze aanrichten, die vuile asielzoekers.” En zich opnieuw nestelen achter haar favoriete woord. “Wegwezen!” Geen hulp, geen bed, bad of brood, laat staan een arm om je heen, het enige wat de woedende man uit mijn straat rustig weet te krijgen. Maar een warme arm is al lang vervangen door het kille wegduwgebaar. Want dit is het land waar we mensen weggooien. Het land waar ministers zichzelf een beleid noemen. Van vlees en bloed ontdaan.</p>]]></description>
      <guid>https://www.parool.nl/columns-opinie/de-warme-arm-is-vervangen-voor-een-wegduwgebaar~b2fcb6c0/</guid>
      <pubDate>Sat, 12 Oct 2024 00:00:00 +0200</pubDate>
    </item>
    <item>
      <title><![CDATA[Hij kreeg zijn droomrol in de musical 40-45 (maar de ochtend voor de première wilde hij eerst nog voetballen)]]></title>
      <description><![CDATA[<p>Waar hij ook gaat, daar is hij. Ik heb geen idee van wie hij dat talent erfde. Toevallig pakte ik laatst een kinderfoto van zijn oma en zag de fysieke gelijkenis. Het diepdonkere haar, een rond gezichtje, ogen die bij vermoeidheid ietsjes afhangen. Maar daar houdt de gelijkenis op. Hij die altijd leeft in het moment, zij die eeuwig zweefde tussen gepieker over vroeger en later. Dat laatste herken ik dan weer wel, en ook zijn vader is soms van de zorgelijke soort. Met jaloezie kunnen we naar hem kijken. Zijn lichtheid, zijn blije zijn. “Hij neemt het allemaal niet serieus genoeg.” Eindeloos hoorde ik het op school. Hij bestaat uit lolletjes, is de verpersoonlijking van laatmaarwaaien en de relativering op pootjes. Een kwikzilverkind. Beweeglijk, moeilijk vat op te krijgen, steeds als je denkt dat je hem beetpakt, glibbert hij onder je vingers vandaan. Maar niet onder de mijne. Want ik leerde meebewegen. Wil hij pasta bij het ontbijt omdat hij boterhammen ’s morgens niet te hakken vindt? Dan mag ie van mij met tomatensaus en knoflook in de weer. Bedenkt hij de achthonderdste nieuwe hobby en zijn daar klei, behangplaksel, eenhoornstront en gefermenteerd paprikapoeder uit de Andes voor nodig? Doe je ding. En wil hij op zondagochtend acht uur per se meedoen met een voetbalwedstrijd terwijl hij dezelfde middag moet optreden voor ruim 1500 man? “Ga lekker sporten schat.” Van dat laatste heb ik nu spijt. Met zijn hertenpootjes dribbelt hij over het veld, ik ben als de dood dat ie iets breekt door een ongelukkige tackle. En dan dat brullen. “Vooruit jongens!”, “Neeheeeeee dat was geen buitenspel” en bij een 2-4 achterstand zijn loeiharde uitroep: “KOM OOOOOOP! KOPPIES OMHOOG!” Ik blèr dat ie niet zo moet schreeuwen (ja, die ironie ontgaat me niet). “Denk aan je stem!” Verbijsterd kijkt ie me aan. Zijn stem? O ja. Die heeft hij nog nodig. Enkele uren later brengt zijn geluid talloze mensen aan het huilen. De voetbalwedstrijd is volledig vergeten. Immers, waar hij ook gaat, daar is hij. En nu staat hij in Barneveld. Toen hij vorig jaar hoorde over de oorlogsmusical 40-45 belde hij me meteen op: “Je móét me aanmelden. Dit is mijn droomrol!” Het ongelooflijke gebeurde: hij mocht auditeren, werd aangenomen, heeft vervolgens maanden gerepeteerd. Vandaag is zijn première. Daar staat ie, zijn voetbalknietjes piepen onder een korte jarenveertigbroek uit. Hand in hand met acteur Sjoerd Pleijsier, die hij zo bewondert, zingt hij het slotlied. Met zijn blik naar binnen gekeerd, even helemaal als een jongetje uit het verzet, kijkt hij het duister van het moment in. Dan komt de switch. Het licht gaat aan. Applaus rolt over hem heen. Hij buigt, hij grijnst. Daar is ie weer. Mijn kwikzilverkind. Hij die zo lichtvoetig door het leven trippelt en toch maar mooi even dromen waarmaakt, nota bene op de verjaardag van zijn oma. “Denk je dat ze heeft meegekeken?” vraagt hij in de auto naar huis. Ik knik. Ze was er. Voor heel even. Door hem helemaal in het nu.</p>]]></description>
      <guid>https://www.parool.nl/columns-opinie/hij-kreeg-zijn-droomrol-in-de-musical-40-45-maar-de-ochtend-voor-de-premiere-wilde-hij-eerst-nog-voetballen~b1ec4612/</guid>
      <pubDate>Sat, 5 Oct 2024 00:00:00 +0200</pubDate>
    </item>
  </channel>
</rss>
