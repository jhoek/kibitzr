<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Hij stond stil en keek naar mij, zijn buik puilde over het stuur van zijn scooter]]></title>
      <description><![CDATA[<p>Het was een column die ik niet rond kreeg. Soms gebeurt dat. Er is een idee, het schrijven begint en toch lukt het niet een duidelijk verhaal te fabriceren. Omdat het me niet duidelijk werd. Laatst sprong ik ’s middags op de racefiets en trapte richting Halfweg. Het groen, de vriendelijke boekenuitleenkastjes, vlinders die opfladderden, het was een prachtritje. Maar daar stond ie, vlak voor de plek waar ik doorgaans water drink en vervolgens omkeer om terug te rijden. Zijn buik puilde over het stuur van zijn scooter. Hij stond en keek. Naar mij. Er verscheen een grijnsje. Wat was het dat onaangenaam voelde? Zijn blik van boven naar beneden die bleef hangen rond het heupgebied? De plaats waar hij zich had geposteerd, onlogisch het fietspad barricaderend? Dat stomme lachen? Ik wist niet wat te doen. Reed ik verder, dan ging ie me misschien achterna. Blijven staan dan? Ik pakte mijn telefoon. Als afleiding. Of potentieel reddingsmiddel, geen idee. Ik gluurde richting kerel. Hij likte zijn lippen. De minuten tikten voorbij. Ik kon geen kant op. Plotseling kwam hij op me af. Hij stond vlak voor me en raspte: “Goedemiddag.” “Uhuh,” murmelde ik. Angst welde op. Ik haalde diep adem, mijn handen zweetten. We staarden. Tot er goddank een groepje andere wielrenners aangereden kwam. Razendsnel haakte ik aan en vluchtte weg. Zodra de paniek enigszins verdween, kwamen de vragen. Had ik het goed gedaan? Had ik moeten gillen? Was dat wielrenpakje te strak? Moest ik niet zo zeiken, er was toch niets gebeurd? Schuldgevoel zit iedere kwetsbare ingebakken. We kennen namelijk de automatische reacties. Wees weerbaar, want anders: jouw schuld. Geef geen aanleiding, anders: jouw schuld. Ben je op de verkeerde plek? Jouw schuld. Op de verkeerde tijd? Jouw schuld. Het schuldmonstertje zette zijn klauwtjes in me. De schaamte dat ik zo stom was geweest me bang te laten maken (schuld) zorgde ervoor dat ik de column niet afmaakte. Ik bleef erop kauwen omdat ik de boodschap niet doorgeslikt kreeg. Drie dagen later overkwam Lisa iets veel verschrikkelijkers. Ze was enkele dagen dood, toen boven een RTL-artikel een kop verscheen: “‘Waarom fietste ze ’s nachts alleen?’ Een pijnlijke maar ook logische vraag”. Eronder een verhaal met deskundigen over ouderlijke zorgen. Keurig stukje. Maar door die kop wist ik wat me almaar onduidelijk was gebleven. En voelde ik de woede. Want ik wil niet dat dit als de logische vraag geldt. Dit heet victimblaming. En daar moeten we vanaf. De maatschappij. De politiek. De slachtoffers. Het is inmiddels geen onduidelijk verhaal meer, geen boodschap die zich lastig laat verwoorden. We zijn er klaar mee om te horen dat we ergens niet mogen zijn, geen jurkje mogen dragen, of strakke wielrenkleding, dat we niet de straat op mogen ’s nachts, dat we ons moeten beperken. Vanwege die ene ander. Het moet iedereen nu duidelijk worden. Er bestaat maar één dader. En dat is niet de vrouw die naar huis fietst en er blijkbaar ten onrechte op vertrouwde dat het kon.</p>]]></description>
      <guid>https://www.parool.nl/columns-opinie/hij-stond-stil-en-keek-naar-mij-zijn-buik-puilde-over-het-stuur-van-zijn-scooter~b71d991c/</guid>
      <pubDate>Sat, 30 Aug 2025 00:00:00 +0200</pubDate>
    </item>
    <item>
      <title><![CDATA[Je kinderen weghouden bij online troep is lastig, maar wat als papa en mama zelf drek verspreiden?]]></title>
      <description><![CDATA[<p>Stel, je ziet op straat een man en vrouw hevig armgebaren. “Leugenaar!” gilt zij. “Natuurlijk lieg ik, jij kunt de waarheid niet aan!” dondert hij. Zij houdt een ziedende monoloog waarin ze hem verwijt nóóit die waarheid te vertellen, hij wijst haar fijntjes op een onwaarheid over haar waar hij pas na hun huwelijk achter kwam. Ze loopt weg, beent terug. Zijn knokkels kleuren wit. Naast het stel staan twee bedremmelde kinderen. Een meisje, hooguit negen, hand in hand met een iets ouder jongetje. Onzeker kijken ze naar boven richting ouders. Wat zou je doen? Zou je niet de neiging hebben die kotertjes even mee te nemen voor een ijsje? Ze uit de situatie te halen? Of op zijn minst zalvend tegen papa en mama te zeggen: “Doe dit nou niet waar de kinderen bij zijn.” Natuurlijk wil je dat. Echtelijke ruzies gadeslaan vindt iedereen naar, maar voor kinderen is het hartverscheurend. Toch gebeurt dit voortdurend. Niet op straat, maar online. Een vader die op zijn Instastories treiterschrijft dat hij zo geniet met zijn kleintjes die hij eindelijk twee weken bij zich heeft waarin ze ‘alles mogen wat van mama niet mag, HAHAHA’, de moeder die reageert dat zij tenminste wél grenzen stelt, een andere ­moeder die bij een zonsondergangskiek doodleuk ­vertelt dat het ongelofelijk is dat ze zulke lieve kinderen heeft terwijl hun vader een narcist is, een vader die op LinkedIn onder een foto van een stralend blond meisje schrijft dat hij haar van harte feliciteert met haar verjaardag, maar er helaas niet bij kan zijn omdat mama dat weigert aangezien ze een heks is. ‘Love you. Geniet van je dag.’ En ik wil almaar tegen het scherm roepen: “Niet waar de kinderen bij zijn!” Ik begrijp dat scheidingen pijn doen, ik snap dat het frustrerend is als je ex je kinderen heel anders opvoedt dan jij, ik voel dat er onder al deze teksten verdriet en vooral liefde zit. Maar ze zijn ook egoïstisch. Want die kinderen van wie je zo houdt, kijken mee. Met je woorden kerf je krassen in hun ziel. Iedere ouder weet hoe lastig het is om koters weg te houden bij online troep. We willen niet dat ze haatzaaivideo’s zien, op scholen stikt het van de programma’s tegen online pesten, er bestaan filters die beschermen tegen naakt en geweld. Maar wat als papa en mama zelf drek verspreiden? Drek die kinderen zien. Die hun vriendjes zien. Die hun leven lang traceerbaar is.Straks horen jouw kleintjes van wie je zó veel houdt op het schoolplein: “Mag jij van je papa niks?”, “Jouw moeder leeft van je vaders geld” en “Wat is een narcist?” Wie op internet zijn ex wil pakken, moet zich realiseren dat dit minstens zo erg is voor zijn of haar kroost als midden op de Dam staan krijsen. Slik een paar keer. Haal je giftige vinger van het toetsenbord. Koop een ijsje. Alles om te voorkomen dat je je schuldig maakt aan iets wat niets minder is dan dit: online kindermishandeling.</p>]]></description>
      <guid>https://www.parool.nl/ps/je-kinderen-weghouden-bij-online-troep-is-lastig-maar-wat-als-papa-en-mama-zelf-drek-verspreiden~bec0449b/</guid>
      <pubDate>Sat, 23 Aug 2025 00:00:00 +0200</pubDate>
    </item>
    <item>
      <title><![CDATA[‘Ik droomde dat ik me even helemaal goed voelde,’ zegt mijn vader stralend bij het ontbijt]]></title>
      <description><![CDATA[<p>Dit was een slecht idee. Ik lig in een zee zo blauw dat God er eigenhandig een palet waterverf in lijkt te hebben gekieperd. Wiebelig wacht ik. Waar blijft ie? Dit hadden we niet moeten doen. Ik zie de krantenkoppen al. ‘Nederlandse kankerpatiënt verdronken in zeegrot’. Dat zou slordig zijn. Zal ik ­roepen? Nee, dan alarmeer ik zijn vrouw, die nietsvermoedend op de boot staat. Hij moet zo wel komen, toch? Toch? We zijn in Kroatië. De dagen voelen ­wisselend, afhankelijk van de fysieke ­toestand van mijn vader. Hij ondergaat momenteel nieuwe behandelingen. Eens in de zes weken wordt hij in het ziekenhuis radioactief gemaakt om foute cellen van binnenuit te attaqueren. De dagen daarna mag hij niet naast zijn geliefde slapen en moet hij afstand houden. Tsjernobyl op pootjes. Hij voelt zich matig. Vaak. En goed. Soms. Intussen sprokkelen we mooie momenten. Een drankje op een terras. Samen eten. Met z’n tweetjes fluisterkletsen op een bank in een kerkje in Dubrovnik. Hij sprokkelt. Ik sprokkel mee. En ­probeer te negeren hoe langzaam hij soms loopt. Mijn vader die ooit draken doodde. Die zeemonsters aanpakte. En foute vriendjes. De man met wie ik de ­Kilimanjaro beklom kan nu soms amper de trap richting hotelkamer op. Maar hij leeft. En is dapperder dan toen hij nog spierballen had. “Vannacht droomde ik dat ik me even helemaal goed voelde,” zegt ie stralend bij het ontbijt. Ik aai zijn hand. Sprokkel. “Ik wil varen!” roept ie. We gaan varen. De kapitein prijst een grot aan waar we in kunnen snorkelen. Het is een klein eindje zwemmen, papa kan leunen op een felgekleurde zwemnoodle. Na drie slagen puft hij al. Hij dobbert in zee, een octopus met lamme armen. Toch laat hij zich de grot in kletsen, de kapitein duwt zijn kop onder water en geeft hem een zet waardoor hij de piepkleine opening passeert. In het ­pikdonker probeer ik naar mijn man te ­seinen. “Ik weet niet zeker of dit goed gaat.” Mijn pa rust uit op een gemeen ­stekende rots. “Je kunt aan mijn been ­hangen,” zegt mijn echtgenoot goeiig, “Dan hoef je niks te doen.” Mijn vader knikt. De kinderen hebben nergens erg in, die plonsen weer naar buiten. Ik volg ze. En dan wacht ik. Eindeloos. Ik wil roepen, maar tegelijkertijd geen paniek zaaien. Wat als hij flauwvalt? Hoe krijg je een ambulance een watergrot in? Dan, na een eeuw of drie, klinkt er gepuf. Geproest. Een voorzichtig lachen. Ze komen de donkere baarmoeder uit, zwemmen richting licht. Even later zit mijn vader op de boot. Zijn vijftienjarige kleinzoon slingert een arm om hem heen. De kapitein heeft keihard Tina Turner aangezet. You’re simply the best. Mijn papa leunt tegen de brede schouder van de jongen en heft zijn kop naar de zon. Ik maak een foto. Sprokkel. De volgende morgen vertelt hij schaterend via Facetime aan vrienden over het avontuur. Natuurlijk was hij niet bang. Ha! Het was prachtig! Mijn vader die draken doodde. Hij sprokkelde een nieuw avontuur bijeen.</p>]]></description>
      <guid>https://www.parool.nl/columns-opinie/ik-droomde-dat-ik-me-even-helemaal-goed-voelde-zegt-mijn-vader-stralend-bij-het-ontbijt~b6be9f62/</guid>
      <pubDate>Sat, 16 Aug 2025 00:00:00 +0200</pubDate>
    </item>
    <item>
      <title><![CDATA[Vakantie is er ook voor nieuwe rituelen]]></title>
      <description><![CDATA[<p>Zevenenvijftig. Achtenvijftig. Negenenvijftig. Zestig. Precies zestig. Niet eentje meer. Niet eentje minder. Zestig. Genau. Ludwig van Beethoven hield er in zijn leven een strak regime op na. Elke ochtend telde hij met de hand zestig koffiebonen. Eén voor één. Heel precies. Daar zette hij een kopje zwarte leut van. Pas daarna kon hij aan het werk. Ik vind het een heerlijk weetje en er staan er meer in het boek Dagelijkse rituelen van Mason Currey, heruitgegeven met bijdragen van Ernst-Jan Pfauth. Ludwig hing aan zijn koffiebonen, Sigmund Freud kon niet aan de arbeid als hij zelf alledaagse handelingen moest verrichten waardoor ie zijn vrouw tandpasta op zijn borstel liet doen en Truman Capote werkte uitsluitend in bed (“Ik ben een horizontale auteur.”). Ja, een mens doet gekke dingen om zichzelf aan te zwengelen. En niet alleen creatievelingen hangen aan procedures. De verplichte brainstormsessie op donderdagmiddag in een consultancyfirma? Ritueel. De bila’s waarmee op ministeries plannetjes ingekopt worden? Ritueel. De bij de manager in te leveren A4’tjes met halfjaardoelen? Ritueel. Nuttig natuurlijk. Alleen functioneer ik er slecht bij. Ooit werkte ik op de redactie van een financieel tijdschrift. De overenthousiaste hoofdredacteur verplichtte ons elke ochtend tot een tienminutenvergadering. Ik weet de eerste uren op een systeemplafondkantoor doorgaans amper mijn voornaam, laat staan dat ik briljante plannen pitch. Meestal kwam het erop neer dat ik precies op het verkeerde moment de woest gesticulerende eindbaas per ongeluk aankeek waarna ik een artikel over de keldering van de Noord-Koreaanse munteenheid in mijn maag gesplitst kreeg. Dat ik tijdens de lunch boven twee kantinekroketten een idee had voor een veel beter stuk? Jammerdebammer, te laat. Ik ben nu eenmaal geen Beethoven met heldere rites, of een immer parate redacteur. Dat heeft ook voordelen. Ik kan namelijk overal werken, zolang het geen vastomlijnde arbeidssituaties zijn. Ik heb stukken geschreven naast de TunFun-ballenbak, scènes getikt terwijl ik ’s nachts naakt in de badkamer stond omdat ik mijn man niet wilde wekken, lezingen voorbereid op de racefiets ploeterend tegen Noord-Hollandse tegenwind. Dat dit kan, is natuurlijk de luxe van freelancen. Maar soms gun ik mensen met een strakker ingerichte baan diezelfde denkvrijheid (werkmethode Voordemallemoerskontweg, ook wel Tkomtopalspoepen genaamd). Want juist ideeën die plotsklaps oppoppen zijn de vonkjes waardoor je aan de slag wil. Dat geldt stukken minder voor de plannen die je verplicht tijdens een vergadering moet indienen en die vervolgens lusteloos op een whiteboard belanden. Goede zin levert nu eenmaal vaak meer op dan dure plicht. Enfin, wat werkt werkt. Tel zestig koffiebonen uit, beleg vergaderingen tot je sterretjes ziet, maak rapporten met actieplannen, -punten en -lijstjes. Maar bedenk ook dat vakantie er is voor nieuwe rites. Om ideeën te laten zweven als libellen boven een slootje. Voor een mooi verhaal dat zomaar uit de lucht te plukken valt. Het vrije werken, misschien is dat iets waarover iedereen kan wegdromen de komende tijd. Om vervolgens in september alle nieuwe plannen lekker in te kunnen koppen tijdens een bila.</p>]]></description>
      <guid>https://www.parool.nl/columns-opinie/vakantie-is-er-ook-voor-nieuwe-rituelen~b15b06a2/</guid>
      <pubDate>Sat, 19 Jul 2025 00:00:00 +0200</pubDate>
    </item>
    <item>
      <title><![CDATA[Peter Pan hoeft zes weken geen pillen]]></title>
      <description><![CDATA[<p>Hij schiet de hoogte in. Even lette ik niet op en plotsklaps botte hij uit. Dat wrikt en wringt. Hij is blij met zijn nieuwe postuur, maar onhandig in de motoriek. Ledematen schieten plotsklaps naar voren, zijn voorhoofd kopt het keukenkastje en oeps, hij keilt een glas van tafel. Ik laat het. Hij hoort al zo vaak dat ie moet stilzitten. Het is eindelijk vakantie. Nu mag hij bewegen wat hij wil. Stiekem begluur ik hem en zijn nieuwe postuur af en toe. Dan realiseer ik me: ondanks zijn lengte is hij nog altijd Peter Pan. Een manjongen, een jongensman, een kind in een tienerlijf met ogen die grijnzen en een bulderlach die een oude man met rollator op straat doet opschrikken maar die zo aanstekelijk is, dat er onmiddellijk meegelachen wordt. Peter Pan strooit sterrenstof. Hij verzint verhalen. Heeft elke dag een nieuwe uitvinding. Maar ook een rapport met onvoldoendes door black-outs waarbij zijn systeem plotsklaps stokt, een typische add-kwaal. Docenten klagen dat ie zijn spullen vaak niet op orde heeft. Er staan talloze telaatmeldingen in Magister. En hij beschikt over een wiebelbeen. Een wiebelbeen dat altijd beweegt. Terwijl anderen in de klas netjes rechtop in stoelen zitten. Een columniste schreef jaren geleden dat ze zich zo ergerde aan koters van anderen. Die lawaai maakten bijvoorbeeld. Onopgevoed gajes was het. In tegenstelling tot haar eigen kroost uiteraard. Het krantenstukkie kon op voorspelbare bijval rekenen. “Voed ze gewoon op en zet ze anders op de trap zoals de nanny altijd doet of misschien moet dat schorriemorrie eens met een rietje krijgen zoals vroeger, toen alles beter was.” Jaja, makkelijk lullen. Een vriendin van me met een enorm temperamentvol kind volgde met tranen in haar ogen de discussie. Want haar jochie liep niet in de pas. “Ik heb echt álles geprobeerd.” En soms lukt het niet. Omdat niet iedereen hetzelfde is en mensen niet zomaar in elke maatschappelijke mal passen. Dan kun je het wel willen: een vierkantje door een rondje duwen, maar het past niet. En het vierkantje krijgt dagelijks te horen dat hij niet deugt. Overigens is de zoon van mijn vriendin tegenwoordig een ongelofelijk vriendelijk, beleefd jong dat nooit meer driftig wordt. De woede is geluwd. Soms passen mensen opeens toch. En af en toe blijven ze anders. Net niet helemaal passend. Ik loop de trap op en hoor Peter Pan die Coldplay op de gitaar speelt. Hij zingt erbij. Luid uiteraard. Maar prachtig. I used to ruuuuule the world. Hij leerde zichzelf de akkoorden aan. “Een makkie, mam.” Zes weken is ie vrij. Hij hoeft nu ook geen pillen. De enige reden dat hij medicijnen slikt is om de schooldagen uit te zitten. Is dat niet raar? Het wrikt en wringt. Maar nu mag hij zingen. De jongen die het hele jaar hoorde dat het beter moet, zachter, stiller. Omdat hij een vierkantje is en geen rondje. De jongen met de uitvindingen. De jongen met het sterrenstof. De jongen met zijn wiebelbeen. Een wiebelbeen dat dansen moet.</p>]]></description>
      <guid>https://www.parool.nl/columns-opinie/peter-pan-hoeft-zes-weken-geen-pillen~b5e9dd64/</guid>
      <pubDate>Sat, 12 Jul 2025 00:00:00 +0200</pubDate>
    </item>
    <item>
      <title><![CDATA[De eeuwige focus op dun, dunner, dunst is letterlijk en figuurlijk ziekmakend]]></title>
      <description><![CDATA[<p>Eet nooit je brood, alleen beleg. Ga je uit dineren, kies witte vis. Zonder saus. Saus is pies van de duivel. Je servet blijkt je beste vriend. Want alles wat je niet eet, verstop je eronder. En als de ober je bord komt halen vertel je hem dat het héérlijk gesmaakt heeft. Deze leefregels staan geëtst in mijn hoofd. Mijn moeder had een eetprobleem. Ze leefde volgens een strak regime en haar koelkast stond vol lightproducten. Ze leed aan hevige stemmingswisselingen, tegelijkertijd voedde ze zichzelf niet. Terwijl gezonde vetten kunnen helpen bij depressieve klachten kwamen die haar lijf niet binnen. Doorgaans zweefde ze op het randje van ondergewicht, af en toe kukelde ze eroverheen. Maar als ik met haar in een chique modezaak stond – ze was dol op kleding – kirden verkoopsters altijd hetzelfde tegen haar: “Oh, dat zal u enig staan! U bent zo mooi slank!” Als kind dacht ik dat ze gelijk hadden en voelde ik me naast mama meteen een dikke blob. Als volwassene werd ik woedend van deze praat die voeding voor anorexia was. De enige voeding die mijn moeder graag tot zich nam. Het heeft me veel moeite gekost een normaal eetpatroon te ontwikkelen. Het normaal uit mijn jeugd was achteraf gezien absurd. Even mal als de hoeveelheid complimenten die mijn moeder kreeg vanwege haar ijzeren magertediscipline. Als ze nog leefde, zou ze haar lol op kunnen. Onlangs heeft TikTok wereldwijd de hashtag #SkinnyTok geband die gebruikt werd bij video’s die extreem gewichtsverlies promootten. Mooi, maar de focus op ongezond dun verdwijnt niet. Recent verhaalde de schrijfster Glennon Doyle in haar nieuwsbrief over wat haar gebeurde bij een awardshow. Doyle lijdt aan anorexia. Ze was even aan de beterende hand, maar recentelijk kreeg ze een enorme terugval. Op het evenement liep ze een journalist tegen het lijf. “Ze keek van mijn gezicht naar mijn lichaam (Ribben. Ze zag ribben door mijn jurk heen. Ik zag hoe ze ze registreerde). Ze keek weer naar mijn gezicht en zei vervolgens: ‘Je ziet er fantastisch uit! Wát is je geheim?’” Dat geheim heet ziekte. En nee, niet iedereen die dun is, heeft een eetprobleem, we zijn allemaal anders gebakken. Maar nu, mede dankzij Ozempic, weer hon­derden sterren op rode lopers trots hun magerte tentoonstellen, moeten we ons wel zorgen maken. (Niets ten nadele van Ozempic overigens, maar het is bedoeld om mensen naar een gezond gewicht te helpen, niet naar een ongezond ondergewicht.) Een andere Amerikaanse schrijfster, Katie Sturino, publiceerde laatst een roman. The New York Times interviewde haar, iets waar ze trots op was. Tot het stuk verscheen. Het ging alleen maar over de kilo’s die ze recentelijk was afgevallen. En zo worden mensen gereduceerd tot hun gewicht. Zo blijven ze de noodzaak voelen om zichzélf te reduceren. Tot ze size zero zijn. En er niets meer van ze over is. De eeuwige focus op dun, dunner, dunst is letterlijk en figuurlijk ziekmakend. SkinnyTok is inmiddels verdwenen. Het wordt hoog tijd dat dat ook met skinny talk gebeurt.</p>]]></description>
      <guid>https://www.parool.nl/columns-opinie/de-eeuwige-focus-op-dun-dunner-dunst-is-letterlijk-en-figuurlijk-ziekmakend~ba0d70ec/</guid>
      <pubDate>Sat, 5 Jul 2025 00:00:00 +0200</pubDate>
    </item>
    <item>
      <title><![CDATA[Over een steile brug schuifelt een ‘oei oei oei’ roepende vrouw in een glitter-jurk]]></title>
      <description><![CDATA[<p>“Je moet er doorheen bewegen,” zegt de fysiotherapeut terwijl ik op handen en knieën op zijn behandeltafel zit. “Mensen gaan met deze pijn stil liggen, maar dat is verkeerd. Blijf bewegen.” Het is me onder mijn ribben geschoten. Acute spit heette dat vroeger, maar dat schijnt een achterhaalde term te zijn. Whatever, ik voel me zelf vooral een achterhaalde term. Zo ben je een fitterd die dagelijks sport, zo een stram wijf dat slechts kan bukken als ze heel hard “Oei oei oei” roept. Bij de fysio dien ik als een kat mijn rug te hollen en te bollen. “Elke dag, zo vaak mogelijk,” klinkt het opgewekt. Hoe ik mezelf zonder hulp in deze houding manoeuvreer is me een raadsel. Mijn man zit in Canada, want zijn moeder is de weg kwijt. Mijn schoonzus heeft het huis vol camera’s gehangen om haar in de gaten te houden en zag laatst dat ze minutenlang probeerde te telefoneren met de tv-afstandsbediening. Ze stond middenin de woonkamer in haar pyjama met haar handtas stevig vast. “Mam, wat doe je, het is zondagochtend zeven uur?” vroeg mijn schoonzus toen ze haar zelf maar even belde. “Eeeeh,” antwoordde de vrouw. Toen haalde ze verbaasd twee attributen uit haar tas: een fles champagne en een banaan. “Waar ging ze naartoe?” vroeg ik toen mijn man het vertelde. “Geen idee,” bromde hij. “Ik denk naar nergens.” “Je moet er gauw heen,” zei ik. “Nu herkent ze je nog.” Dus rommel ik me alleen door de dagen. Dat gaat prima, ik ben verdorie niet zielig. Die rug is alleen een beetje gedoe. Tandenpoetsen zorgt voor schimpscheuten, veters strikken is onmogelijk en vanmorgen heb ik een drol van Frenkie de Hond opgeraapt terwijl ik me – “Oei oei oei” – als een drenkeling die een mast zoekt vastklauwde aan een lantaarnpaal om me zo met de dampende zak omhoog te hijsen. Ja, het leven is een aaneenschakeling van hoogtepunten. Na de fysio besluit ik tot een middagwandeling. Het is dertig graden, de Ring staat vol feesters, tijd om ook wat slingers op te hangen. Punt is dat ik de was niet heb gedaan – ik kan niet bukken richting trommel – en mijn enige niet te hete schone kledingstuk een galajurkachtige situatie met spaghettibandjes betreft. Ach ja, ik vier mijn eigen feestje. De hond springt dolblij het IJ in. Leuk hoor, het nadeel is alleen dat ie daarna met zijn natte bontjasvacht riekt als een bunzing. En dan moeten we naar huis. En dan blijk ik te zijn vergeten dat er op de route asfalt ligt. En dan blijft Frenkie staan, hulpeloos starend naar zijn poten vol tere zachte kussentjes. Niet lang daarna schuifelt over een steile brug een “Oei oei oei” roepende vrouw in glitterjurk met in haar armen een enorm stinkend beerachtig druipbeest. Wie goed luistert hoort haar murmelen: “Je moet er doorheen bewegen!” Zo is dat. Je moet er doorheen bewegen in het leven. En blij zijn dat je nog weet waar je naartoe gaat. Hoog tijd voor champagne. Zonder banaan.</p>]]></description>
      <guid>https://www.parool.nl/columns-opinie/over-een-steile-brug-schuifelt-een-oei-oei-oei-roepende-vrouw-in-een-glitter-jurk~b8e4be1b/</guid>
      <pubDate>Sat, 28 Jun 2025 00:00:00 +0200</pubDate>
    </item>
    <item>
      <title><![CDATA[Het zijn niet de fatbikes, maar de piemels]]></title>
      <description><![CDATA[<p>Ze had het niet duidelijker ­kunnen zeggen. Er zat zichtbare ergernis in het gezicht van Femke Halsema (het is een kunst om zowel ironisch als geïrriteerd te kijken en onze burgemeester beheerst die als geen ander) ­tijdens het debat over de tientallen aanrandingen in het Rembrandtpark. Eikeltjes scheuren daar vrijelijk rond terwijl ze vrouwen betasten, een ongelooflijk akelige trend die uiteraard zo snel mogelijk moet stoppen. Maar ja, hoe krijg je dat voor elkaar? Raadslid Cas van Berkel wist het wel. Fatbikes zijn de gemene deler van de daders dus leek het hem verstandig om ze allemaal maar te verbieden. Een zuchtje ontsnapte me toen ik het hoorde. Ik behoor zelf ook niet tot de fat­bikefanclub, maar daar gaat het hier niet om. Want hoewel Van Berkel het ongetwijfeld goed bedoelt, is hij in de welbekende val getrapt die ik maar even ‘Het ligt aan de omstandigheden joh’ noem. Bij aanranding en verkrachting krijgen bijzaken bovenmatig vaak de schuld. Het befaamde ‘Ze had geen kort rokje moeten aantrekken’ is er zo eentje. Maar ook ‘Ze was dronken’, ‘Waarom heeft ze zich niet verzet?’, ‘Vrouwen overdrijven vaak een beetje’, ‘Mannen zijn nu eenmaal jagers’, ‘Jongens vervelen zich te veel’ en ga zo maar door. Victimblaming en het bagatelliseren van seksueel geweld zorgen ervoor dat minder dan tien procent van de vrouwen die befoezeld, viezig beschaamd, geknepen, onvrijwillig geaaid en pervers betast worden, aangifte doet. Uit onderzoek van het CBS uit 2022 blijkt zelfs dat slechts 1 procent toen aangifte heeft gedaan (!) Overigens komt het bij een aangifte bij minder dan 1 op de 10 gevallen daadwerkelijk tot een veroordeling. Dat helpt uiteraard niet. Seksueel grensoverschrijdend gedrag is ook ingewikkeld om aan te tonen, vaak vanwege het gebrek aan getuigen. Dus moeten we zeggen: liever voorkomen dan genezen (of in dit geval onbewezen). Internationaal onderzoek wijst uit dat effectieve preventie vooral zit in gedragsverandering, educatie en aanpak van sociale normen, niet in het beschuldigen van slachtoffers uiteraard maar ook niet in oppervlakkige maatregelen. Symbolische voorstellen als vervoersverboden richten niets uit. Logisch ook. Gasten die hun vieze klauwen niet thuishouden kunnen zich vervoeren op een fatbike. Maar ze kunnen ook op een wit paard gaan zitten, in een Maserati rijden, op een roestige oude opoefiets of zich desnoods per luchtballon verplaatsen. Ze blijven gasten die hun vieze klauwen niet thuis kunnen houden. Het heeft kortom weinig zin om fatbikes, witte paarden, Maserati’s, roestige oude opoefietsen en luchtballonnen te verbieden. Wat er echt toe doet is het befaamde ‘Educate your sons’ (en niet alleen onze sons, ook bijvoorbeeld oude televisiemannen die geregeld brommen ‘dat ze er vast om vroeg’ en vrouwen niet zo moeten zeiken). Dat weet onze getergde burgemeester ook. Zij ontraadde de motie van Van Berkel, aangezien er wat haar betreft een totaal andere overeenkomst dan een fatbike bestaat bij de daders van al die bepotelingen. “Volgens mij is dat een piemel,” zei ze fijntjes. En dat is het enige wat we moeten onthouden.</p>]]></description>
      <guid>https://www.parool.nl/columns-opinie/het-zijn-niet-de-fatbikes-maar-de-piemels~b28721dd/</guid>
      <pubDate>Sat, 21 Jun 2025 00:00:00 +0200</pubDate>
    </item>
    <item>
      <title><![CDATA[Niets is zo beangstigend als het potentiële ontstaan van een TikTokrij in je buurt]]></title>
      <description><![CDATA[<p>O nee, dit gaat helemaal mis. In mijn favoriete lunchtent (eentje met gezellig Franse gerechten, personeel dat gewoon Nederlands spreekt en áltijd een bakkie water voor de hond) zijn twee meisjes naast me aangeschoven. Ik schat ze een jaar of 19. Een draagt een petje waar de Gucciontwerper vrijelijk het logo over heeft uitgespuugd, de ander van die gympen die vroeger doorgingen voor gezondheidsschoenen en waar je niet dood in gevonden wilde worden, maar die nu zo hip zijn dat je dood schijnt te willen als je ze níét bezit. Nuffig bekijken ze de lunchkaart. Ze vragen niet om water, maar om Pellegrino, daarnaast wensen ze een glaasje sjampie. Ja, ze zeggen sjampie. Ze hebben daarbij ook last van de merkwaardige afwijking die veel gen Z-meiden plaagt, waarbij elk laatste woord in een zin hevig wordt beklemtoond waardoor alles wat ze zeggen een vraag lijkt. “Oh, ik heb echt zin om te éten,” roept de één. “Ja, I’m stárving,” bevestigt de ander. Dan moet er een foto worden genomen, van bovenaf uiteraard, er moet becomplimenteerd worden (“Jij bent zo knáp”, “Nee jij bent knáp”). Frenkie de hond die naast me op een houten bankje zit (dat mag hier gewoon) begint omstandig te geeuwen. Ik echter ben klaarwakker, want ik hoor dat het gesprek over hun following gaat. “Op hoeveel zit jíj?” vraagt Gympie. “Dertigduízend,” snoeft Gucci . “En allemaal over éten?” “Ja, voedsel blijft trending. En ik ben en blijf natuurlijk een fóódie.” “Oh ja, ik ben ook héél erg een fóódie.” Dat is het moment dat paniek zich van me meester maakt. We hebben in deze stad een hoop te vrezen. Parkeerproblematiek, toenemende cocaïnemaffia, stijgende zeespiegel. Maar niets is zo beangstigend als het potentiële ontstaan van een TikTok-rij in je buurt. De arme mensen in de Negen Straatjes kunnen erover meepraten. Zo woon je bij een lieflijk bruggetje, zo staat het vergeven van de hysterisch opgewonden toeristen die gillend urenlang in de rij wachten op hun extreem gewilde doodgewone friet. De eerlijkheid gebiedt te zeggen dat ik zelf ook weleens in zo’n rij heb gestaan. Jaren geleden zag mijn oudste een video van een freakshake waar hij dagenlang van in de ban was. In een naar suikerspin meurende tent kregen we na eindeloos wachten een knalroze drab voor onze neus van melk gemengd met Roosvicee waar liefdeloos een zak spekkies over was uitgestort. Tegenwoordig beschik ik over twee pubers die alleen maar honger hebben en weinig behoefte aan culinaire trends. Het maakt ze niet uit wat ik erin douw: halve broden, hondenbrokken, cement. Het zijn in ieder geval geen puriteintjes die eisen dat de tomatentartaar wel van Italiaanse pomodori is gemaakt want anders krijgt hun maagje het niet verteerd. De dames naast me kijken ietwat misprijzend op hun bordjes. “Wel lekker.” “Ja, maar ook een beetje raar.” Bij het afruimen vraagt de serveerster of het gesmaakt heeft. Gucci knikt minzaam. Dan zegt ze: “Jawel, hoor. Maar die steak tartaar, hè… Wel jammer dat ie koud was.” Ik adem opgelucht uit. Hier komt voorlopig geen TikTokrij.</p>]]></description>
      <guid>https://www.parool.nl/columns-opinie/niets-is-zo-beangstigend-als-het-potentiele-ontstaan-van-een-tiktokrij-in-je-buurt~b8925f75/</guid>
      <pubDate>Sat, 14 Jun 2025 00:00:00 +0200</pubDate>
    </item>
    <item>
      <title><![CDATA[We zijn luid, we zijn veel, we zijn praatgraag]]></title>
      <description><![CDATA[<p>Het is donderdag half acht en we zitten met z’n vieren aan het avondeten. Dat komt minder vaak voor dan ik zou willen maar er is altijd wel één knaap die voetbaltraining heeft en dat duurt vaak tot laat. Maar goed, op deze avond zijn we altijd samen. En dan begint Het Grote Permanent Onderbroken Tafelgesprek Dat Nooit Hetzelfde Is Maar In De Basis Nimmer Afwijkt. Jongste: “Naaaaaah, vandaag op school, ik maakte wat mee. Ik…” Echtgenoot: “Ik reed net op de snelweg, wist je dat ze die deze zomer helemaal open…” Jongste: “Wacht nou, ik móét jullie dit vertellen. Ik ging dus…” Echtgenoot: “Niet te doen. Weet je nog vorig jaar? Van noord naar zuid komen leek wel een landverhuizing.” Jongste: “Joehoe!” Roos: “Schatje, ga even zitten als je eet.” Jongste: “Ik kan niet zitten en praten tegelijk.” Oudste: “Mam, mijn nieuwe kicksen zijn zo goed, ik wil ze de hele dag aan, ze voelen lichtvoetig en tegelijk…” Jongste: “Hallo. Ik was aan het praten.” Echtgenoot: “En ze kondigen ze nauwelijks aan, hè, die wegwerkzaamhe–” Roos: “STILTE! En nu gaan jullie rustig zitten. Papa ook. En dan mogen jullie allemaal. Eén voor één.” Jongste: “Maar…” Oudste: “Hoe...” Echtgenoot: “Wat ik dus wou zeggen…” Doodvermoeiend. Een gestructureerd gesprek voeren met drie huisgenoten, allemaal gediagnostiseerd met ADD, is als denken dat je met Geert Wilders de boel in Den Haag bij elkaar kunt houden: volslagen onmogelijk. Onze tafelkakofonie is door geen dirigent te temmen. En ik? Ik probeer de boel in het gareel te houden, net zo lang tot ik het opgeef, achteroverleun en eerlijk gezegd tamelijk tevreden ben. Want de laatste tijd realiseer ik me hoe belangrijk het is dat je je verhaal wil doen. En dat ik weliswaar kan mopperen op de ADD-hak-op-de-tak-trein die nooit eens rustig een stationnetje aandoet, maar de jongens zijn behoorlijk erfelijk belast. In mijn familie zijn we luid. Dat heeft zo zijn irritante trekjes (ik ben weleens wegens te hard lachen bijna een restaurant uitgezet). We zijn veel. Maar bovenal zijn we praatgraag. Met mijn vader hang ik drie keer per week minstens een uur aan de lijn omdat er van alles te bespreken is, ook mijn moeder, toch een introvert type, stond vaak te hippen in de keuken omdat ze zo graag wilde zeggen wat de buurman van achter de dijk had meegemaakt. En ergens is dat niet alleen luid. Het is liefde. Ik ken zoveel zwijggezinnen en stilgevallen huwelijken. Onlangs sprak ik een vriend die gescheiden is. “We vertelden elkaar nooit meer wat,” zei hij mistroostig. Toen realiseerde ik me hoe belangrijk het is iets te willen vertellen. Je kunt nog zo vaak braaf ‘Ik hou van jou’ zeggen, maar wie bel je als je een verhaal hebt? Is dat niet degene om wie je leven draait? Ik denk het. En ik mag van geluk spreken dat mijn mannen hun leven van alledag zo graag aan elkaar en mij kwijt willen. Het wordt tijd dat ik dat eens tegen ze zeg. Als ik ertussen kom.</p>]]></description>
      <guid>https://www.parool.nl/columns-opinie/we-zijn-luid-we-zijn-veel-we-zijn-praatgraag~b583673e/</guid>
      <pubDate>Sat, 7 Jun 2025 00:00:00 +0200</pubDate>
    </item>
  </channel>
</rss>
