<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Uiig bezie ik het leven, dat een linkse directe uitdeelt]]></title>
      <description><![CDATA[<p>Als personages in een film ergens enorm van schrikken, laten ze altijd iets vallen. De boosaardige ex blijk in de woonkamer te zitten, de kat is aangereden, donderslag zet het tuinhuis in lichterlaaie en voor je het weet ligt de uiteengespatte wereld als een mozaïek van glasscherven op de vloer. Als ik schrik, doe ik niets. Uiig bezie ik het leven dat een linkse directe uitdeelt, ik laat me slaan, bewegingloos. Dus bevries ik wanneer mijn vader, die zich al weken beroerd, om niet te zeggen kankerziek voelt, in de behandelkamer van de dokter zachtjes zegt: “Dat ik doodga, daar heb ik me al mee verzoend. Maar ik zou zo graag nog één jaartje hebben waarin ik me goed voel.” Eén jaar. Ik weet dat de chemo zowel fysiek als mentaal veel kapot geramd heeft, en toch. Eén jaar. Is dat alles? Ik schrik. Maar mijn handen liggen stil in mijn schoot. Pas enkele dagen erna elleboog ik een bord van tafel, loop tegen de kast aan die daar toch echt al jaren staat en keil een volle mok thee over een stekkerdoos waarna de stoppen doorslaan en ons hele huis in het donker staat. ‘Ik denk dat het goed is als mijn gezin me ver bij kliffen, broodmessen en open vuur vandaan houdt,’ grap ik online, maar zelfs grapjes lukken niet: een boosaard tweet dat ik niet zo koket moet doen over mijn onhandigheid. Geloof me, er is weinig kokets aan een ontplofte stekkerdoos. ‘Klompig’ noemde mijn moeder – eveneens coördinatietechnisch uitgedaagd – dit gedoe, wat een goed woord is. Ik strompel alsof ik twee enorme schuiten aan mijn voeten heb waarop ik onmogelijk lichtvoetig kan manoeuvreren. Die klompigheid is strontvervelend, omdat ie altijd opkomt wanneer ik rechtop moet staan, niet omver gewaaid mag worden, mijn kop erbij moet houden. Juist nu doet die kop het niet. En dan mis ik een oorbel. Het was het verjaardagscadeau van mijn man. Mijn vader en zijn verloofde gaven er een bijpassende ring bij. Groene steentjes, met zorg uitgezocht, iets helders in dagen vol stof. Uit gewoonte had ik mijn oorlel bevoeld. Die blijkt plotsklaps leeg. Paniekerig zoek ik het huis na. In capuchons, jasmouwen, de wasmachine, onder mijn hoofdkussen. Niets. Ik bel mijn lief in tranen. Joh, dat geeft toch niet, ’t is maar materie,” zegt ie goeiig. Maar dat is het niet. Het is controle. Het is de boel in de hand. Het is weten dat niet altijd alles verdwijnt. Neurotisch loop ik anderhalf uur lang opnieuw de wandeling die ik ’s ochtends met de hond maakte. Tussen beton, asfalt, stoepsteen en stukjes gras neus ik als een verward wijf dat de weg kwijt is. Niets licht op. De straat blijft dof. Ik blijf dof. En dan, uren later, videobelt mijn sportschoolvriend. “Is deze van jou?” Lucht vindt eindelijk zijn weg naar mijn longen. Even later appt mijn vader. “Dag kind. Ik had best een goeie dag.” Ik glimlach. Alles gaat kapot. Maar nu niet. Mijn hand glijdt richting oor. Groene steentjes.</p>]]></description>
      <guid>https://www.parool.nl/columns-opinie/uiig-bezie-ik-het-leven-dat-een-linkse-directe-uitdeelt~b634f0ed/</guid>
      <pubDate>Sat, 11 May 2024 00:00:00 +02:00</pubDate>
    </item>
    <item>
      <title><![CDATA[De klap die de granaat maakte was immens: Dirks been raakte geperforeerd, zijn meiske was meteen dood]]></title>
      <description><![CDATA[<p>Littekens worden snel vergeten. De aan elkaar genaaide huid is onmiddellijk aan het zicht onttrokken door een pleister. Na heling wordt de schade meestal verborgen onder een trui. Soms schrijnt het nog, jeuk komt op, maar al snel wordt die irritatie weggewreven. Dit was van ooit. Niet nu. Nu zijn andere zaken aan de orde. Ik begrijp het, maar ben het er niet mee eens. Het liefst zou ik ieder mens zien inclusief zijn butsen, krassen en wonden van weleer. We zijn niet te begrijpen als we onze pijn niet durven tonen. En dus vertelde ik deze week mijn zoons over de littekens van Dirk Roskam. Als zijn kinderen hem vroegen hoe hij aan de rare donkere vlekken op z’n been kwam, antwoordde hij vaag: “Och, da’s een beetje metaal van een ongeluk.” “Waarom ga je niet naar de dokter en laat je het weghalen?” Het felle “Nee! Nooit!” was veelzeggend, maar wat precies werd duidelijk vlak voor Dirks sterven. Pas toen vertelde hij waarom hij elk jaar een keer naar Friesland ging. “Een vriend bezoeken,” zei hij er doorgaans over. Maar die vriend was zijn verleden. Die vriend was een graf waar hij bloemetjes legde. Een boeket voor een meisje. In de oorlog had Dirk ondergedoken gezeten bij een liefdevolle Friese familie. De dochter in huis ving zijn blik. Een blik die hij niet losliet. Ze kusten en werden onafscheidelijk. Op een dag vonden Dirk en zijn meisje op het erf een ijzeren voorwerp. Achteloos smeten ze het weg. De klap die de granaat maakte was immens. Dirks been raakte geperforeerd. Zijn meiske was meteen dood. Nooit sprak hij meer over haar. Pas toen hij te oud was om nog naar Friesland te reizen, kwam in horten zijn verhaal eruit. Het verhaal van de bloemetjes, het graf, de liefde die tegen de aarde kapotsloeg. Het verhaal van de plekken op zijn been, de butsen in zijn ziel. Butsen waarover hij nauwelijks spreken kon, maar die nooit mochten worden vergeten. Dirks zoon Jaap stuurde mij het verhaal van zijn vader. Ik heb het hier eerder opgeschreven. Ik heb het thuis ook vaker verteld. Maar sommige geschiedenissen moet je blijven herhalen. Zeker nu. Het geluid van ‘Opdat wij niet vergeten’ wordt momenteel overstemd door een kakofonie vol felle uitingen over protest ja of nee, 7 oktober, woorden als genocide en wanneer je ze wel en niet gebruikt. Al die discussies mogen, nee, móéten worden gevoerd. Maar mag het op 4 mei alsjeblieft heel even stil zijn? Twee minuutjes slechts? Juist nu, op een dag van herdenken, mogen geen nieuwe wonden worden gemaakt. Laten we zwijgen en denken aan de oude. Aan wat ooit gebeurde en waarvan we hebben gezegd: dit mag nooit meer. Bij niemand. Geen enkel volk, land of ras. Maar nooit meer komt pas in beeld, als we stilstaan bij de pijn die was. Bij de krassen op de benen van Dirk Roskam. Bij littekens die nooit mogen worden weggepoetst.</p>]]></description>
      <guid>https://www.parool.nl/columns-opinie/de-klap-die-de-granaat-maakte-was-immens-dirks-been-raakte-geperforeerd-zijn-meiske-was-meteen-dood~bf2a2210/</guid>
      <pubDate>Sat, 4 May 2024 00:00:00 +02:00</pubDate>
    </item>
    <item>
      <title><![CDATA[Hoe hoeren en snoeren ezeltje-prik werd]]></title>
      <description><![CDATA[<p>‘Hé liefje, vandaag is ­bijzonder, want de koningin is jarig, nou ja, eigenlijk haar moeder, maar haar verjaardag vieren we nu en de koningin is de baas van het land, nou ja, niet echt maar toch een beetje, en daarom heeft iedereen voor haar oranje kleren aan en gaan we op straat dansen en oranje tompoezen eten. Snap je het een beetje?” “Ja mama. Poes is jarig.” Het mooie aan terugkerende feestdagen is dat ze reflecteren in welke levensfase je zit. Bovenstaand gesprekje voerde ik met mijn oudste, twaalf jaar geleden, toen Konings nog Koninginne heette, maar onze straat net zo oranje gekleurd was als nu, de geur van verkoold vlees even hard door stegen walmde en ergens ver weg de eeuwige volkszanger jammerde over bloed, zweet en tranen. Alle ingrediënten van het volksfeest zijn altijd geruststellend hetzelfde, alleen de beleving ervan ­verandert. Zo dwarrelen talloze oranje herinneringsflarden door mijn hoofd. Hoe ik als kind de straten afschuimde met mijn vader, mijn knuistje in zijn knuist. De keer dat ik als tiener een voorzichtig ­jointje rookte en me prettig versuft ­verschrikkelijk liet verbranden door de ­voorjaarszon. De talloze keren als dertiger dat mijn vriendengroep en ik gearmd bij café De Blaffende Vis stonden. Eén Koningsnacht haalden we urenlang herinneringen op aan Heel Grappige en Heel Grove Humormomenten uit cabaret- en tv-programma’s. Naarmate de hoeveelheid biertjes toenam, vonden we onze imitaties van Hans Teeuwen, Jiskefet en De Vliegende Panters steeds beter. “Dat ie opeens zegt: ‘Ik heb die geit op zijn bek geslagen!,’ zich helemaal kapotschrikt en roept: ‘Paulus, het is Paulus! En waar is Oehoeboeroe?’” “Jaaaaa! En dan die van dat boek met een open einde!” “En dat liedje over die harde stukjes poep…” “Die sketch dat Hans vertelt de koningin geneukt te hebben en dat die ouwe man dan zegt: ‘Lik mijn bruine anjer!’” “Ooooo, hahaha, shit, ik krijg buikpijn.” We sloegen op schouders, haakten armen in elkaar en hoerden en snoerden als een verjaardagsslinger de grachten af, vrijwel altijd in sentimentele tranen eindigend als het ons overviel hoezeer we van onze stad, elkaar en zelfs onszelf hielden. “Dit moet altijd zo blijven,” lispelden we. Natuurlijk ging het voorbij. Levenslust voert een eeuwige strijd tegen vergankelijkheid. Dus werd hoeren en snoeren vervangen door ezeltje-prik met kinderen, en van de door ons aangehaalde sketches is ongetwijfeld veel tegenwoordig te beledigend en incorrect. Ik weet niet of dat erg is. Panta rhei, alles stroomt, dus liep ik na mijn bebierde koningsdagen net zo tevreden door de stad met twee jongetjes bij wie ik de Nederlandse vlag op hun spekkige ­wangetjes tekende. Bovendien: alles gaat voorbij, maar het is ook de natuur om het oude terug te brengen, als lenteblaadjes aan de bomen. Dus weet ik: nog even, en mijn kinderen vormen hun eigen koningsverjaardagsslingers. Dan komt er een voorzichtig appje binnen. ‘Straks een klein biertje doen bij De Blaffende Vis?’ Onze armen zullen ouder zijn, maar de greep niet minder ­stevig. Nu nog op zoek naar de bruine anjer.</p>]]></description>
      <guid>https://www.parool.nl/columns-opinie/hoe-hoeren-en-snoeren-ezeltje-prik-werd~bdb7d0af/</guid>
      <pubDate>Fri, 26 Apr 2024 00:00:00 +02:00</pubDate>
    </item>
    <item>
      <title><![CDATA[Ik heb een kind dat levenskunst ademt en heel stiekem durf ik te geloven dat ie dat talent van mij erfde]]></title>
      <description><![CDATA[<p>Ik heb een longontsteking. Tja, iedereen weet: een ongeluk komt nooit alleen, Murphy is een rotzak die zijn wet maar al te graag doet gelden en when it rains, it pours. Zelf noem ik dit de theorie van vlek op vlek. Dus dat na twee dramatische ziekenhuisopnames, eindeloze chemo’s en veel ernstig kijkende artsen rond mijn vader mijn eigen lijf ermee ophoudt, verbaast me niets. Opstapelend ongeluk werkt enigszins op mijn lachspieren. De werkelijkheid is soms domweg te veel en neigt naar melodrama. Ooit, toen er enkele sterfgevallen in de familie waren, riep mijn tante bloedserieus in een ziekenhuiskamer: “Ze roeien ons allemaal uit!” Dat mijn vader en ik daar als enigen nog steeds om kunnen schateren (we moeten ook heel erg lachen om in-je-broekjegrappen en de uitroep ‘Ga jij lekker op je vinger zitten’ bij irritant gedrag) is wellicht veelzeggend over ons gevoel voor humor. Of het is een overlevingsstrategie. Mij best, overleven moet je toch. Tot je doodgaat. Dus ga ik hoestend als een bronstige astmabeer met mijn jongste naar Londen. Het was al geboekt, de blaftyfus had ik toch, dan konden we maar beter plezier maken. Ik had geen beter gezelschap kunnen kiezen. Zijn blije hopsen als ie na een uur in de rij staan eindelijk een hippe Stüssywinkel betreedt, zijn trotse hoofd onder de stoere muts die hij daar koopt, de gortdroge opmerking dat die vieze eierscheet in het reuzenradbakje van de Millennium Wheel waar we met een tiental ernstig kijkende Tsjechische toeristen in zaten stiekem van hem was, zijn adorerende blik als we naar Les Misérables op West End gaan in een bonbondoostheater, zijn ogen vol hoop en droom als hij bij de artiesteningang Milan van Waardenburg omhelst met wie hij in dezelfde voorstelling in Nederland speelde en die het nu maakt in Londen. Dit kind tilt alle zwaarte op. Op zijn gympies zweeft hij boven de stoep en ik zweef met hem mee. ’s Avonds in bed verzucht hij: “Mam, mijn leven is goed.” “Vind je dat? Wat fijn!” zeg ik. “Ja. Ik heb nog nooit iets naars meegemaakt.” “Nou, dat is niet helemaal waar. Je oma viel van de trap en ging dood. En opa is ernstig ziek.” “O ja, da’s waar, maar er is ook zoveel móóis.” In het donker knik ik. Ik heb een kind dat levenskunst ademt en heel stiekem durf ik te geloven dat ie dat talent van mij erfde. En van zijn opa. Dan barst ik uit in zo’n erbarmelijk hoesten dat mijn rib kneust. Terug in Nederland meld ik me bij de chiropractor, een petit Australische met heel sterke handen en een heerlijk accent. “Oe,” zegt ze, “you look like death warmed up.” Uiteraard schiet ik in de lach. Wat een zalige uitdrukking. En ergens is ie waar, ik voel me hondsberoerd. Maar ook immens tevreden, aangezien ik de afgelopen dagen niet had willen missen. Want vlek op vlek bestaat, maar geluk op geluk ook. En Murphy? Die kan lekker op z’n vinger gaan zitten.</p>]]></description>
      <guid>https://www.parool.nl/columns-opinie/ik-heb-een-kind-dat-levenskunst-ademt-en-heel-stiekem-durf-ik-te-geloven-dat-ie-dat-talent-van-mij-erfde~b553feb2/</guid>
      <pubDate>Sat, 20 Apr 2024 00:00:00 +02:00</pubDate>
    </item>
    <item>
      <title><![CDATA[Het is mooi als vreemden vrienden worden]]></title>
      <description><![CDATA[<p>Ik heb ze nooit meer gesproken. En dat terwijl ze even zo dichtbij waren. Mijn oudste zoon was gese­lecteerd om mee te doen aan een voetbaltoernooi in Portugal. Een buitenkans natuurlijk. Hij, mijn veertienjarige, mocht zomaar spelen tegen grote clubs als Benfica. De boel was behoorlijk professioneel aangepakt. Zo had het team een eigen ­spelersbus en sliepen de jongens allemaal in dezelfde accommodatie, die verboden bleek voor meegekomen ouders. Dat was prima. Geen volwassen mens waagt zich vrijwillig in een met pizzadozen, voetbalsokken en kicksen bezaaid appartement dat de jongens binnen een etmaal naar bunzingen wisten te doen ruiken. Maar hierdoor waren wij, een andere moeder, twee vaders en ik, wel tot elkaar veroordeeld. En wat doe je als je tegelijk een verder lege ontbijtzaal binnenschuifelt? Dan ga je bij elkaar zitten. Vervolgens deel je eens een taxi. Je wijst elkaar de dichtstbijzijnde supermarkt voor bunzingproviand. En intussen praat je. In eerste instantie oppervlakkig. Wat voor werk doe je? Ben je getrouwd? Hoe lang voetbalt je kind? Maar al snel ontwikkelden de gesprekken zich. Meer en meer werd het gordijn tussen ons opgetrokken. De moeder ver­telde over haar vader, die geen makkelijk leven had. Ik verhaalde over mijn jeugd met een psychisch instabiele ma. Een van de mannen praatte geëmotioneerd over zijn ernstig zieke vrouw. De ander sloop even weg om te gaan bidden, waarna zich een lang gesprek ontspon over de rol van de islam in zijn leven. We bespraken onze drijfveren, angsten, luide en stille verdrieten. Het is mooi als vreemden vrienden ­worden. Ik maakte het eerder mee. Ooit sprak ik twaalf uur aaneen met een gast die naast me zat tijdens een nachtvlucht naar Zuid-Afrika. In de intimiteit van het vliegtuigduister was het makkelijk om ­eerlijk te zeggen dat ik altijd bang ben door de mand te vallen, maakt niet uit ­welke mand, dat hij vaak wanhoopte over dat ene meisje dat hij ooit liet lopen en hem niet meer wilde, dat ik uit verlegenheid soms doe of ik kennissen op straat niet zie, dat we beiden op dansvloeren onszelf altijd zo zagen staan in plaats van op te gaan in dat wat was. We gingen op in elkaar, zonder enige vorm van flirt overigens. Na die nacht zag ik hem nimmer terug. Ergens vind ik dat jammer. En tegelijkertijd is er de geruststellende gedachte dat kameraadschap zomaar kan ontstaan. In een tijd waarin vreemden vaak vijanden zijn, waar wraak regeert, achterdocht heerst en oog om oog het devies lijkt, zit er troost in kleine ontmoetingen met een groots karakter. Ik heb de ouders uit Portugal nooit meer gesproken. Maar er was schoonheid in ons treffen. In het gesprek. En in het moment waarop we allemaal enthousiast juichten voor onze kinderen. Jongens die elkaar daarvoor niet kenden, trapten samen een bal. Mijn zoon scoorde. Hij smeet zijn armen de lucht in. De anderen tilden hem op. Als vrienden. Zweetlucht walmde onze kant op. Het rook fantastisch lekker.</p>]]></description>
      <guid>https://www.parool.nl/columns-opinie/het-is-mooi-als-vreemden-vrienden-worden~baf870ee/</guid>
      <pubDate>Sat, 13 Apr 2024 00:00:00 +02:00</pubDate>
    </item>
    <item>
      <title><![CDATA[Schijn kan schoon zijn, maar niets is mooier dan de echtheid die eronder ligt]]></title>
      <description><![CDATA[<p>Het is onmiskenbaar grijs. Pal boven mijn rechterslaap zit sinds een jaar een pluk oudevrouwenhaar. Terwijl de rest van mijn kop blond blijft, komen daar sprieten wit mijn schedel uitgegroeid. Bij ieder kappersbezoek wijs ik erop: “Kijk nou!” Vervolgens zorgen plakkaten waterstofperoxide dat het kapsel weer een honingkleur krijgt (of ‘strawberry’ of ‘rosé goudblond’ of ‘bronde’, want zelfs dat is een haarverfnaam). Onlangs verscheen de grijspluk weer. Shit. Niet nu. Ik moest dringend richting kapper. Maar het kwam er niet van. Het leven denderde over me heen, of liever gezegd: de dreiging van de dood. In de week dat het boek uitkwam dat ik met Malou Holshuijsen schreef en we stralend tv-radio-kranteninterviews gaven, zat ik de rest van de tijd in het ziekenhuis bij mijn vader, die knokte tegen een infectie. Het waren uitersten waar ik me met ­moeite tussen bewoog. De felicitaties, complimenten (‘Het gaat góéd met je hè!’), signeersessies (‘Nog één fotootje!’) en vervolgens een steriele gang in de VU waar de haast weg was, glamour ver te ­zoeken en slechts het geluid klonk van monitoren en klossende voetstappen van artsen. Op de dag van de presentatie drukte ik mijn vader een eerste exemplaar in handen, dat hij ostentatief op zijn buik legde. Hij kon erom lachen: een boek met de titel Dit komt nooit meer goed op de afdeling oncologie. “Ze motten het hier gratis uitdelen,” zei hij grijnzend. “Ook leuk als het wel goedkomt.” Intussen wreef ik nerveus mijn hand langs mijn grijzehaarslaap. Wat moest ik straks zeggen? Een dankwoordje voor de uitgever, mijn collega, het mooie restaurant waar we allemaal het glas gingen heffen? Wat gebbetjes over het schrijfproces? Uiteraard. Ik ging toch niet lopen janken. Ik zou mijn gemoed bij elkaar houden. Zo hoort dat. Ja, zo hoort het. Maar zo hoeft het niet. Sloffend naar de ziekenhuisuitgang schudde ik plots mijn vermoeide kop. Diende ik echt voorop te gaan in de polonaise? Bijna vijftig jaar heb ik van alles weggelachen en verborgen onder een laag bronde. Het is genoeg. Schijn kan schoon zijn, maar niets is mooier dan echtheid die eronder ligt. Een uurtje daarna nam ik het woord. Na een enkele opmerking en een klein geintje zei ik dat ik graag meer grapjes gemaakt had. Ik had ze alleen niet in huis. Om vervolgens een dank te murmelen voor iedereen die er was, maar dat ik vooral die ene afwezige zag, degene die nog nooit een boekpresentatie van me heeft gemist. Mijn stem haperde. Ik ging toch niet janken? Dit was geen professionele speech. Het was vooral een naakte speech. Maar wat doen mensen als je bloot bent? Ze slaan een jas om je heen. Dus dat gebeurde. Een schouderklop, een knipoog, het glas wijn dat zonder vragen in mijn handen werd geduwd. Een warmere boeklancering kon ik me niet wensen. Op een foto later zag ik mezelf lachen. Vrolijk. Gelukkig. Maar er huisde nog iets anders in mijn blik. Iets met leven. Dood. Stille ziekenhuisgangen. Toen ik inzoomde, trof me een pluk grijs haar. Hij zat er. Niet weggepoetst. En best een beetje mooi.</p>]]></description>
      <guid>https://www.parool.nl/columns-opinie/schijn-kan-schoon-zijn-maar-niets-is-mooier-dan-de-echtheid-die-eronder-ligt~b64d33d4/</guid>
      <pubDate>Sat, 6 Apr 2024 00:00:00 +02:00</pubDate>
    </item>
    <item>
      <title><![CDATA[Voor het eerst breekt bij mijn vader een glimlach door: ‘Een ijsje? Ja, dat wil ik wel’]]></title>
      <description><![CDATA[<p>‘Nou nou, dat had wel iets minder gemogen,” murmel ik. Jezus’ blik is volslagen melodramatisch. Ik begrijp dat kruishangen geen pretje is, maar telkens die weggedraaide ogen begin ik zat te worden. En dat is flauw. Want ik weet dat lijden niet fraai kan zijn. Het is echter de tiende kerk in Rome die ik troost zoekend ben binnengegaan. Dit tripje klonk eerst geweldig, maar blijkt een krankzinnig idee te zijn geweest. Ik wilde met mijn vader naar ons geliefde ­Italië, waar we eindeloos fietstochten maakten, talrijke restaurants bezochten, honderden ijsjes aten. De vorige chemo was hem niet goed bekomen, hij belandde in het ziekenhuis. Nu kreeg hij een lichtere variant, dus besloten we: we doen het. Als je misschien niet lang meer hebt, moet je het juist pakken, la dolce vita! Maar ziek leven is niet zoet. De chemo blijkt verwoestend. Zijn hart slaat over, hij is draaierig, krijgt ernstige diarree. Manmoedig probeert hij er iets van te maken, maar alles is anders dan ooit. Hij die zijn leven lang haastte, die ik als meisje amper kon bijbenen – ik zie me nog hevig trappen om achter zijn brede wielrenrug te blijven, maar vaak racete hij per ongeluk van me weg, honderden meters later achteromkijkend: ‘Waar blijf je nou?’ Diezelfde man schuifelt nu door steegjes. Het kost me opnieuw moeite hem bij te houden, maar dan doordat ík steeds per ongeluk te snel loop. Ik haal hem in. Het leven haalt hem in. Hij is afgevallen. Deze man, altijd een enorme schrokop (‘Lekker hè, kind’) lepelt met grote moeite een pietsie tomatensoep naar binnen. Ik kan er niet aan wennen. Mijn grote vader met smalle schouders. De dag daarna is lopen te veel. Hij ligt in bed, ogen gesloten. “Ga jij maar naar buiten.” Dus dwaal ik doelloos door de eeuwige stad en stap ik kerken in. Mijn jongste is religieus geïnteresseerd, daarom lezen we momenteel de tienerbijbel. Alles klinkt daarin zo eenvoudig. Vertrouw op God, dan komt het goed. Als je maar gelooft. Zou het? Ik kijk naar Jezus en zoek een sprank goede zin. “Geef papa vandaag in elk geval één fijn momentje,” zeg ik zacht. Als ik terugkeer in de hotelkamer tref ik de patiënt koortsig aan. “Pap? Moet ik een dokter bellen?” “Weet ik niet.” “Moeten we proberen naar huis te gaan?” “Weet ik niet.” “Of zal ik je lief laten komen?” “Weet ik niet.” Het is stil. Wat kan ik doen? Wat kan ik hem in zijn ellende bieden? Paniekerig spelen honderd gedachten tegelijk tikkertje in mijn hoofd. Ik staar naar de donkere gordijnen. En dan hoor ik mezelf vragen, zonder erbij na te denken. “Moet je een ijsje?” Voor het eerst breekt er een glimlach door. “Een ijsje? Ja, dat wil ik wel.” Ik ren naar de gelateria. Even later ­zitten we op bed, ieder met een gezichtsgrote toeter in de handen. Ik weet niet of God mijn gebed heeft verhoord, maar even is alles goed. Zachtjes leunt mijn vader tegen me aan. “Lekker hè, kind.”</p>]]></description>
      <guid>https://www.parool.nl/columns-opinie/voor-het-eerst-breekt-bij-mijn-vader-een-glimlach-door-een-ijsje-ja-dat-wil-ik-wel~b6045aab/</guid>
      <pubDate>Sat, 30 Mar 2024 00:00:00 +01:00</pubDate>
    </item>
    <item>
      <title><![CDATA[Als ik somber ben, denk ik dat we ­eerder degenereren dan evolueren]]></title>
      <description><![CDATA[<p>Het is een namiddag in 2006, ik plof neer op droge, zanderige grond. Ik bezoek in Oeganda een opvang voor chimpansees, weesjes die een gruwelijke geschiedenis achter de rug hebben. Ofwel zijn ze als huisdier gehouden in zulke kleine kooitjes dat ze nooit op vier poten konden staan, ofwel is hun familie uitgemoord in de oorlog in Rwanda, ofwel zijn ze verstrikt geraakt in jagersvallen, met alle fysieke gevolgen van dien. Aangezien ze door al dit soort omstandigheden uit hun natuurlijke habitat zijn gehaald, kunnen ze niet meer terug de ­wildernis in. Nu slijten ze hun dagen hier, goed verzorgd door vrijwilligers. Urenlang beloer ik ze vanachter een houten hekje. Als mijn benen stram worden, ga ik zitten en kijk ik in de droef­donkerbruine ogen van mannetjeschimp George. Hij houdt zijn kopje scheef. Ik het mijne. We wisselen een blik. Of verbeeld ik me dat? 98,7 procent. Zoveel van ons dna komt overeen. Zou het daarom zijn dat mensen chimpansees zo leuk vinden? Deze week dacht ik terug aan George, nu Frans de Waal is overleden, de apen­onderzoeker die zoveel overeenkomsten tussen die dieren en mensen zag. Zo vertelde hij in 2017 over opvallende gelijke­nissen tussen de #MeToo-campagne en chimpanseegedrag: “Als het alfamannetje zich misdraagt, wordt hij niet gecorrigeerd door mannelijke chimpansees, maar door vrouwtjes. Uiteindelijk zijn het de vrouwen die een front vormen en zeggen dat ze het niet langer pikken.” Ik grimas. Want het is nog altijd niet anders. Je zou zeggen: het hoeft er maar één te zijn. Eéntje van de aangeklaagden wegens grensoverschrijdend gedrag die niet volgens het Handboek der Gevallenen reageert met de tekst dat zijn deur altijd openstond, hij nergens van wist, het allemaal lang geleden is. Eén vent die bij een talkshow vertelt: “Shit, ik heb het niet goed gedaan. Vertel hoe het anders kan en beter moet.” En laat hem dan meteen ook een echte kerel zijn die mafklappers op de vingers tikt wanneer ze hem steunen volgens de wet ‘Zo reageer je als vrouwtjes hun mond opendoen: 1. Door over hun uiterlijk te beginnen. 2. Door hen weg te zetten als zeikerds.’ (Zie de Facebookpost van WNL-­oprichter Emile Bode, die over Merel Westrik tikte: ‘Ik vond haar erg aantrek­kelijk, maar deelde de mening van Bert dat ze lui is en een zeurkous.’) Neem afstand. Neem afstand van hoe het vroeger ging. Geef een respons die getuigt van voortschrijdend inzicht. Dat is niets om je voor te schamen. Evolutie is de kracht van de natuur. Als ik somber ben, denk ik dat we ­eerder degenereren dan evolueren. Maar nu is Frans de Waal dood en denk ik aan die middag in het zand. George die eerst defensief zijn tanden toonde. George die me vervolgens aankeek. Echt aankeek. En toen zijn klauw op de bodem plantte. Hij bewoog. Heel langzaam. Tot de toppen van onze vingers elkaar bijna raakten. Het dier, de mens, even bij elkaar. 98,7 procent. Ik denk aan Frans de Waal. Aan evolutie. En ik hoop dat bin­nenkort een mensenmannetje uit het defensief stapt. Een mens die uitreikt. Net als George.</p>]]></description>
      <guid>https://www.parool.nl/columns-opinie/als-ik-somber-ben-denk-ik-dat-we-eerder-degenereren-dan-evolueren~b7804239/</guid>
      <pubDate>Sat, 23 Mar 2024 00:00:00 +01:00</pubDate>
    </item>
    <item>
      <title><![CDATA[Twee kerels, een totaal ander leven, een gedeeld lot]]></title>
      <description><![CDATA[<p>Hij houdt van vis en jus d’orange, die buurtbewoners hem soms in handen stoppen als ze boodschappen hebben gedaan bij Albert Heijn. Hij spreekt met twee woorden. Al is hij stukken ouder dan ik, toch noemt hij me altijd mevrouw. Hij behoort tot het straatmeubilair, maar ik weet niet of dat vrijwillig is of noodgedwongen. Ik zie hem diverse keren per week, al jarenlang. Maar ik heb geen idee hoe hij heet. Zijn collega, die hem afwisselt bij de fietsen voor de supermarkt, is al net zo’n aardigerd. Als ik vraag of hij iets wil van de kaasboer, knikt hij bedeesd. Ik loop naar binnen, want ik ken zijn bestelling. Friese nagelkaas op een bolletje. Zacht welteverstaan. Hij is zo goed als tandloos. Ik schat beide mannen een jaar of zeventig. Misschien zijn ze jonger, want van het straatleven knap je niet op. Maar ik vermoed dat ze eraan gewend zijn. Ze mopperen op de zuiplappende nachtvlinders die soms hun plek inpikken en vervolgens onderpissen, of er passanten uitschelden. Ze vegen de stoep voor de winkels als er te veel rotzooi ligt. Ze houden hun straatje schoon, zoals wij allemaal. Alleen bij hen is het letterlijk. Ik weet dat ze niet aan de drank of de dope zijn. Toch wordt sinaasappelsapman de laatste maanden geler. Ik dorst hem er niet naar te vragen. Wat kennen we elkaar nou? Maar op een dag, als ik hem een krentenbol toeschuif, zegt hij: “Ik ben ziek.” “Wat heb je?” “Kanker. Uitgezaaid. In mijn botten.” Ik slik. Het zijn woorden die ik de laatste tijd te vaak hoorde. “Gaat het, mevrouw?” vraagt ie. “Ja, sorry, ik schrik ervan.” We knikken. We zwijgen. Een woordeloos verstaan. Ons geluidloos uitgeschreeuwd ‘Kutzooi’. Dan lopen zijn ogen vol, het geel rond de irissen vertroebelt. “Weet u, ik wil nog zo graag.” Ook die zin ken ik goed. In huis veertig kilometer verderop probeert mijn vader zijn gezondheid momenteel bij elkaar te vegen. “Ik zet zesduizend stappen per dag,” zei hij vanmorgen trots. Twee kerels, een totaal ander leven, een gedeeld lot. “Ik vind het allemaal nog zo de moeite waard,” zegt de sinaasappelman. De dagen erna schuif ik hem soms een tientje toe. Ik wil dat hij niet buiten slaapt maar in een bed. En dat hij eet. “Ik schijn ondervoed te zijn.” Vandaag wordt hij opgenomen in het ziekenhuis. Hij krijgt een grote operatie, vertelde hij gisteren. “Het is erop of eronder.” “Je vindt het spannend hè,” zei ik, mijn hand voorzichtig op zijn schouder, bang om iets te breken. Om hem te breken. Hij knikte. “Ik ook,” zei ik. De vreemde in mijn straat. Het gordijn tussen ons is opgeheven. Hij noemde me altijd mevrouw. Tot deze week. “Hoe heet je eigenlijk?” “Ik heet Tom.” “Dag Tom. Ik heet Roos.” “Dag Roos.” Vandaag wacht ik op Tom. Ik wacht tot hij de hoek om komt geschuifeld. Tom die van het leven houdt. En van vis en jus d’orange.</p>]]></description>
      <guid>https://www.parool.nl/columns-opinie/twee-kerels-een-totaal-ander-leven-een-gedeeld-lot~b78e0da3/</guid>
      <pubDate>Sat, 16 Mar 2024 00:00:00 +01:00</pubDate>
    </item>
    <item>
      <title><![CDATA[Seks is overal, dus ook in het kinderleven]]></title>
      <description><![CDATA[<p>Met grote kinderogen zat ie naast me. Zijn lippen prevelden zacht mijn woorden na, terwijl hij begripvol knikte als een informateur aan de onderhandelingstafel. Hij nam alle informatie in zich op. Mooi. Want dit was een Belangrijk Gesprek. Tot nu had het onderwerp amper zijn belangstelling. Meisjes bezaten een poenie (door hem tsunami genoemd), jongens een slurf en verder: boeie! Maar vandaag vroeg hij plots hoe je een baby maakt. Dus positioneerde ik hem aan de keukentafel. Ik vertelde over eitjes, zaadjes en hoe die bij elkaar kwamen. “Is dat dan seksen?” vroeg hij, zijn neus licht opgetrokken. “Yep. Dus als mensen een kindje willen, hebben ze seks,” vertelde ik. “En ze doen het trouwens ook als ze geen kinderen willen, want het is heel leuk en fijn.” Ah. Ja. Oké. Mijn zoon knikte. Hij snapte het helemaal. Check. Ik stond op, tevreden over mijn uitlegkwaliteiten. Toen stelde het jong me in mijn rug nog één vraag: “Maar, mam? Hebben papa en jij dat dan ook een keer gedaan?” Het kan niemand ontgaan zijn: deze week stonden de Lentekriebels centraal. Op de socials stelden sodom-en-gomorraroepers zich op in rijen van drie. Aangevoerd door een eng clubje als Civitas Christiana werd zoals elk jaar een blik flagrante leugens opengetrokken in de categorie ‘Kleuters krijgen pijples!’ en piepten streepmondfiguren dat seks nooit en te nimmer thuishoort in de kinderwereld. Dat is natuurlijk apekool. Kinderen zitten zichzelf voortdurend te bekroelen, zijn gepassioneerd verliefd, zien stellen zoenen op straat, of beter: hun ouders. Seks is overal, dus ook in het kinderleven. Dan kun je er maar beter iets van snappen. Een voorgelicht kind is een weerbaar kind. Kinderen die niet weten wat seks is, kunnen moeilijker grenzen stellen dan zij die al jong hebben geleerd dat hun lichaam henzelf toebehoort. En dat dat bijzonder leuk is. Want dat mis ik zo in deze discussie: de lol. Nu zijn Lentekriebelscriticasters doorgaans van het zwaar religieuze dan wel van de heftig rechtse soort en die figuren staan niet bekend om hun gevoel voor humor. (Tenzij je gelooft dat Baudets uitspraken deze week, waarin hij de Tweede Wereldoorloog nonchalant slechts ‘een gebeurtenis uit het verleden’ noemt, ‘verder niets unieks of wat dan ook’, konden worden beschouwd als een geintje om te lachen, quod non, was het maar zo’n feest.) Zelf heb ik goede herinneringen aan de Lentekriebelsweken van mijn kinderen. Zo kwamen ze eindelijk met zelf gefabriceerde poëzie thuis. Ik vermeld hier twee gedichten. Om te beginnen een literair pareltje over de puberteit te weten: ‘Haar. Haar. Overal haar. Op allemaal plekken. Bleeeeh.’ En daarnaast de meezinger: ‘Piemeltje piemeltje aan de wand, wie heeft de grootste van Nederland?’ Seks is plezier, dat kun je niet vroeg genoeg leren. Dat vond onze andere zoon trouwens ook. Toen we hem voorlichtten, begon hij enthousiast op de bank te springen en vroeg: “Oh! Als jullie het binnenkort nou gaan doen, mag ik daar dan bij zijn? Lijkt me réúze-interessant!” We hebben hem maar gauw naar school gestuurd.</p>]]></description>
      <guid>https://www.parool.nl/columns-opinie/seks-is-overal-dus-ook-in-het-kinderleven~b7ddef4b/</guid>
      <pubDate>Sat, 9 Mar 2024 00:00:00 +01:00</pubDate>
    </item>
  </channel>
</rss>
