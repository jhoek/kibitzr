<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Dankzij Lidya ademde mijn kind voor het eerst vrij, en ik ook]]></title>
      <description><![CDATA[<p>Ze kwam, zag en overwon. Hoe mijn zoon het voor elkaar kreeg, geen idee, maar zodra hij mijn baarmoeder verliet, was hij strontverkouden. Zijn allereerste geluid was dan ook een enorme nies die vanuit zijn tien teentjes kwam. De dagen erna keek hij lodderig om zich heen. Ikzelf was in permanente staat van paniek, zoals pasbevallenen dat zijn. Ik blijf het onbegrijpelijk vinden dat je gedurende een zwangerschap wordt doodgegooid met verhalen over uitscheuren en totaalrupturen, maar niemand je voorbereidt op wat je daarna wacht: doodsangst. Niet voor het eigen sterven, maar voor dat kind met zijn ouwelachtige fontanelletje en oogleden zo doorschijnend dat er een web aan adertjes doorschemert die veel te makkelijk stuk lijken te kunnen. En met een neusje vol snot dat hem de adem benam, maar waar uiteraard geen drogistdruppels in mochten want iedereen die ooit een baby heeft gekregen weet dat baby’s NIETS mogen, dat ALLES op natuurlijk wijze moet helen. Dat geldt trouwens ook voor moeders, die mogen weliswaar eindelijk weer filet americain, maar voorts beslist GEEN alcoholische versnapering of iets anders rustgevends (pillen, poeders, zalven) want dat gieten ze via de moedermelk die ze MOETEN geven (‘Dat is toch het beste voor je kindje’), hoppa de pasgeborene in en dan blijkt het natuurlijk puur VERGIF, daar kom je op latere leeftijd wel achter als ze TOTAAL ONHANDELBAAR zijn, NOOIT luisteren of er DRIE GROENE STAARTEN uit hun stuitje groeien. Het enige wat mij hielp, was keihard vloeken. Gewoon dwars door die roze wolk vuilbekken. Heel ontspannend. Het was daarom enigszins jammer dat mijn kraamhulp een zwaar christelijke Volendamse was, die na iedere blasfemische krachtterm ‘ssssst’ siste. We namen snel afscheid. En toen kwam de nieuwe kraam. Lidya, mijn reddende Molukse engel. “Ben je zo verkouden?” riep ze toen ze zich over hem boog. “Wacht, Titi maakt iets voor jou!” Ze stoof richting keuken en brouwde een knoflookoliemengsel dat ze onder het babyneusje smeerde. Mijn welp geurde alsof hij zojuist gewokt was, maar zijn snot loste op. Dankzij Lidya ademde mijn kind voor het eerst vrij. En ik ook. Want zij vulde het huis met lucht, licht, gelach. En ze liet me vloeken. “Gooi er maar uit, meid.” Na vijf dagen nam ze afscheid, ons in een gelukzalige kruidenwolk achterlatend. We omhelsden elkaar alsof we hartsvriendinnen waren. Soms tref je iemand kort in je leven die toch een enorm stempel drukt. Door de timing, omdat het wezenlijke dagen waren en door alles wie ze was. Jaren later kwam ik haar nog eens tegen. In de kickboksschool nota bene, iets wat me niet verbaasde. Daadkracht paste haar. Geen probleem te groot, zij overwon. Tot enkele weken geleden. De Weesperstraat. Een taxi reed haar aan. Ze kwam, zag en verloor. ‘Lidya ‘Titi’ Helaha gaf honderden Amsterdamse baby’s een liefdevolle eerste start’ stond er boven het in memoriam in de krant. En zo was het. Een stadsengel is ­gevlogen. Toen ik het las, heb ik een paar keer enorm gevloekt. Titi zou het hebben begrepen. r.schlikker@parool.nl Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/dankzij-lidya-ademde-mijn-kind-voor-het-eerst-vrij-en-ik-ook~b30748cf/</guid>
      <pubDate>Sat, 8 Apr 2023 00:00:00 +00:00</pubDate>
    </item>
    <item>
      <title><![CDATA[Kastjes en muren, het doolhof waar artsen en psychiatrisch patiënten in belanden]]></title>
      <description><![CDATA[<p>Hé, lieve mam. Toen ik jouw kleinzoon zenuwachtig vertelde dat de theatervoorstelling Moeder van glas voor vierhonderd man in Eindhoven zou worden gespeeld inclusief voor-nagesprekken over bipolaire kwetsbaarheid, zei hij: “Ik weet zeker dat oma de hele tijd bij je is.” En dat was je. Tijdens het verhaal over je geschiedenis, de uitleg van fijne specialisten, het boeken signeren. Ervaringsdeskundigen vertelden me eindeloos hun levensloop, het kostte moeite hun woordenstroom in te dammen zodat een volgende aan de beurt kwam. Ik begreep dat. Want niet gehoord, dat worden deze mensen vaak. Geen gehoor, dat vinden ze voortdurend. Dat blijkt ook uit de tuchtzaak waar de Volkskrant over schreef. Een patiënt met psychische klachten meldde zich in paniek bij een huisartsenpost, de dienstdoende dokter poogde de crisisdienst te bereiken, niemand nam op, de huisarts probeerde later opnieuw contact op te nemen met de crisisdienst, de telefoniste beloofde hem terug te bellen, bij de ggz bleek de psychiater op vakantie, er was geen enkele mogelijkheid tot crisisbeoordeling, enzovoort. Einde dag belde de moeder de huisartsenpraktijk. Haar zoon had suïcide gepleegd. Het is duidelijk: dit verhaal kent slechts slachtoffers. Ten eerste de arme patiënt en zijn geliefden. Maar ook de huisarts die in het beklaagdenbankje belandde. Hij zou onvoldoende hebben gedaan. Maar is dat zo? Werd de ware schuldige aangepakt? Kastjes en muren, dat is waar het doolhof uit bestaat waar artsen en psychiatrisch patiënten in belanden. Kastjes en muren, want geen plek, geen personeel, geen bedden. Niet gehoord. Geen gehoor. Een derde van de bedjes is immers in 2011 wegbezuinigd door Edith Schippers, toen ze de zorg ambulantiseerde. Mensen zouden thuis geholpen moeten worden, maar hé, wat gek, zonder financieel vangnet. Kortom: opvang weg, veel personeel foetsie, zoek ’t maar uit. Diezelfde mevrouw Schippers werd onlangs op het VVD-schild gehesen als gedroomde Rutte-opvolger. Ja, mam, je had van politiek geen kaas gegeten, ik ­vertelde je graag een beetje hoe het zat. Maar dit krijg ik niet uitgelegd. Ach, mama. Toen jij doodging heb ik mezelf één ding beloofd: ik zal mijn leven lang mensen met psychische problemen in het licht proberen te zetten. Want het donker is eenzaam, daar weet jij alles van. Maar soms vraag ik me af: heeft het zin, dat rammelen aan politieke poorten? Dagelijks vallen slachtoffers. Huisartsen die geen ggz kunnen bereiken, psychiaters die verstrikken in registratiedwang. Zoons, dochters, vaders, moeders die zichzelf van het leven beroven. Niet gehoord. Geen gehoor. Ik raakte moedeloos toen ik het krantenartikel las. Maar toen dacht ik aan de avond in Eindhoven. En aan het vertrouwen waarmee je me ooit toestemming gaf jouw verhaal te vertellen. Verdorie, had je toen maar geweten hoeveel mensen je daardoor bereiken zou. Ik hoop dat je het gevoeld hebt. Ergens, daar waar je zweeft. Ik denk het. Want jouw kleinzoon had gelijk. Je was er. Je was er helemaal bij. En door jouw moed geef ik de mijne niet op. We blijven lichtjes aanknippen, tot vervelens toe. Want mensen zoals jij moeten uit het duister. Die moeten eindelijk worden gehoord. Praten over zelfmoordgedachten kan met 113 Zelfmoordpreventie via chat op 113.nl of telefonisch via 0800-0113 (gratis) of 113 (gebruikelijke telefoonkosten) Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/kastjes-en-muren-het-doolhof-waar-artsen-en-psychiatrisch-patienten-in-belanden~be8afcff/</guid>
      <pubDate>Sat, 1 Apr 2023 00:00:00 +00:00</pubDate>
    </item>
    <item>
      <title><![CDATA[Een harnas van verbeten woede]]></title>
      <description><![CDATA[<p>Twee vrouwen staan tegenover elkaar. Ze zwijgen. Een van hen perst haar lippen samen om niet te schreeuwen. Of om niet te huilen? Beide. Schreeuwhuilen. Huilschreeuwen. Ze heeft het deze periode zoveel gedaan. Maar ze weigert het bij de vrouw tegenover haar. Die krijgt haar tranen niet. Het is 2017. Enkele weken geleden is mijn moeder van de trap gevallen. Terwijl artsen haar schedel lichtten, werd mijn vader onterecht een cel in gesmeten. ’s Avonds kwam hij pas vrij. De dag erna ontvingen we een brief van de officier van justitie waarin stond dat mijn vader was aangeklaagd voor huiselijk geweld. Door mijn moeder. Die in coma lag en uiteindelijk stierf. Naar aanleiding van een woedende column over deze kafkaëske toestand zijn mijn vader en ik uitgenodigd voor een gesprek. En daar staat ze. De politiechef. Ze kijkt star. Mijn verwijten pareert ze met een herhalend ‘U begrijpt het niet helemaal.’ Of: ‘Zo gaat het nu eenmaal.’ Uiteraard valt ook het woord ‘procedures’. Ik knijp mijn vuisten tot mijn knokkels wit zien. De ontmoeting eindigt koud. Wij zullen elkaar nimmer naderen. Vijf jaar later krijg ik een privébericht op Instagram. Een gezicht onder zachte krullen kijkt me vanaf een profielfotootje aan. ‘Jij kent mij waarschijnlijk niet meer, maar ik moet vaak aan je denken. Wil je eens koffiedrinken?’ Dus daar zitten we nu. Ik adem moeilijk. Oude pijn waarvan ik dacht dat die verwerkt was, knijpt zich vast in mijn strot. Dan begint ze te vertellen. Hoe nerveus ze zich voelde tijdens onze ontmoeting toen. Dat ze die dag haar kind voor het eerst naar de crèche had gebracht en wiebelig was. Maar dat ze had besloten het me ­allemaal goed en duidelijk uit te leggen. “Dat kwam dus niet over,” zegt ze. Ik vraag of ze nog bij de politie werkt. Ze schudt het hoofd. “Ik voelde me steeds masculiener worden. Formeler. Dat paste me niet.” Ze heeft behoefte me dit te zeggen. Hoe zij daar zat. Geharnast en wel. En hoe akelig ze dat had gevonden. Terwijl ze praat, realiseer ik me: ook ik droeg een harnas. Een harnas van verbeten woede. Het was ijzer om ijzer tussen ons. Geen wonder dat we elkaar niet konden raken. Ik kijk naar haar. Net als vijf jaar geleden, maar nu zie ik haar pas echt. Een vrouw met zachte trekken. Die moedig is. Want ik geef het je te doen: ons ongemakkelijke gesprek van toen oppakken. Het zijn de groten die terug durven te komen op datgene wat in hun leven schuurde. “Was je bang dat ik nog kwaad was?” vraag ik. Ze knikt. “Maar ik wilde dat je wist hoe ik het toen ervaren heb. En dat ik het jammer vind dat het zo liep.” Ik glimlach. Misschien moet ze toch eens terug naar het blauw. Juist harde omgevingen hebben zachtheid nodig, mompel ik. We staan op. “Nog één dingetje,” roept ze vlak voor ik wegga. “Mag ik je misschien een knuffel geven?” Twee vrouwen staan tegenover elkaar. De één nadert. Dan opent de ander haar armen. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/een-harnas-van-verbeten-woede~bb6dac86/</guid>
      <pubDate>Sat, 25 Mar 2023 00:00:00 +00:00</pubDate>
    </item>
    <item>
      <title><![CDATA[‘Vervelend dat ze het zo ervaren heeft.’ Lees: zíj heeft een probleem]]></title>
      <description><![CDATA[<p>Onlangs belandde ik in een talkshowdiscussie over het vrouwenquotum. Eerlijk gezegd was ik nooit dol op die maatregel vanwege het excuustruzenargument. No way dat ik ergens zou willen werken puur omdat ik geen piem heb. Maar inmiddels kijk ik anders. Want ondanks alle braaf uitge­sproken goede wil in boardrooms is nog steeds slechts één op de vijf bestuurders vrouw. Dat wilde ik vertellen aan de tv-tafel. Tot ik om me heen keek. In de ogen van louter mannen. Ik maakte er nog een grapje van. “Hier gaat ’t ook niet helemaal lekker met de diversiteit.” De kerels schokschouderden, al snel meanderde het gesprek richting de stelling dat financiële resultaten van bedrijven met veel top­vrouwen heus niet beter zijn dan van die met alleen kerels. Totaal bezijden het punt, leek me, maar ik kwam er niet helemaal uit waarom. Dat begreep ik pas de volgende dag toen een vriendin mij vroeg: “Voelde je je niet onveilig aan die tafel?” “Tuurlijk niet,” blufte ik naar oud patroon. Ik ben zo vaak de enige vrouw. Altijd geweest. “Roos is net een kerel,” zei mijn vader niet zonder trots tijdens fietsvakanties met hem, zijn maten en mijzelf. Dat vond ik geinig. En stoer. In elk geval niet tuttig. Ik was liever one of the guys dan one of the girls. Inmiddels realiseer ik me dat die positie lang niet prettig is. Want het buitenbeentje is altijd onveiliger dan de geves­tigde orde. Kijk naar NOS Sport. Ik wil wegblijven van discussies over particuliere opmerkingen, buitenechtelijk gefoezeloevoos en de vraag of de benaming ‘hoer’ beschaafd is als je over een collega spreekt (mijns inziens niet, maar ik ben dan ook geen gelauwerde sportjongen). Wat telt is dat op die redactievloer decennialang een uitsluitingscultuur heerste. Redactiebokito’s brulden, de muisjes die ze vertrapten moesten niet piepen, die mochten blij zijn dat ze überhaupt een kansje kregen mee te doen. One of the guys, er is niets mis mee. Maar degene between die guys kan ongelooflijk eenzaam zijn. Zelfs, of juist áls je zo moedig bent om je mond open te trekken. Geconfronteerd met de Volkskrantbevindingen klonk onmiddellijk het Orkest der Verdediging dat altijd victimblamend toetert bij meldingen van grensoverschrijdend gedrag. ‘Het was als grap bedoeld.’ Lees: humorloze tut. ‘Ze had me er toch op kunnen aan­spreken?’ Lees: eigen schuld als je je bek niet opentrekt. ‘Ik ben veel herinneringen kwijt van het verleden.’ Lees: het Ruttetje, de ultieme manier om verantwoordelijk weg te blazen. ‘Ik vind het vervelend dat ze het zo ervaren heeft.’ Lees: zíj heeft een probleem, niet ik. Zolang degenen die hun boekje te buiten zijn gegaan in deze kramp schieten, komen we nergens. Overigens: wat mij betreft hoeft niemand gecanceld te worden. Niet degenen die beschuldigd worden, zolang ze maar begrijpen waar het fout ging. Maar wie nog minder gecanceld mogen worden, zijn zij die niet behoren tot het Gilde der Jongens van de Gestampte Pot. Ik neem mijn hoed af voor de buitenbeentjes die eindelijk durven te praten. Zij staan nu op. Maar ze staan nog veel te vaak alleen. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/vervelend-dat-ze-het-zo-ervaren-heeft-lees-zij-heeft-een-probleem~bf985b5a/</guid>
      <pubDate>Sat, 18 Mar 2023 00:00:00 +00:00</pubDate>
    </item>
    <item>
      <title><![CDATA[Je bent zo gelukkig als je ziekste beest]]></title>
      <description><![CDATA[<p>Ik lig onder de bank, het lijf stijf omdat ik al uren amper beweeg. Mijn hand rust op zijn flank. Normaliter draait hij zich dan op zijn rug, trappelend geeft hij zich over aan de wereld, een tevreden bromgeluid klinkt als ik over zijn buikie kriebel. Nu blijft hij opgekruld. Mijn neus raakt de zijne. Ik wil hem adem geven. Maar hij legt een poot over zijn snuit, wegkruipend alsof hij troost zoekt in zijn eigen omhelzing. “Sorry, maatje,” fluister ik. Het is begonnen met de dunne. Daarna stopte hij met eten. Uiteindelijk poept Frenkie de Hond nu liters bloed. Het zorgt voor ongemak op straat. Mijn dier met zijn witte wollen wuppenreet oogt na elke schijtsessie alsof ie te ­grazen is genomen door Freddy Krueger. “Sorry, maatje,” mompel ik in herhaling. Gesprekken tussen mijn man en mij beperken zich tot zorgelijk vraag-antwoord. Gepoept? Bloed? Gegeten? Weer niet? Mijn man wilde geen hond. Absoluut pertinent beslist niet. Twee kinderen en vier katten waren genoeg. Niet nog een wezen waarover hij zich te erg zou bekommeren. Veto. Maar sommige veto’s zijn elastisch. En ik ben een drammer. Sinds drie jaar hebben we dus een hond. En nu snap ik zijn bezwaar. Ik ken iemand die geen kinderen wenste omdat er iets met de koters kon gebeuren. Pesterijen, liefdesverdriet, een beentje breken. Ze zou het niet verdragen. Het is vaak niet de angst voor haat maar voor liefde die ons tegenhoudt. Begrijpelijk. Negenennegentig procent van mijn zorgen gaan over mijn levende have. ‘Je bent zo gelukkig als je ongelukkigste kind,’ zeggen ze. En als je ziekste beest. Dus daar zit de man die geen hond ­wilde. Gehurkt. Met een kabouterlepeltje. In de Haarlemmerstraat. Poerend in blubberige bloedpoep zodat die kan worden onderzocht. De dierendokter blijkt erg knap. Toegegeven, het is niet ter zake doende, maar een mens moet lichtpuntjes zien. Dan zegt McDreamy ook nog eens de twee bekende woorden als hij een thermometer inbrengt. “Sorry, maatje.” De hond laat zijn kopje zakken. En ik snif. Sorry maatje, dat we je niet kunnen ­uitleggen wat er gebeurt. Sorry dat je niet kunt spelen met lievelingsknuffel Nijnie. Sorry dat je naar ziekenhuis ruikt. Sorry dat er vacht van je poot wordt geschoren om er een infuusje in aan te brengen. Bestaat er überhaupt een zieliger woord dan hondeninfuusje? Het lab spuugt een nieuw woord uit: Parvovirus. Potentieel dodelijk. Witte bloedlichaampjes verlagend. Darmwand aantastend. Ik vloek. Ik relativeer. Iets met ‘Het is maar een beest.’ Onzin. Het is mijn beest. Mijn gezin. Mijn schuld dat ik zo belachelijk van ze hou dat ze nooit weg mogen. Het is een bij voorbaat verloren strijd, maar toch zeg ik: veto tegen de dood. Dan opeens, na dagen spanning, prikken en pillen, is hij thuis. Ik kruip opnieuw onder de bank. Mijn neus raakt de zijne. Plotseling gebeurt het. Hij draait zich om. Zijn buikie ontbloot. Hij opent zich naar de wereld. Zijn tong likt het nat onder mijn oog weg. Ik glimlach. Soms helpt een veto toch. “Goeiemorgen, maatje.” Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/je-bent-zo-gelukkig-als-je-ziekste-beest~b16f7633/</guid>
      <pubDate>Sat, 11 Mar 2023 00:00:00 +00:00</pubDate>
    </item>
    <item>
      <title><![CDATA[Het woord ‘schoolkeuze’ is in Amsterdam een farce: mazzel moet je hebben]]></title>
      <description><![CDATA[<p>“O, kijk, Mijn, wat aarrrdig! Een project over de historie van Amsterrrdam!” De moeder met de R die studentencorpsmeters doet vermoeden, slaakt kreetjes in het geschiedenislokaal waar een docent, type Rutger Bregman (jong, hip, je kunt er niets op tegen hebben) vertelt over diverse leerprojecten op zijn school. ‘Mijn’ (zou het een afkorting zijn van Anne-, Wille- dan wel Ellemijn? Of waren pappie en mammie na de geboorte in een bezitterige bui en wensten zij hun hartelapje levenslang mee te geven bij wie ze hoorde?) murmelt mat: “Ja. Leuk. Kunnen we gaan?” Geef haar eens ongelijk. Mijn en duizenden andere groep-achters zijn wekenlang de ganse stad door gesleept om middelbare scholen te bezoeken en verhalen over onderwijsmethodes aan te horen. Dat doen ze voor hun ouders. Weten kinderen veel of een Daltonsysteem iets voor ze is, of Nieuwsgierig Leren, of een strikte Ordnung muss sein-benadering. Zij zijn in twee zaken geïnteresseerd: zijn er lockers, de onbegrijpelijke heilige graal voor elke puber? En verkoopt de kantine niet slechts linksdraaiende gierst met verantwoorde vegetarische Stuckjes Kip, maar ook vetdruipende kaassoufflés? Terwijl haar moeder het lokaal besnuffelt, trekt Mijn haar hoofd in haar capuchon, als een schildpad die zijn huis in vlucht, in alles uitstralend: ik ben hier niet. Dat geldt voor vele soortgenoten. Hun ouders zijn er des te meer, in diverse schakeringen. Zo heb je de Hevig Betrokkene, die zwaaiend met Excelsheets álle open dagen afloopt, exact weet waaruit de leerlingenpopulatie bestaat en slagingspercentages uit het hoofd kent. Hiertegenover staat Het Mattietype dat schouderstompend (‘Wajo!’) zijn koter richting gymzaal dirigeert. ‘Kom gast, kijken of ze een skatebaan hebben.’ Voorts is daar De Zorgelijke die gaarne uitgebreid geïnformeerd wil worden over het pestprotocol, extra tijd bij examens mocht er sprake zijn van plotseling oppoppende dyslexie en of er voorlichting is over de ziekte van Pfeiffer, want die kan pubers op maanden educatieachterstand zetten. De Historici zijn ouders die het niet kunnen laten voortdurend hun eigen doldwaze schoolavonturen op te rakelen. ‘Toen stond mama dus in de jongenswc’s met Jurriaan en toen, nou, hihihi…’ Zelf val ik in de categorie smeekouder, oftewel Desperado. En ik ben niet alleen. Want elke school heeft prachtige verhalen. We worden verleid door onweerstaanbare potentiële bruiden. Ze draaien, ze lachen, ze tonen al hun geweldige pluspunten. Wij reiken. En net op het moment dat we ze willen omhelzen, hupsen ze weg en zeggen: ‘Succes met de loting!’ Want het woord schoolkeuze is in Amsterdam een farce. Mazzel moet je hebben, meer niet. Niet dat scholen het trouwens zo willen, de aanvraag overstelpt hen ook. Vorige week was ik op een middag van mijn zoons favoriet. Ze hadden zo’n dertig vaders en moeders verwacht. Er kwamen er zeker driehonderd. Dus daar zat ik in die ouderzee, smekend richting directie te oogknipperen. ‘Ik heb echt een leuk kind! Kan hij alsjeblieft bij jullie terecht?’. Alsof het helpt. Evenmin als de kirrende kreten van de moeder die Bregman nog wat vraagjes stelt. Anne-Wille-Ellemijn sloft vast weg. Ze hebben hier geen kaassoufflés. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/het-woord-schoolkeuze-is-in-amsterdam-een-farce-mazzel-moet-je-hebben~b6e445e8/</guid>
      <pubDate>Sat, 4 Mar 2023 00:00:00 +00:00</pubDate>
    </item>
    <item>
      <title><![CDATA[Ik heb geen idee of een druk hoofd een ziekte is]]></title>
      <description><![CDATA[<p>In de werkkamer van de Duitse Dokter hangt een pluspuntenposter. ‘Want AD(H)D is meer dan Alle dagen (Heel) Druk of Alle Dagen Dromerig!’ staat er stichtelijk bij. Een cynicus zou zeggen, ‘Dit is van een drol een gebakje maken’, maar ik wijs mijn gezinsleden bij binnenkomst onmiddellijk geestdriftig op hun sterke kanten. “‘Creatief en fantasierijk.’ Klopt! ‘Enthousiast.’ Check! O, en: ‘Eerlijk en rechtvaardig.’ Mooi!” Ze horen me amper. Want er staat een drumstel. Bovendien oefent een bromvlieg onweerstaanbare aantrekkingskracht op mijn man uit en intussen stelt de dokter vele vragen waarbij ik poog niet voor de rest te antwoorden. Doe ik dat vaker? Ik vrees van wel. Ik ben hier degene zonder diagnose maar dit is louter omdat ‘Pleisterplakker-nog-voor-iemand-gevallen-is’ niet in de DSM staat, Vangnettentovenaar ook niet en Lijstjeskoningin evenmin. Geen idee trouwens of een druk hoofd een ziekte is. Je zou het denken in een ­artsensituatie als deze. En omdat kinderen op peuterleeftijd al worden beoordeeld naar de maatstaf hoe lang ze braaf stilzitten met een kleurplaat. Die van mij konden dat. Acht seconden. Daarna smeet ik ze de speeltuin in en liet ze keihard rondjes rennen. Als hazewindhondjes stoven ze weg. Eindelijk konden ze hun energie kwijt. Dat werd tijd. Man, wat zaten ze hierop te wachten. Het was dan ook zondagmorgen. Half zes. De Duitse Dokter begint een verhaal over dopamine en wat er gebeurt als dat niet lekker door je koppie stroomt. Ze legt uit wat pillen (in haar zang-Duits vrolijk ‘pieletjes’ genoemd) eventueel doen. “Maar,” zegt ze erbij, “jullie krijgen alleen pieletjes als jullie willen. En als jullie sporten. Veel. Da’s essentieel om het brein te regulieren. O en jullie moeten geen cocaïne gebruiken.” Ik verslik me. “Nou ja,” grijnst ze, “ik zeg ’t maar even.” Een van mijn jongens kijkt naar zijn handen. Dan bromt hij: “Ik vind het belachelijk. Ik wil dat mijn hoofd alles uit zichzelf goed doet.” De Duitse Dokter komt achter hem staan. “Ach, wat ben jij streng voor jezelf,” zegt ze zacht. Ik slik een brok weg. Want dat is hij inderdaad. En hoe vaak krijgen deze kinderen niet te horen: je moet beter je best doen, je mag niet keihard ‘pweeeeep!’ roepen, opletten jij, gedraag je. De onderliggende boodschap? Jij bent niet goed genoeg. Gelul. Ze zijn meer dan goed genoeg. Al loopt de situatie nu ietwat uit de klauwen. Want mijn ene huisgenoot waant zich headbangdrummend Keith Moon, de andere koprolt in de vensterbank, mijn man zet obsessief een rubberen hersenpan in en uit elkaar en de Duitse Dokter ratelt over het kabaal heen, tot ze midden in een zin naar buiten staart en roept: “Kijk! Een vogel!” Op de vraag “Mevrouw? Heeft u ook adhd?” knikt ze monter. Als we afscheid nemen, kijk ik naar de positivoposter en voel een zweempje jaloezie. ‘Kan intens en onbezorgd genieten.’ ‘Is stoer en durft veel.’ ‘Is gek op een feestje.’ Van iedereen vandaag aanwezig hangt er één uitgeput in de touwen. Ik. Jammer dat daar geen pieletje voor is. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-heb-geen-idee-of-een-druk-hoofd-een-ziekte-is~bae65ca9/</guid>
      <pubDate>Sat, 25 Feb 2023 00:00:00 +00:00</pubDate>
    </item>
    <item>
      <title><![CDATA[Ik probeer de boel in het gareel te houden terwijl huisgenoten rond mij de ADHD-dans horlepiepen]]></title>
      <description><![CDATA[<p>“Hallo! Fijn u te spreken. Ik ben dokter. En ik ben Duits. Ik noem mijzelf de Duitse dokter. Ha!” Aan de telefoon klinkt een vrolijke stem. Ik weersta nu de verleiding haar accent te imiteren, maar de zangerigheid maakt alle woorden gezelliger. Ik mag haar onmiddellijk. “Vertel, wat is er bij jullie aan de hand?” Tja. Ik voer almaar dezelfde ‘Hijkanhetwelmaarhijletnietop’-gesprekken op scholen, begin ik. “Ach zo, wat sneu voor jullie,” zegt de Duitse Dokter die gespecialiseerd is in drukke hoofden. Jahaa, en alles raakt kwijt, van gymtas tot bokshandschoen tot biologieboek tot ellebooggips. “Gips? Kwijt?” Bij wijze van spreken. Mijn man presteerde het twee keer zijn fiets te laten jatten. Met sleutels erin. Hij had evengoed een briefje ernaast kunnen leggen: ‘Landgenoten, gratis mee te nemen.’ Als we kip eten, komt ie thuis met tassen vol ingrediënten. Behalve: kip. En vlak voor onze vakanties gaan we altijd bijna scheiden. Omdat inpakken hem zoveel existentiële stress geeft dat koffers leeg blijven en hij urenlang de kattenbak gaat verschonen. Nee, die logica snap ik ook niet. “Hmm.” Ik merk dat ik ratel door het begripvolle gehum. “Dan hebben we nog de lijstjes.” Een troonrede aan schema’s, door mij gefabriceerd. Op koelkast, toilet, raampartijen. Ik maakte eens een foto van mijn tv-scherm om een Ajaxgoal te delen waarna een vriend vroeg: “Wat hangt daar op de kast?” ‘Schone onderbroek! Douchen! Beschimmeld brood weggooien! Afmaken waar je aan begint!’ De Duitse Dokter lacht. “Ik vind het heel lief van jou dat jij dat doet met die lijstjes.” Misschien, maar het is ook neurotisch, mijn gepoog de boel in het gareel te houden terwijl huisgenoten rond mij de ADHD-dans horlepiepen. Afgelopen tijd kwam er één diagnose binnen. Toen een volgende. Deze week kreeg manlief de laatste. Ik spaar ze allemaal, dacht ik, is dit niet overdreven? Laatst las ik in een opinieartikel een houtsnijdende oproep om labels juist weg te smijten. Classificeren, douwen in hokjes, maakt dat mensen gelukkig? Ik weet het niet. Maar met een ratelend geluid vallen bij mijn man momenteel kwartjes. Daarbij komt ook oud verdriet vrij. Want wat werd hij onbegrepen op school. Het jong dat volgens docenten niet wilde deugen. De drukke dommerik die voortdurend gestraft is. Het kostte hem decennia om zijn eigen hoofd te snappen. Is het niet fijn als we eerder weten hoe ze functioneren? De kinderen die zich de dag door dromen. Of juist almaar trommelen op alles wat ze tegenkomen. Koekenpannen, tafels, mijn hoofd. Misschien moeten we af van het label Labels. Hersenwetenschappers pleiten voor de term neurodiversiteit, wat een chique benaming is voor mijn standaardadagium ‘Iedereen is anders gebakken.’ Mijn huisgenoten zijn drukker gebakken dan ik. Bubbeltjesbreinen hebben ze. Bruistabletten zijn ze. Waardoor ze tegen maatschappelijke grenzen aan lopen. En tegen zichzelf. En tegen mij. Met mijn irritante lijstjes. Kortom: ken uzelve is een groot goed. Dus melden we ons met het hele gezin op een zonnige middag bij de Duitse Dokter. In de hoek van haar spreekkamer staat een drumstel. Ik hou mijn hart vast. (Wordt vervolgd) Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-probeer-de-boel-in-het-gareel-te-houden-terwijl-huisgenoten-rond-mij-de-adhd-dans-horlepiepen~b4ba3e62/</guid>
      <pubDate>Sat, 18 Feb 2023 00:00:00 +00:00</pubDate>
    </item>
    <item>
      <title><![CDATA[Een depressie is een ongelooflijk ontregelende, diep eenzaam makende rotziekte]]></title>
      <description><![CDATA[<p>“Hé hallo. Ik dacht: ik laat even wat van me horen.” Al maanden kijkt ze me aan. Via Facebookfilmpjes die me altijd raken. Haar ogen. Die mooie grote ogen. En dan haar blik. Soms huil ik een beetje. Omdat ik de blik ken. Van mijn moeder. Omdat ik de blik was. Vorig jaar. Omdat zij ons laat kijken naar haar blik. Het gaat niet goed met cabaretière Martine Sandifort. Een depressie heeft zijn klauwen in haar gezet. Het gebeurde haar eerder. Ze knapte op. Helaas ging ze afgelopen jaar opnieuw onderuit. Maar waar de meesten zich verstoppen zodra somberte alle dagen overschaduwt, maakt Martine filmpjes. Make-uploos, maskerloos, weerloos soms, deelt ze het ondeelbare. Ze vertelt hoe lastig de ochtenden zijn, altijd weer die ochtenden waarop je jezelf uit bed moet sleuren. Ze ligt met haar gezicht in een verdrietgrimas naast haar hond die haar wang likt. Ze moppert dat haar almaar door specialisten wordt geadviseerd hoe ze haar dagen moet invullen. “Ik heb zoveel weerstand. Flikker maar een eind op.” Ze vertelt over de troost van een legpuzzel. Over therapie. Medicatie. Jankend proberen het beest te verslaan. Slechts enkelingen durven zo bloot te zijn. Actrice Hanna Verboom dorst het ook met haar documentaire Samen uit de schaduw. Zij en haar broer Juda zijn bipolair en spreken hierover met (ervarings)deskundigen. “Het is zwemmen terwijl het water je steeds meer omhelst,” zegt rapper Typhoon in de film over zijn donkerte. Een prachtige, verrijkende omschrijving. Zoals al deze getuigenissen dat zijn. Maar op een dag plaatst Sandifort een nieuw relaas. “Mensen die echt depressief zijn, gaan niet op internet,” heeft ene Monique geschreven. Sandifort praat zacht. “Ik vind het wel heftig dat ze denkt dat ik dit doe om kaartjes te gaan verkopen... Ik weet nog niet eens of ik überhaupt het theater weer in ga. Dus dit raakt me dan toch.” En ik plant woest mijn vuist op mijn bureau. Want dit is wat ze vaker krijgen, degenen die de moed oppakken om te praten over pijn: het eeuwige oneigenlijke verwijt dat ze dat doen om aandacht te trekken. Het duwt de dappersten onmiddellijk weer de schaamte in. Waarom zou je denken dat iemand over depressie vertelt uit geldelijk gewin? Hoe cynisch is dat? En wat betreft die aandacht: nou en? Aandacht trekken mag wel met succesverhalen. Dat doen we allemaal. Maar aandacht vragen voor je zielezeer is oneigenlijk? In Verbooms docu zegt psychiater Dirk De Wachter: “Ik nodig mensen uit te spreken over dingen die moeilijk zijn. Maar ik nodig nog veel meer uit om te luisteren.” Zij die met valsheid reageren op oprechte verhalen, hebben de boodschap niet begrepen. Een depressie is een ongelooflijk ontregelende, diep eenzaam makende rotziekte. Dus luister. En kijk. Zie Hanna. Zie Juda. Zie Typhoon. Zie Martine. Zie iedereen in je omgeving die worstelt met het leven. Zie degenen die het lef hebben zich te tonen. En zie ook hen die dat niet durven. Martine Sandifort is een heldin. Want zij kijkt ons aan. Zodat wij niet wegkijken. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/een-depressie-is-een-ongelooflijk-ontregelende-diep-eenzaam-makende-rotziekte~b483c161/</guid>
      <pubDate>Sat, 11 Feb 2023 00:00:00 +00:00</pubDate>
    </item>
    <item>
      <title><![CDATA[Ik ben tegenwoordig een hoekig oud takkewijf]]></title>
      <description><![CDATA[<p>Ik denk dat ik een ooglidcorrectie moet. Nou ja, moeten is onzin, als ik als sharpeihond door het leven wil mag ik dat zelf weten uiteraard, maar het stoort me toch dat ik ’s morgens niet alleen gezellig mijn hoofdkussen op mijn wangen heb staan maar er zich ook een meanderend rivierlandschap aan kreuken en hoeken boven mijn ogen uitstrekt dat zich met moeite laat wegschudden. Of wegaaien. Wegslaan desnoods. Mettertijd word ik sowieso steeds hoekiger, vooral qua karakter. Heel lang was ik als Barbapapa. Een felgekleurd vloeibaar wezen dat zich flegmatiek in talloze vormen transformeerde, afhankelijk van wat mijn gesprekspartners op prijs stelden. Maar tegenwoordig ben ik steeds vaker onverzettelijk vierkant. Dat merkte de arme jongen die mij deze week belde namens een tv-redactie. Ik was gevraagd die avond dingen van dingen te vinden. Dat kun je onzinnig achten, maar hoewel ik een hekel heb aan het woord opiniemaker (opinies heb je, die maak je niet, het zijn geen appeltaarten), ga ik een journalistiek gesprek niet uit de weg. Deze avond was een aardige tijd geleden al afgesproken, op de dag zelf las ik me keurig in over de potentiële gespreksonderwerpen, kortom: ik was er klaar voor. Toen belde de redacteur. Monter zei hij: “Sorry. Gaat niet door. Mijn eindredacteur heeft gekeken naar de mix van vanavond en tja, jij past niet.” En in plaats van mijn standaard ‘Johkangebeuren’-gemompel, hoorde ik mezelf opeens toeteren: “Jij past niet? Wat is dat voor iets achterlijks?” Zo’n tekst is zeldzaam in tv-land, waar sommigen denken dat je je stof happend achteruit kruipend door studio’s dient te bewegen in totale admiratie en diepe nederigheid omdat jou de kans ten deel is gevallen met je snuit op zender te komen. Die mores heb ik nooit helemaal begrepen. Ik begon mijn buisdagen bij De wereld draait door (u weet wel). Toen een hooggeplaatste mij na enkele uitzendingen minzaam zei: “Jij bent zeker heel blij dat jij nu hier mag komen,” flapte ik – allang werkzaam als schrijver – eruit: “Nou, ik heb al een baantje, hè. Dit is meer een bijklus.” De medewerkster hapte in het luchtledige alsof ze mijn kop eraf wilde bijten om die op een hoge vork te spiesen en me zo over de redactievloer richting uitgang te dragen. De cold shoulder voelde als een warmtebron in vergelijking met wat ze me gaf. Een enorme ijsvlakte. Permafrost, dat werk. Wekenlang heb ik me in allerlei bochten gewrongen om het goed te maken, kreetjes kirrend en mijn dankbaarheid betuigend voor hun gastvrijheid. Maar toen was ik nog Barbapapa. Tegenwoordig ben ik een hoekig oud takkewijf. Dus blaas ik tegen de arme redactiejongen: “Darling, een bróék past niet. Jullie hebben me geboekt, dus ik stuur gewoon een factuur. Daag.” Even later lag ik spinnend in pyjama de uitzending te bekijken. Er zaten drie ballonbuikige oude mannen te oreren. Inderdaad, in die mix paste ik niet. Ik vouwde vrolijk twee ballonteckeltjes van mijn oogleden. Ik laat ze nog even lekker zitten. Voorlopig ben ik hoekig genoeg. Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Reageren? r.schlikker@parool.nl.</p>]]></description>
      <guid>https://www.parool.nl/columns-opinie/ik-ben-tegenwoordig-een-hoekig-oud-takkewijf~b99d4ad9/</guid>
      <pubDate>Sat, 4 Feb 2023 00:00:00 +00:00</pubDate>
    </item>
  </channel>
</rss>
