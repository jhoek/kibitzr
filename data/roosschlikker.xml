<?xml version="1.0" encoding="utf-8"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Ze zijn er, de mooie dingen, als je goed kijkt]]></title>
      <description><![CDATA[<p>Toen mijn oudste een kleuter was, bedacht ik een spelletje dat we jarenlang zouden spelen. We noemden het ‘Mooie dingen zoeken’. Op zondagochtend struinden we door de buurt, hij op zijn rode regenlaarsjes, ik in mijn oude joggingpak. We keken tot we iets moois zagen, wat mijn zoon verrassend snel voor elkaar kreeg. “Kijk, een poes achter het raam, helemaal tegen de verwarming geplakt.” “Mooi.” “En dat blaadje bij de boom. Dat is een hartje.” “Práchtig.” En bij alles wat glom in de plaatselijke toeristentoko (aanstekers, jointpijpjes, een kandelaar in de vorm van een doodshoofd): “Oh, mama, wat een mooie dingen!” Nu de dagen donker zijn en rouw als een slecht zittende mantel om mijn schouders hangt, ben ik het opnieuw gaan doen. Mooie dingen zoeken. En ze zijn er, als je maar goed kijkt. Het roodborstje dat in de struiken veert en plotsklaps wordt vergezeld door een koolmees, waarna ze samen de hiphipdans doen. Een tongend stelletje op de brug, verlicht door kerstlampjes in een boom boven hen. Een mandarijn zonder pitjes. Mijn beste vriendin die slechts één emoticon hoeft te sturen om te laten weten wat ze denkt. Alleen zij weet welke. Mijn vriend Tom, de dakloze bij de Albert Heijn, die als ik hem vertel over mijn vader mijn arm grijpt en vanuit zijn tenen roept: “Wat klote, man!” De geur die opstijgt als ik hem een stroopwafel geef. De kerel die in de condoleancerij bij mijn vaders uitvaart staat, me ferm de hand schudt en in plat Amsterdams zegt: “Het is een zwarte dag.” Ik knik, maar hij is blijkbaar nog niet klaar. “Voor mij.” Het feit dat ik oprecht in de lach schiet maar hij me ernstig blijft aankijken. Ik die me afvraag wie die kerel is. Nooit gezien. Mijn vaders vrouw ook niet. De vrolijk stemmende fantasie dat deze partycrasher misschien dagelijks talloze uitvaarten langsgaat. De arm van een vriend om me heen als ie me beschermend wegtrekt uit de menigte en zegt: “Zo, nu kun je even bij je eigen mensen staan.” Het kerstdiner dat we twee dagen later met dezelfde maten vieren. Zij die met mij mijn vader wegbrachten, glitteren me nu tegemoet. De vanzelfsprekende warmte, het vertrouwde van een groep die ik al zo lang ken. De stilte elke avond als ik thuiskom. Terwijl ik me overdag goed staande want bezig houd, rest mij ’s avonds slechts de hondenmand waar ik me in oprol, mijn wang op de fluwelen bodem. Mijn zoon die naast me kruipt. “Kom maar, mam.” Dezelfde zoon van die rode regenlaarsjes werd een man die in zwart pak honderden gasten op de uitvaart toesprak en stelde dat het vertrek van opa een enorm verlies is, maar ook een winst. Want opa had gewonnen van de kanker. Opa had zijn einde zelf bepaald. Nu, in die mand, sla ik mijn arm om hem heen. We vormen een sniffende bal van ledematen. Dan vraag ik: “Weet je nog? Dat we vroeger altijd mooie dingen gingen zoeken?” Hij knikt. Gelukkig. Hij weet het nog.</p>]]></description>
      <guid>https://www.parool.nl/columns-opinie/ze-zijn-er-de-mooie-dingen-als-je-goed-kijkt~b2f7c05a/</guid>
      <pubDate>Sat, 20 Dec 2025 00:00:00 +0100</pubDate>
    </item>
    <item>
      <title><![CDATA[De man die larger than life was, gaf zich gewonnen aan de dood]]></title>
      <description><![CDATA[<p>Mijn vader rook naar buitenlucht. Als klein meisje zag ik hem vaak binnenwaaien. Geurend naar kettingsmeer, een zweem eau de cologne, zeep, maar vooral naar wind in het haar. Dat kun je ruiken, geloof me. Mijn vader bracht de wereld thuis. Mooie verhalen, veel vrienden, een hang naar avontuur. Altijd die knuffel, zijn harde lach, een kriebel in mijn nek. Mijn vader was larger than life. Toen ik op mijn eerste fietsje stapte, hielp hij me. Dat was geen sinecure, aangezien ik er nogal lang over doe nieuwe motorische vaardigheden aan te leren. Ik liep pas toen ik twee was en zwemmen heeft mijn pa eindeloos veel pierenbadjestijd gekost. Hij had een liedje gefabriceerd: “Zwem maar rustig door, want het gaat al goed.” Zo lukte het hem om me zonder verzuipen naar de overkant te zingen. Dat fietsen was in eerste instantie ook een ramp. Maar toen ik het voor elkaar kreeg, wilde ik nooit meer afstappen. Zo ging het vaker. Ik die op bambibenen wankelde, hij die me stevig vooruithielp. Wat heb ik veel achter hem aan gereden op de racefiets, starend naar zijn kenmerkende slingerende tred (ook zíjn motoriek was nogal specifiek), scheefgetrokken schouders en kuiten met een schilderwerk van aderen erop. Als ik achterbleef bij een klim, liet hij zich relaxed afzakken en voelde ik plotsklaps zijn grote vaderhand in mijn rug. Zo duwde hij me naar boven. Zo duwde hij me de toppen van de wereld op. “U kunt lekker gaan liggen, hoor.” Toen mijn vader zich afgelopen week op aanwijzing van de huisarts nestelde op de bank, schoof als vanzelf míjn hand onder zíjn schouders. Zijn vrouw pakte zijn vingers. Hij glimlachte. “Ik ben het gelukkigst met al mijn kippies bij elkaar,” zei hij geregeld, naast zijn andere gevleugelde uitspraak: “Ik moet goed voor mijn konijnen zorgen.” Kippen, konijnen, het doet er niet toe, we moesten samen zijn. Dan was het goed. “We zijn allemaal bij je,” zei ik daarom daar bij die huiskamerbank. Op het moment dat hij het slaapmiddel kreeg, kwamen als vanzelf mijn man en zonen rond zijn hoofd staan. Er klonk een zucht die alles losliet. Mijn vader stierf in mijn armen. De man die larger than life was, gaf zich gewonnen aan de dood. Maar hij is met zijn hele wezen deel van ons geworden. Dat merkte ik de weken voor het einde. We hebben elke dag keihard gelachen. We hebben elke dag geknuffeld. En tijdens mijn urenlange omzwervingen door de bossen rond zijn huis, of het nu hoosde, hagelde of stormde, zag ik meestal heel ver weg toch een seconde lang een zonnetje. Er zijn een hoop dingen die ik moeilijk vind of waar ik met bambibenen over struikel, maar zoeken naar het licht kan ik. Dat heb ik van hem. Van mijn vader die naar buitenlucht rook. Mijn vader wiens grote hand ik mijn leven lang op mijn rug zal voelen. Ook nu hij er niet meer is. Mijn vader duwt me naar boven.</p>]]></description>
      <guid>https://www.parool.nl/columns-opinie/de-man-die-larger-than-life-was-gaf-zich-gewonnen-aan-de-dood~bfce67ec/</guid>
      <pubDate>Sat, 13 Dec 2025 00:00:00 +0100</pubDate>
    </item>
    <item>
      <title><![CDATA[Op TikTok proppen talloze vrouwen zich in een mal van begeerlijk, wulps en onschuldig]]></title>
      <description><![CDATA[<p>Even dacht ik: we zijn gelukkig inmiddels wat verder. Ik zag de documentaire Ademnood over zanggroepje Linda, Roos en Jessica, gevormd door Babette van Veen, Katja Schuurman en Guusje Nederhorst. Een gigantische hype waren ze. Logisch, aldus de – uiteraard – mannen die de girlband bedachten. Mediatycoon Joop van den Ende, manager Frank Wisse en platenman Eric van Tijn roemden allen de schoonheid van de meisjes. Als je die bij elkaar zette en vooral sexy Katja de eerste zinnetjes liet zingen (‘Vannacht was heftig, je krijgt van mij een dikke tien, ohooo’) creëerde je gemakkelijk een tophit. Zo ging het en meerdere succesnummers volgden. Als je de clips terugkijkt, kan dat niet zonder lachen. Met name het broeierige Druppels is geestig en pijnlijk tegelijk. Drie prachtmeisjes, piepjong, die begeerlijk door de branding kroelen en geilglimlachend in de camera zingen. Dit zou nu niet meer kunnen, schoot door mijn hoofd. Uit de docu blijkt dat het toen ook al schuurde. Met name Katja werd als het domme, lekkere popje gezien, een imago waar ze van de weeromstuit in meeging. Ze merkt nu op dat ze destijds zelfs octaven hoger praatte, want dat doen sexy meisjes. Het klinkt gedateerd, tot ik me rea­liseerde dat op TikTok talloze vrouwen zich in een mal van begeerlijk, wulps en onschuldig proppen. Meiden dansend voor de camera, als stereotiepe schoolmeisjesfantasie, inclusief pruillip en kleine stemmetjes. Iedereen moet natuurlijk doen wat ie zelf wil, maar ietwat droef stemt dit kopieergedrag wel. Je zou zeggen dat het feminisme ons minder behaagziek had gemaakt. O maar wacht, feminisme is een ingewikkeld woord. Deze week werd bekend dat Roos Moggré de nieuwe presentator wordt van Pauw & De Wit. Moggré heeft haar sporen uitgebreid verdiend bij onder meer EenVandaag, toch maakt media­duider Victor Vlam zich in zijn podcast zorgen. Waarom? Moggré heeft zichzelf in interviews een vrolijke feminist genoemd. “Ja, dat is natuurlijk niet politiek neutraal, hè. Want feminisme is een politieke stroming, het gaat niet alleen over basisrechten voor vrouwen, want daar is iedereen het wel over eens, maar feminisme gaat over macht, gelijkheid en beleid. Pak ’m beet de helft van de Tweede Kamer zou zich niet als feminist beschouwen.” Moggré moet daarom wel de omscha­keling kunnen maken naar een politiek neutralere talkshow, aldus Vlam. “Of ze dat doet op een goede manier gaan we natuurlijk in de gaten houden.” Het is uiteraard een definitiekwestie. Vlam praat over activisme. Daar kun je op tegen zijn, prima. Het venijn zit ’m in dat gemakzuchtige bijzinnetje: ‘Gelijkheid, daar is iedereen het wel over eens.’ Dat blijkt bepaald niet als je de maatschappij beziet. Mannen en vrouwen worden nog lang niet gelijk geschaald. Daar mag je op wijzen. Ook als journalist. Júíst als ­journalist. Daar is niets verdachts aan. Wat mij betreft mag Moggré nog heel vaak zeggen dat ze een vrolijke feminist is. En ik hoop dat het ook door anderen geroepen wordt. Door vrouwen, door ­mannen, door managers, door platen­bonzen, door mediatycoons, door mensen. En dan graag met hun eigen stem. Nooit meer octaven te hoog.</p>]]></description>
      <guid>https://www.parool.nl/columns-opinie/op-tiktok-proppen-talloze-vrouwen-zich-in-een-mal-van-begeerlijk-wulps-en-onschuldig~b4885eed/</guid>
      <pubDate>Sat, 22 Nov 2025 00:00:00 +0100</pubDate>
    </item>
    <item>
      <title><![CDATA[De hoeveelheid homohaat die Rob Jetten over zich uitgestort krijgt is ongelofelijk]]></title>
      <description><![CDATA[<p>“Kontebonker.” “Bilridder.” “Past niet in Nederland.” “Beetje misselijkmakend.” Om nou te zeggen, we go way back, is schromelijk overdreven – maar Rob Jetten en ik hebben een kleine geschiedenis samen. Toen Jetten als fractievoorzitter debuteerde in een grote talkshow, zat ik toevallig in dezelfde uitzending. Een keurig gestylede jongeman, bloedzenuwachtig, bril strak op de neus, zat almaar hetzelfde voorgeproduceerde verhaal af te draaien. “Heb je zelf het idee dat je antwoord geeft?” vroeg Jeroen Pauw hem streng en eerlijk gezegd gaf ik op dat moment geen stuiver voor deze mediagetrainde braverik die te hard zijn best deed en juist daardoor uitblonk in nietszeggendheid. Daar kom je nooit meer overheen, wist ik zeker. Dat geeft maar weer aan dat aan mij geen groot politiek voorspeller verloren is gegaan. En dat je menselijke ontwikkeling nooit moet onderschatten. “Kontebonker.” “Bilridder.” “Past niet in Nederland.” “Beetje misselijkmakend.” Jaren later was Jetten bij Malou Holshuijsen en ondergetekende te gast in de podcast Dit komt nooit meer goed. Niks stijve hark, eerder een blakend mens dat monter de anekdote van het Pauwoptreden oprakelde en ook niet te beroerd was te vertellen over zijn grote liefde, een Argentijnse sportinternational, die tot Jettens eigen grote lol in de media de titel Hockeyhunk had gekregen. “Wie kookt er ’s avonds, jij of de hockeyhunk?” diepinterviewden we. “Meestal hij. Dan staan we samen een beetje de dag door te nemen en heel veel te relativeren. Dat is ook wel lekker. Want hij kijkt als Argentijn naar de Nederlandse politiek… hij neemt mij totaal niet serieus in wat ik doe,” grijnsde hij. “Kontebonker.” “Bilridder.” “Past niet in Nederland.” “Beetje misselijkmakend.” We voerden een vrolijk gesprek met Jetten waarbij vooral opviel dat het niet meer ingestudeerd was. Hier zat een vrij mens. Wat al te vrij volgens sommigen. Of je nu blij bent dat Jetten eindbaas wordt of niet, kan me weinig schelen, maar de hoeveelheid homohaat die Jetten over zich uitgestort krijgt is ongelofelijk. “Kontebonker.” “Bilridder.” “Past niet in Nederland.” “Beetje misselijkmakend.” Dit zijn slechts de korte hersenscheten in comments. Het commentaar is geregeld bloemrijker. “Ik vind dat Rob Jetten mag pijpen tot hij uitgeput raakt, Ik heb ook niets tegen homo’s, maar dit is allemaal te opzichtig,” zo blaft iemand hem een hoek in. “Je hebt homo’s nichten en flikkers ik schaar Jetten en zijn nicht tot de laatste categorie” gilt een ander. En dan krijgen we uiteraard de Jemagwelhomozijnmaarikwilhetnietzien-opmerkingen: “Het irritante en kwalijke van de narcist die Rob Jetten heet is niet dat hij homo is maar dat hij zijn geaardheid zo zelfgenoegzaam in ieders smoel wrijft.” Tja, je moet menselijke ontwikkeling nooit onderschatten, maar de maatschappelijke ontwikkeling blijft gruwelijk achterwege. Wat kun je met deze troep? Negeren of ageren? Terugroepen? Zwijgen? “Kontebonker.” “Bilridder.” “Past niet in Nederland.” “Beetje misselijkmakend.” Jetten deed wat hij moest doen. Hij plaatste na de verkiezingsoverwinning een foto, kussend met zijn hockeyhunk. De liefde spat ervan af. Intussen brult het commentaarkoor. Slechts één herhaalde regel klopt. Die gaat niet over Jetten maar over hun eigen haatteksten. “Past niet in Nederland.”</p>]]></description>
      <guid>https://www.parool.nl/columns-opinie/de-hoeveelheid-homohaat-die-rob-jetten-over-zich-uitgestort-krijgt-is-ongelofelijk~b03ec2c7/</guid>
      <pubDate>Fri, 14 Nov 2025 00:00:00 +0100</pubDate>
    </item>
    <item>
      <title><![CDATA[Verdriet heeft de hinderlijke gewoonte zich aan je op te dringen als het niet uitkomt]]></title>
      <description><![CDATA[<p>Er hangt iets vrolijks in de lucht. Misschien is het vanwege de ironie dat ik uitgerekend vandaag op Zorgvlied moet zijn. Met een zieke vader zou je zeggen dat ik genoeg over het einde prakkeseer, maar God, De Grote Voorzienigheid of wie er daarboven ook aan de knoppen draait heeft er vaak schik in ons nogal overdreven in hoofdletters toe te spreken. (‘Weet je, Roos, dat mensen DOOD gaan, dat het leven STOPT, dat AFSCHEID erbij hoort, heb je dat helemaal doorgekregen? HOEHOE!’) Deze afspraak was echter al gemaakt voor alles bergafwaarts ging. Ik ben gevraagd om een nieuw veldje te openen. Sinds de wet is veranderd en levenloos geboren kinderen mogen worden geregistreerd in het BRP werd de begraafplaats platgebeld door ouders die geen graf hadden, maar wel een herdenkingsplek zochten. Bij het Kinderhof zijn daarom beeldjes neergezet die ouders kunnen adopteren. Beeldjes van Jizō, de Japanse beschermer van levenloos geboren kindjes. Dus staren tientallen popjes met scheve koppies me aan. Je kunt ze zelfs een mutsje geven of een minisjaal. Ik hou mijn praatje en slik een traan weg. Verdriet heeft de hinderlijke gewoonte zich aan je op te dringen als het niet uitkomt. Lol doet dat gelukkig ook. Omdat alles naast elkaar bestaat. Als ik na afloop een glas kinderchampagne wegtik, word ik joviaal begroet door een meneer die rondleidingen op de begraafplaats verzorgt. Hij staat geregeld stil bij het graf van mijn moeder, een door een kunstenares zorgvuldig ontworpen grote stenen cirkel, zo ruim dat je er je tent in kunt opzetten, al is dat natuurlijk een tikje mal. “We noemen het hier de jacuzzi,” flapt de meneer eruit. Ik schiet in de lach. Onmiddellijk corrigeert hij zich. “O, dat had ik misschien niet moeten vertellen, ik, eh, bedoel het niet respectloos.” Ik zeg dat ik het een uitstekende naam vind en dat mijn moeder dol was op in bad gaan. Samenzweerderig buigt hij voorover, hij vertelt dat hij laatst met een groep begraafplaatsbelangstellenden bij die jacuzzi stond. “Wat denk je? Er zat een muis in gevangen.” “Sorry?” “Hij kon er niet meer uit, de wanden rondom waren te hoog. To-ta-le paniek. Bij dat beest dan, hè. Zo zielig. We moesten iets doen. Dus ben ik met de mensen die ik rondleidde takjes en blaadjes gaan zoeken en hebben we met zijn allen een bruggetje gemaakt. Het was een heel gedoe en gewiebel, maar uiteindelijk lukte het en kon ie wegkomen!” Ik zie het voor me. De montere man. De keurige bezoekers. En dan de muis die koninklijk over haar laatste rustplaats trippelde. Mijn moeder háátte muizen. Toch denk ik, nee, weet ik dat ze dit bijzonder lollig had gevonden. Ik geef de man een ferme hand uit dank voor zijn dierenliefde en slenter de begraafplaats af. Ergens op de achtergrond klinkt de kleine melodie van verdriet die momenteel bij me hoort. Tegelijkertijd hangt er iets vrolijks in de lucht. Omdat alles naast elkaar bestaat.</p>]]></description>
      <guid>https://www.parool.nl/columns-opinie/verdriet-heeft-de-hinderlijke-gewoonte-zich-aan-je-op-te-dringen-als-het-niet-uitkomt~bad30a76/</guid>
      <pubDate>Sat, 8 Nov 2025 00:00:00 +0100</pubDate>
    </item>
    <item>
      <title><![CDATA[Wind beukt in mijn gezicht, regen omringt me, het geeft niet, ik moet vooruit, want stilzitten gaat niet]]></title>
      <description><![CDATA[<p>Ik ben Forrest Gump geworden. Forrest, het door Tom Hanks gespeelde personage uit de gelijknamige film, is een ietwat naïeve schlemiel die gepest wordt vanwege de braces om zijn benen, een jongen met een laag IQ en sullige uitstraling, voortdurend strooiend met uitspraken die waarheden als koeien zijn in de categorie ‘Stupid is as stupid does’ en ‘You have to do the best with what God gave you’. Het talent dat God Forrest heeft gegeven is doorharken, of het nu ergens op slaat of niet. Forrest Gump begint op een dag met rennen. Eerst om de treiterkoppen te snel af te zijn, later om te ontsnappen aan pijn, om rouw te verwerken als zijn vriendinnetje Jenny hem verlaat en uiteindelijk om een doel in zijn leven te vinden. De afgelopen weken, nu mijn vader zo ernstig ziek is, ben ik veranderd in Gump. Dagelijks loop ik 20.000 stappen. Ik zit op de racefiets en rij nergens heen. Ja, keihard richting Abcoude, Haarlem of Monnickendam. En dan weer keihard terug. Intelligenter wordt het niet. Wind beukt in mijn gezicht, regen omringt me. Het geeft niet. Ik moet vooruit. Want stilzitten gaat niet. Ooit omschreef ik mijn vader en zijn fietsmaten met wie hij honderden kilometers per week reed als oudere mannen die de dood voor zich uit probeerden te duwen. Misschien is dat wat ik ook probeer. Niet zozeer mijn eigen dood, maar de zijne. Ik loop op een middag midden in storm Benjamin richting IJ als ik een ­buurman tegenkom. Hij vraagt hoe het gaat, ik vat kort samen, hij wenst sterkte, ik vervolg mijn weg. Nog 12.000 stappen te gaan vandaag. Als ik al een stuk verderop ben, hoor ik opeens roepen. De buurman sjeest me achterna op zijn fiets. “Ik… ik wilde je gewoon nog even vragen of je de groeten aan je vader wil doen. Ik mocht hem altijd graag.” Ik knik. Ik glimlach. Dan omhelzen we elkaar. En heel even stopt het geraas in me. Het doet me denken aan de keer dat mijn moeder net was overleden en ik, nadat ik overdreven opgewekt mijn kindjes naar school had gebracht, stond te klootviolen met mijn fietsslot. Opeens sloeg Thomas Acda, destijds Parool­­collega, zijn grote berenarmen om me heen. “Valt niet mee, hè,” bromde hij. Het viel niet mee. Maar de troost op dat moment, troost van iemand die ik helemaal niet zo goed kende, hielp. En zo zijn de dagen een op-en-neergang van hetgaat naar hetgaatniet. Met Forrest Gump loopt het overigens goed af. Zijn doorharken lijkt jarenlang onzinnig, maar uiteindelijk groeit hij uit tot sportheld en succesvol ondernemer. Dat hoef ik allemaal niet meer te zijn. Ik moet alleen vooruit – vooruit, nu ergens het leven tot stilstand kan komen. Want zoals Forrest al riep: ‘Mama always said, dying was a part of life. I sure wish it wasn’t.’ Zo is het. En daarom loop ik. Fiets ik. Beweeg ik. Om af en toe even tot stilstand te komen. Met buurmanarmen om me heen.</p>]]></description>
      <guid>https://www.parool.nl/columns-opinie/wind-beukt-in-mijn-gezicht-regen-omringt-me-het-geeft-niet-ik-moet-vooruit-want-stilzitten-gaat-niet~b3c3f00f/</guid>
      <pubDate>Sat, 1 Nov 2025 00:00:00 +0100</pubDate>
    </item>
    <item>
      <title><![CDATA[Superhelden zijn geen mensen die zich groot wanen]]></title>
      <description><![CDATA[<p>Als kleuter – en nog lang daarna – was mijn jongste dol op superhelden. Het liefst ging hij elke dag naar school met een wapperende cape en in een strak lycra pak, want daar hebben Spiderman, Superman en Batman een wonderlijke voorkeur voor. Meestal combineerde hij de mannen en stelde zo outfits samen die afkomstig bleken van Superspiderblackpantherbatman. De juf maande ons hem normale kleertjes aan te trekken, want anders wilden straks alle kinderen zich verkleden. Maar mijn zoon had zich niet verkleed. Hij voelde zich een superheld, dus wás hij een superheld. Logisch. Inmiddels weet ik dat het anders werkt. Want helden zijn lang niet altijd de mensen die zichzelf zo noemen. Die borstklopperig hun eigen goede daden bezingen. Die schreeuwen dat ze de strijd aangaan. Afgelopen jaren heb ik er zoveel gezien. In het ziekenhuis, als ik achter mijn vader naar de behandelend arts ging. In wachtkamers. In de grote hal, leunend tegen de muur. Mensen die zich doodmoe voelen, misselijk, die met sjaaltjes of een montere hoed het hoofd bedekken. Die een hand leggen op de arm van een familielid dat stiekem iets wegslikt. Die vragen: “Wat zijn de bijwerkingen, dokter?” “Wanneer word ik kaal?” “Ik heb over een nieuw onderzoek gelezen. Kent u dat? Zou het iets voor mij zijn? Alleen nog op ratten getest? O, dat geeft niet, hoor. We kunnen het toch proberen?” Enkele weken geleden zou mijn vader zijn zoveelste behandeling krijgen waarbij hij radioactief wordt gemaakt, urenlang in een afgesloten ruimte ligt, de dagen erna niet naast zijn vrouw mag slapen omdat hijzelf, hoe ironisch, kankerverwekkend kan zijn. Mijn vader had ’s morgens zijn gymoefeningen gedaan, was alleen naar het ziekenhuis gereden en nam de trap naar boven, ‘want ik moet een beetje in conditie blijven’. De behandeling was op de derde etage. Hij haalde de eerste, toen viel hij flauw. De koude vloer in het trappenhuis spleet zijn gezichtshuid open. Hij werd wakker met bezorgde artsen boven zich en rond hem overal bloed. Er volgden een hersenscan, een hartfilmpje, tests. O ja, en hij moest ook in quarantaine, want die radioactieve meuk kun je niet in de koelkast bewaren. Sinds hij thuiskwam, is niets hetzelfde. Het lijf lijkt in staking en komt de val almaar niet te boven. Ik ben bij hem ingetrokken. Iedere dag probeer ik met hem naar de hoek van de straat te lopen. Daar gaat hij. Mijn vader. Achter een rollator. De man die draken doodde, die bergen beklom, die toen er eens een verkering van me op de klippen liep tegen me zei: “Dan ben ik toch gewoon je vriendje.” Superhelden zijn geen mensen die zich groot wanen. Het zijn degenen die kleintjes zijn, kwetsbaar huilen omdat het lijf zeer doet, maar die ook een cape vouwen van een ziekenhuislaken. Die opstaan terwijl alles in hen schreeuwt dat ze willen blijven liggen. Die stapje voor stapje door de wijk schuifelen, niet wetend of het richting een klein beetje toekomst is of richting einde. Daar gaat hij. Superspiderblackpantherbatman. Stiekem slik ik iets weg.</p>]]></description>
      <guid>https://www.parool.nl/columns-opinie/superhelden-zijn-geen-mensen-die-zich-groot-wanen~b305753c/</guid>
      <pubDate>Sat, 25 Oct 2025 00:00:00 +0200</pubDate>
    </item>
    <item>
      <title><![CDATA[Vanavond klinkt het lied, niet het lied van God, maar het lied van Amsterdam]]></title>
      <description><![CDATA[<p>“Ik weet wat jij vanavond gaat doen!” Een dame dribbelt me tegemoet op de brug bij mijn huis. Ik zie haar vaker, een markante verschijning, niet bang voor een make-uppie en altijd met prachtig opgestoken haar. Het was een week van slecht nieuws. Manlief deed iets met een koprol en een mountainbike (sleutelbeen uit kom), zoon heeft een gebroken middenvoetsbeentje, mijn vader is erg ziek, dus ik heb onlangs een strippenkaart bij OLVG West aangeschaft en vrees dat ze een officieel onderzoek gaan instellen als ik binnenkort wéér met een familielid kom aanzetten. Verward kijk ik de vrouw aan. “Vanavond! We gaan voor je zingen.” Da’s waar ook. Een tijdje geleden werd ik gevraagd een concert aan elkaar te praten van Het Zwanenkoor dat al vijfendertig jaar hoofdstedelijk repertoire zingt. Ik heb een zwak voor Amsterdamse liedjes en dan niet op de irritant ironische kijk-mij-eens-volkse-mensen-nadoenmanier. Nee, het stijfselkissie en die afgekeurde woning zijn oprecht prachtig. ‘Waarom hebben de giraffen toch zo’n hele lange nek?’ is mijn favoriete tekst, inclusief de briljante woorden ‘As je vader zo’n nek had was ie blij. Want dan bleef zijn borrel langer in de glijijijij.’ Daar kan John Ewbank nog een puntje aan zuigen. Die avond ontvangt koorlid Ineke me in de Noorderkerk. Ze geeft me een jubileumboekje met de titel Maak het een beetje gezellig lieve mensen. Achter de schermen dribbelen zangers en zangeressen rond. Laatste lippenstift wordt aangebracht, kapsels geschikt, een glimhorloge omgedaan. Ineke vertelt dat ze vrijwel wekelijks optreden. In buurthuizen, bejaardencentra, maar ook op de groots gevierde verjaardag van een BN’er. Onlangs zong het koor voor een groepje demente ouderen. Vooraan zat een vrouw te dommelen. Er leek geen leven in te zitten. Totdat Ineke bij een slotlied plotseling de voetjes van de dame ritmisch heen en weer zag schuifelen. “Nou, dan schiet je vol, hoor.” Een half uur daarna schroeft mijn eigen strot dicht. De vrouwen met hun lange rode rokken en zelfgehaakte kleedjes over de blouse, de mannen met gepoetste schoenen, fris geschoren koppen, borst vooruit. Hoewel sommigen de tachtig ­aantikken, zijn hun stemmen onaangetast. Het publiek schommelt in eerste instantie bescheiden mee, maar langzaam klinkt er steeds meer gezang. Zelfs mijn Canadese man, die goeiig is meegekomen, hoor ik schallen over een pikketanissie. Komt mijn ontroering door mijn wankele gemoed? Nee, realiseer ik me, het is iets anders. Soms lijkt het land aan elkaar te hangen van firma’s, organisaties, partijen en bv’s. Maar de wereld draait om mensen. Mensen in liefdevolle clubjes. Mensen die een volle kerk letterlijk in beweging zetten. In polonaise stampt het publiek rond de kansel. Ieder met zijn eigen makkes, sores, gedoe. Maar vanavond even niet. Vanavond klinkt het lied. Niet het lied van God, maar het lied van Amsterdam. Dat ergens, als je het wil geloven, op een niet-ironische manier ook een beetje goddelijk is. Na afloop worden de glazen geheven. De laatste muzieknoten klinken. En die borrel? Die bleef nog heel lang in de glij.</p>]]></description>
      <guid>https://www.parool.nl/columns-opinie/vanavond-klinkt-het-lied-niet-het-lied-van-god-maar-het-lied-van-amsterdam~b09d6d2e/</guid>
      <pubDate>Sat, 18 Oct 2025 00:00:00 +0200</pubDate>
    </item>
    <item>
      <title><![CDATA[Op gezette tijden laat ik nog wel de pedagogisch verantwoorde pleuris uitbreken]]></title>
      <description><![CDATA[<p>Lang heb ik er tegenop gezien. Gegooi met deuren, dramatische tirades, gedoe, gejank, geëmmer. De puberteit is het ellendige voorland van jonge ouders. Al als ze baby zijn, roept elke boomer in het voorbijgaan: ‘Wacht maar! Nu zijn ze nog leuk.’ Of het waarschuwende: ‘Kleine kinderen, kleine problemen, grote kinderen, grote problemen.’ Inmiddels heb ik twee puberwezens in huis. De oudste zestien, de jongste sinds vandaag veertien. Maar gek genoeg vind ik ze nog steeds leuk. Vermoedelijk omdat ik zelf een leukere ouder ben geworden. Wie begint aan nageslacht zit boordevol idealen. Zo zouden onze jongens geen suiker krijgen (mislukt), tweetalig worden opgevoed (mislukt), dagelijks twee soorten groenten eten (mislukt) en nimmer zoet worden gehouden met een vermaledijde iPad (wat denkt u zelf?). Veel mensen hebben de eerste jaren van hun oudercarrière een lange stijve stok in hun kont. Reuzegoed bedoeld, maar met het klimmen der jaren en stijgen der teleurstellingen maakt die stok vaak plaats voor iets nieuws wat bijzonder handig is. Ik wil niet zeggen dat ik de heilige graal van de puberouder heb gevonden, maar vooralsnog werkt het aardig: een lichte staat van onverschilligheid. Ben je voor de derde keer in twee weken te laat op school? Jammer joh, dat je je dan drie keer om acht uur moet melden. Ziet je kamer er dusdanig overhoop gehaald uit dat hij bewerkt lijkt door twaalf hyperactieve bouwvakkers met een sloophamer waardoor je scooterhelm onvindbaar blijkt? Dat wordt fietsen, gozer. En kun je niet poepen wegens algeheel gebrek aan groentevariatie omdat je momenteel slechts wortels lust? Ik lig er niet wakker van, je krijgt later vast heel goede ogen. Op gezette tijden laat ik natuurlijk nog wel pedagogisch verantwoord de pleuris uitbreken. Als ik hoor over een vriendje dat in vuurwerk handelt, gedurende mijn anti-rook-tirades (‘Ga je dood aan!’) en bij iedere schijn van een seksistische opmerking, maar die maken ze niet, doodsbenauwd dat ik weer eens mijn feministische stokpaard bestijg. Intussen geniet ik van goede gesprekken (‘Heb jij weleens van drank gekotst?’), hun favoriete TikTokfilmpjes (iets met een cavia en een bak marshmallows) en een nogal absurdistisch gevoel voor humor (zestienjarige schuifelt trap op volledig in een deken gewikkeld, brult ‘Mam, ik ben een worst. Je mag me Hans noemen,’ en valt lachhikkend op de grond.) De overambitieuze moeder heeft weinig meer te vertellen en dat is best lekker. Vroeger was ik hun rots. Tegenwoordig ben ik een kamerplant: ik dien aanwezig te zijn (zodra ik het pand verlaat klinkt vanonder de deken een klagerig ‘Ga je nou alweer weg?’) maar me vooral nergens te veel mee te bemoeien. Natte kussen op het schoolplein, peuterplakhandjes in mijn jaszak, een schor ‘Ik vin jou heul liev’ voor het slapengaan. Ze zijn voorbij. Daar kun je weemoedig over doen, maar er komt lol voor in de plaats. En heel soms een verrassing. “Mam?” “Ja?” “Mag ik een knuffel?” Ach ja, kleine kinderen kleine knuffels, grote kinderen grote knuffels. En dus vouwde vanmorgen de kamerplant intens gelukkig haar bladeren om de worst.</p>]]></description>
      <guid>https://www.parool.nl/columns-opinie/op-gezette-tijden-laat-ik-nog-wel-de-pedagogisch-verantwoorde-pleuris-uitbreken~b399c633/</guid>
      <pubDate>Sat, 11 Oct 2025 00:00:00 +0200</pubDate>
    </item>
    <item>
      <title><![CDATA[Hoe lang? Geen idee. Wat als? Onduidelijk. Wat kan er nog? Moeilijk te zeggen]]></title>
      <description><![CDATA[<p>Ik moet zeggen dat ik hem een tijdje niet had toegepast. Dat is een goed teken. Pas als de nood hoog is heb ik hem nodig. Mijn éénminuutsregel. Ik dacht er deze zomer wel aan toen een journaliste me voor een rubriek vroeg om een levensadvies. “Denk in één minuutje,” riep ik. Ik vertelde dat ik lijd aan uitstelgedrag. Als ik een grote taak moet verrichten – denk aan een boek schrijven, het huis opruimen, naar de papierbak lopen, want op sommige dagen voelt dat als een onuitvoerbaar ingewikkelde manoeuvre in de categorie arabier-flikflak achterover op één been op een galopperend paard – begin ik het liefst helemaal nergens aan. Het resultaat: ik lig urenlang vol zelfhaat met een zak wokkels op mijn buik te netflixen. Wat helpt, is die rare regel. Ik geef mezelf één minuut om een eerste zin te schrijven. Eén minuut om mijn bureau op te ruimen. Eén minuut om mijn belastingpapieren te versturen. Natuurlijk kost dit alles meer tijd, maar als ik eenmaal bezig ben, maak ik probleemloos iets af. Die ene minuut is net genoeg om me over de drempel te helpen. Tja, ware wijsheid zit vaak in lullige dingen. De oorsprong van de éénminuutsregel is echter een ernstigere. Toen mijn moeder in coma lag en zou sterven, kreeg ik paniekaanvallen. Piepend van ademgebrek leunde ik tegen de ic-deuren, bang om aandacht te trekken van verpleegkundigen want die hadden wel iets beters te doen dan mij overeind hijsen. Ik moest mezelf uit deze draaikolk zien te trekken. Dat deed ik door twee woorden te fluisteren: “Eén minuutje.” Grote emoties duren zelden langer dan negentig seconden, las ik eens. Ze sluimeren door, dat wel, maar de piekervaring is eraf. Dus met een minuut volhouden ben je al een eind op weg. Vorige week zat ik opnieuw in het ziekenhuis en dacht ik aan die ic-deuren. Mijn vader, zijn vrouw en ik keken naar de dokter. Een paar weken geleden klonk ze optimistisch, de kankerwaardes daalden. Nu was er een tegenovergestelde curve. Het leek geen goed nieuws, zei de arts, al wist ze het niet zeker. Mijn vader was rustig. Een tikje geslagen, maar reëel. Hoe lang? Geen idee. O. Wat als? Onduidelijk. Juist. Wat kan er nog? Moeilijk te zeggen. Ja ja. Ik zei weinig. Ergens in mijn lichaam klonk een zachte piep. Toen herinnerde ik het me. Eén minuutje. De uren erna werd mijn lijf weer stil. De volgende ochtend besloot ik: ik moet dit rotgesprek gewoon parkeren. Ik belde mijn pa. “Weet je?” riep ie, “ik ga gisteren even lekker vergeten.” Ik lachte om ons zelfde hout. Enkele dagen later kwam er een gunstiger scanuitslag. Wat zegt het? Geen idee. Levenskunst. Doodskunst. Het is een ingewikkelde manoeuvre in de categorie arabier-flikflak achterover op één been op een galopperend paard. Maar we doen het. Nee, híj́ doet het. En voor mezelf vertrouw ik op de éénminuutsregel. Hopelijk hoef ik hem voorlopig alleen in te zetten als ik naar de papierbak moet.</p>]]></description>
      <guid>https://www.parool.nl/columns-opinie/hoe-lang-geen-idee-wat-als-onduidelijk-wat-kan-er-nog-moeilijk-te-zeggen~bdf13312/</guid>
      <pubDate>Sat, 4 Oct 2025 00:00:00 +0200</pubDate>
    </item>
  </channel>
</rss>
