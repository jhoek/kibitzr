<?xml version="1.0" encoding="utf-16"?>
<rss version="2.0">
  <channel>
    <title><![CDATA[Roos Schlikker]]></title>
    <link>https://www.parool.nl/auteur/roos-schlikker</link>
    <description><![CDATA[Roos Schlikker]]></description>
    <item>
      <title><![CDATA[Ik heb een kind dat levenskunst ademt en heel stiekem durf ik te geloven dat ie dat talent van mij erfde]]></title>
      <description><![CDATA[<p>Ik heb een longontsteking. Tja, iedereen weet: een ongeluk komt nooit alleen, Murphy is een rotzak die zijn wet maar al te graag doet gelden en when it rains, it pours. Zelf noem ik dit de theorie van vlek op vlek. Dus dat na twee dramatische ziekenhuisopnames, eindeloze chemo’s en veel ernstig kijkende artsen rond mijn vader mijn eigen lijf ermee ophoudt, verbaast me niets. Opstapelend ongeluk werkt enigszins op mijn lachspieren. De werkelijkheid is soms domweg te veel en neigt naar melodrama. Ooit, toen er enkele sterfgevallen in de familie waren, riep mijn tante bloedserieus in een ziekenhuiskamer: “Ze roeien ons allemaal uit!” Dat mijn vader en ik daar als enigen nog steeds om kunnen schateren (we moeten ook heel erg lachen om in-je-broekjegrappen en de uitroep ‘Ga jij lekker op je vinger zitten’ bij irritant gedrag) is wellicht veelzeggend over ons gevoel voor humor. Of het is een overlevingsstrategie. Mij best, overleven moet je toch. Tot je doodgaat. Dus ga ik hoestend als een bronstige astmabeer met mijn jongste naar Londen. Het was al geboekt, de blaftyfus had ik toch, dan konden we maar beter plezier maken. Ik had geen beter gezelschap kunnen kiezen. Zijn blije hopsen als ie na een uur in de rij staan eindelijk een hippe Stüssywinkel betreedt, zijn trotse hoofd onder de stoere muts die hij daar koopt, de gortdroge opmerking dat die vieze eierscheet in het reuzenradbakje van de Millennium Wheel waar we met een tiental ernstig kijkende Tsjechische toeristen in zaten stiekem van hem was, zijn adorerende blik als we naar Les Misérables op West End gaan in een bonbondoostheater, zijn ogen vol hoop en droom als hij bij de artiesteningang Milan van Waardenburg omhelst met wie hij in dezelfde voorstelling in Nederland speelde en die het nu maakt in Londen. Dit kind tilt alle zwaarte op. Op zijn gympies zweeft hij boven de stoep en ik zweef met hem mee. ’s Avonds in bed verzucht hij: “Mam, mijn leven is goed.” “Vind je dat? Wat fijn!” zeg ik. “Ja. Ik heb nog nooit iets naars meegemaakt.” “Nou, dat is niet helemaal waar. Je oma viel van de trap en ging dood. En opa is ernstig ziek.” “O ja, da’s waar, maar er is ook zoveel móóis.” In het donker knik ik. Ik heb een kind dat levenskunst ademt en heel stiekem durf ik te geloven dat ie dat talent van mij erfde. En van zijn opa. Dan barst ik uit in zo’n erbarmelijk hoesten dat mijn rib kneust. Terug in Nederland meld ik me bij de chiropractor, een petit Australische met heel sterke handen en een heerlijk accent. “Oe,” zegt ze, “you look like death warmed up.” Uiteraard schiet ik in de lach. Wat een zalige uitdrukking. En ergens is ie waar, ik voel me hondsberoerd. Maar ook immens tevreden, aangezien ik de afgelopen dagen niet had willen missen. Want vlek op vlek bestaat, maar geluk op geluk ook. En Murphy? Die kan lekker op z’n vinger gaan zitten.</p>]]></description>
      <guid>https://www.parool.nl/columns-opinie/ik-heb-een-kind-dat-levenskunst-ademt-en-heel-stiekem-durf-ik-te-geloven-dat-ie-dat-talent-van-mij-erfde~b553feb2/</guid>
      <pubDate>Sat, 20 Apr 2024 00:00:00 +02:00</pubDate>
    </item>
    <item>
      <title><![CDATA[Het is mooi als vreemden vrienden worden]]></title>
      <description><![CDATA[<p>Ik heb ze nooit meer gesproken. En dat terwijl ze even zo dichtbij waren. Mijn oudste zoon was gese­lecteerd om mee te doen aan een voetbaltoernooi in Portugal. Een buitenkans natuurlijk. Hij, mijn veertienjarige, mocht zomaar spelen tegen grote clubs als Benfica. De boel was behoorlijk professioneel aangepakt. Zo had het team een eigen ­spelersbus en sliepen de jongens allemaal in dezelfde accommodatie, die verboden bleek voor meegekomen ouders. Dat was prima. Geen volwassen mens waagt zich vrijwillig in een met pizzadozen, voetbalsokken en kicksen bezaaid appartement dat de jongens binnen een etmaal naar bunzingen wisten te doen ruiken. Maar hierdoor waren wij, een andere moeder, twee vaders en ik, wel tot elkaar veroordeeld. En wat doe je als je tegelijk een verder lege ontbijtzaal binnenschuifelt? Dan ga je bij elkaar zitten. Vervolgens deel je eens een taxi. Je wijst elkaar de dichtstbijzijnde supermarkt voor bunzingproviand. En intussen praat je. In eerste instantie oppervlakkig. Wat voor werk doe je? Ben je getrouwd? Hoe lang voetbalt je kind? Maar al snel ontwikkelden de gesprekken zich. Meer en meer werd het gordijn tussen ons opgetrokken. De moeder ver­telde over haar vader, die geen makkelijk leven had. Ik verhaalde over mijn jeugd met een psychisch instabiele ma. Een van de mannen praatte geëmotioneerd over zijn ernstig zieke vrouw. De ander sloop even weg om te gaan bidden, waarna zich een lang gesprek ontspon over de rol van de islam in zijn leven. We bespraken onze drijfveren, angsten, luide en stille verdrieten. Het is mooi als vreemden vrienden ­worden. Ik maakte het eerder mee. Ooit sprak ik twaalf uur aaneen met een gast die naast me zat tijdens een nachtvlucht naar Zuid-Afrika. In de intimiteit van het vliegtuigduister was het makkelijk om ­eerlijk te zeggen dat ik altijd bang ben door de mand te vallen, maakt niet uit ­welke mand, dat hij vaak wanhoopte over dat ene meisje dat hij ooit liet lopen en hem niet meer wilde, dat ik uit verlegenheid soms doe of ik kennissen op straat niet zie, dat we beiden op dansvloeren onszelf altijd zo zagen staan in plaats van op te gaan in dat wat was. We gingen op in elkaar, zonder enige vorm van flirt overigens. Na die nacht zag ik hem nimmer terug. Ergens vind ik dat jammer. En tegelijkertijd is er de geruststellende gedachte dat kameraadschap zomaar kan ontstaan. In een tijd waarin vreemden vaak vijanden zijn, waar wraak regeert, achterdocht heerst en oog om oog het devies lijkt, zit er troost in kleine ontmoetingen met een groots karakter. Ik heb de ouders uit Portugal nooit meer gesproken. Maar er was schoonheid in ons treffen. In het gesprek. En in het moment waarop we allemaal enthousiast juichten voor onze kinderen. Jongens die elkaar daarvoor niet kenden, trapten samen een bal. Mijn zoon scoorde. Hij smeet zijn armen de lucht in. De anderen tilden hem op. Als vrienden. Zweetlucht walmde onze kant op. Het rook fantastisch lekker.</p>]]></description>
      <guid>https://www.parool.nl/columns-opinie/het-is-mooi-als-vreemden-vrienden-worden~baf870ee/</guid>
      <pubDate>Sat, 13 Apr 2024 00:00:00 +02:00</pubDate>
    </item>
    <item>
      <title><![CDATA[Schijn kan schoon zijn, maar niets is mooier dan de echtheid die eronder ligt]]></title>
      <description><![CDATA[<p>Het is onmiskenbaar grijs. Pal boven mijn rechterslaap zit sinds een jaar een pluk oudevrouwenhaar. Terwijl de rest van mijn kop blond blijft, komen daar sprieten wit mijn schedel uitgegroeid. Bij ieder kappersbezoek wijs ik erop: “Kijk nou!” Vervolgens zorgen plakkaten waterstofperoxide dat het kapsel weer een honingkleur krijgt (of ‘strawberry’ of ‘rosé goudblond’ of ‘bronde’, want zelfs dat is een haarverfnaam). Onlangs verscheen de grijspluk weer. Shit. Niet nu. Ik moest dringend richting kapper. Maar het kwam er niet van. Het leven denderde over me heen, of liever gezegd: de dreiging van de dood. In de week dat het boek uitkwam dat ik met Malou Holshuijsen schreef en we stralend tv-radio-kranteninterviews gaven, zat ik de rest van de tijd in het ziekenhuis bij mijn vader, die knokte tegen een infectie. Het waren uitersten waar ik me met ­moeite tussen bewoog. De felicitaties, complimenten (‘Het gaat góéd met je hè!’), signeersessies (‘Nog één fotootje!’) en vervolgens een steriele gang in de VU waar de haast weg was, glamour ver te ­zoeken en slechts het geluid klonk van monitoren en klossende voetstappen van artsen. Op de dag van de presentatie drukte ik mijn vader een eerste exemplaar in handen, dat hij ostentatief op zijn buik legde. Hij kon erom lachen: een boek met de titel Dit komt nooit meer goed op de afdeling oncologie. “Ze motten het hier gratis uitdelen,” zei hij grijnzend. “Ook leuk als het wel goedkomt.” Intussen wreef ik nerveus mijn hand langs mijn grijzehaarslaap. Wat moest ik straks zeggen? Een dankwoordje voor de uitgever, mijn collega, het mooie restaurant waar we allemaal het glas gingen heffen? Wat gebbetjes over het schrijfproces? Uiteraard. Ik ging toch niet lopen janken. Ik zou mijn gemoed bij elkaar houden. Zo hoort dat. Ja, zo hoort het. Maar zo hoeft het niet. Sloffend naar de ziekenhuisuitgang schudde ik plots mijn vermoeide kop. Diende ik echt voorop te gaan in de polonaise? Bijna vijftig jaar heb ik van alles weggelachen en verborgen onder een laag bronde. Het is genoeg. Schijn kan schoon zijn, maar niets is mooier dan echtheid die eronder ligt. Een uurtje daarna nam ik het woord. Na een enkele opmerking en een klein geintje zei ik dat ik graag meer grapjes gemaakt had. Ik had ze alleen niet in huis. Om vervolgens een dank te murmelen voor iedereen die er was, maar dat ik vooral die ene afwezige zag, degene die nog nooit een boekpresentatie van me heeft gemist. Mijn stem haperde. Ik ging toch niet janken? Dit was geen professionele speech. Het was vooral een naakte speech. Maar wat doen mensen als je bloot bent? Ze slaan een jas om je heen. Dus dat gebeurde. Een schouderklop, een knipoog, het glas wijn dat zonder vragen in mijn handen werd geduwd. Een warmere boeklancering kon ik me niet wensen. Op een foto later zag ik mezelf lachen. Vrolijk. Gelukkig. Maar er huisde nog iets anders in mijn blik. Iets met leven. Dood. Stille ziekenhuisgangen. Toen ik inzoomde, trof me een pluk grijs haar. Hij zat er. Niet weggepoetst. En best een beetje mooi.</p>]]></description>
      <guid>https://www.parool.nl/columns-opinie/schijn-kan-schoon-zijn-maar-niets-is-mooier-dan-de-echtheid-die-eronder-ligt~b64d33d4/</guid>
      <pubDate>Sat, 6 Apr 2024 00:00:00 +02:00</pubDate>
    </item>
    <item>
      <title><![CDATA[Voor het eerst breekt bij mijn vader een glimlach door: ‘Een ijsje? Ja, dat wil ik wel’]]></title>
      <description><![CDATA[<p>‘Nou nou, dat had wel iets minder gemogen,” murmel ik. Jezus’ blik is volslagen melodramatisch. Ik begrijp dat kruishangen geen pretje is, maar telkens die weggedraaide ogen begin ik zat te worden. En dat is flauw. Want ik weet dat lijden niet fraai kan zijn. Het is echter de tiende kerk in Rome die ik troost zoekend ben binnengegaan. Dit tripje klonk eerst geweldig, maar blijkt een krankzinnig idee te zijn geweest. Ik wilde met mijn vader naar ons geliefde ­Italië, waar we eindeloos fietstochten maakten, talrijke restaurants bezochten, honderden ijsjes aten. De vorige chemo was hem niet goed bekomen, hij belandde in het ziekenhuis. Nu kreeg hij een lichtere variant, dus besloten we: we doen het. Als je misschien niet lang meer hebt, moet je het juist pakken, la dolce vita! Maar ziek leven is niet zoet. De chemo blijkt verwoestend. Zijn hart slaat over, hij is draaierig, krijgt ernstige diarree. Manmoedig probeert hij er iets van te maken, maar alles is anders dan ooit. Hij die zijn leven lang haastte, die ik als meisje amper kon bijbenen – ik zie me nog hevig trappen om achter zijn brede wielrenrug te blijven, maar vaak racete hij per ongeluk van me weg, honderden meters later achteromkijkend: ‘Waar blijf je nou?’ Diezelfde man schuifelt nu door steegjes. Het kost me opnieuw moeite hem bij te houden, maar dan doordat ík steeds per ongeluk te snel loop. Ik haal hem in. Het leven haalt hem in. Hij is afgevallen. Deze man, altijd een enorme schrokop (‘Lekker hè, kind’) lepelt met grote moeite een pietsie tomatensoep naar binnen. Ik kan er niet aan wennen. Mijn grote vader met smalle schouders. De dag daarna is lopen te veel. Hij ligt in bed, ogen gesloten. “Ga jij maar naar buiten.” Dus dwaal ik doelloos door de eeuwige stad en stap ik kerken in. Mijn jongste is religieus geïnteresseerd, daarom lezen we momenteel de tienerbijbel. Alles klinkt daarin zo eenvoudig. Vertrouw op God, dan komt het goed. Als je maar gelooft. Zou het? Ik kijk naar Jezus en zoek een sprank goede zin. “Geef papa vandaag in elk geval één fijn momentje,” zeg ik zacht. Als ik terugkeer in de hotelkamer tref ik de patiënt koortsig aan. “Pap? Moet ik een dokter bellen?” “Weet ik niet.” “Moeten we proberen naar huis te gaan?” “Weet ik niet.” “Of zal ik je lief laten komen?” “Weet ik niet.” Het is stil. Wat kan ik doen? Wat kan ik hem in zijn ellende bieden? Paniekerig spelen honderd gedachten tegelijk tikkertje in mijn hoofd. Ik staar naar de donkere gordijnen. En dan hoor ik mezelf vragen, zonder erbij na te denken. “Moet je een ijsje?” Voor het eerst breekt er een glimlach door. “Een ijsje? Ja, dat wil ik wel.” Ik ren naar de gelateria. Even later ­zitten we op bed, ieder met een gezichtsgrote toeter in de handen. Ik weet niet of God mijn gebed heeft verhoord, maar even is alles goed. Zachtjes leunt mijn vader tegen me aan. “Lekker hè, kind.”</p>]]></description>
      <guid>https://www.parool.nl/columns-opinie/voor-het-eerst-breekt-bij-mijn-vader-een-glimlach-door-een-ijsje-ja-dat-wil-ik-wel~b6045aab/</guid>
      <pubDate>Sat, 30 Mar 2024 00:00:00 +01:00</pubDate>
    </item>
    <item>
      <title><![CDATA[Als ik somber ben, denk ik dat we ­eerder degenereren dan evolueren]]></title>
      <description><![CDATA[<p>Het is een namiddag in 2006, ik plof neer op droge, zanderige grond. Ik bezoek in Oeganda een opvang voor chimpansees, weesjes die een gruwelijke geschiedenis achter de rug hebben. Ofwel zijn ze als huisdier gehouden in zulke kleine kooitjes dat ze nooit op vier poten konden staan, ofwel is hun familie uitgemoord in de oorlog in Rwanda, ofwel zijn ze verstrikt geraakt in jagersvallen, met alle fysieke gevolgen van dien. Aangezien ze door al dit soort omstandigheden uit hun natuurlijke habitat zijn gehaald, kunnen ze niet meer terug de ­wildernis in. Nu slijten ze hun dagen hier, goed verzorgd door vrijwilligers. Urenlang beloer ik ze vanachter een houten hekje. Als mijn benen stram worden, ga ik zitten en kijk ik in de droef­donkerbruine ogen van mannetjeschimp George. Hij houdt zijn kopje scheef. Ik het mijne. We wisselen een blik. Of verbeeld ik me dat? 98,7 procent. Zoveel van ons dna komt overeen. Zou het daarom zijn dat mensen chimpansees zo leuk vinden? Deze week dacht ik terug aan George, nu Frans de Waal is overleden, de apen­onderzoeker die zoveel overeenkomsten tussen die dieren en mensen zag. Zo vertelde hij in 2017 over opvallende gelijke­nissen tussen de #MeToo-campagne en chimpanseegedrag: “Als het alfamannetje zich misdraagt, wordt hij niet gecorrigeerd door mannelijke chimpansees, maar door vrouwtjes. Uiteindelijk zijn het de vrouwen die een front vormen en zeggen dat ze het niet langer pikken.” Ik grimas. Want het is nog altijd niet anders. Je zou zeggen: het hoeft er maar één te zijn. Eéntje van de aangeklaagden wegens grensoverschrijdend gedrag die niet volgens het Handboek der Gevallenen reageert met de tekst dat zijn deur altijd openstond, hij nergens van wist, het allemaal lang geleden is. Eén vent die bij een talkshow vertelt: “Shit, ik heb het niet goed gedaan. Vertel hoe het anders kan en beter moet.” En laat hem dan meteen ook een echte kerel zijn die mafklappers op de vingers tikt wanneer ze hem steunen volgens de wet ‘Zo reageer je als vrouwtjes hun mond opendoen: 1. Door over hun uiterlijk te beginnen. 2. Door hen weg te zetten als zeikerds.’ (Zie de Facebookpost van WNL-­oprichter Emile Bode, die over Merel Westrik tikte: ‘Ik vond haar erg aantrek­kelijk, maar deelde de mening van Bert dat ze lui is en een zeurkous.’) Neem afstand. Neem afstand van hoe het vroeger ging. Geef een respons die getuigt van voortschrijdend inzicht. Dat is niets om je voor te schamen. Evolutie is de kracht van de natuur. Als ik somber ben, denk ik dat we ­eerder degenereren dan evolueren. Maar nu is Frans de Waal dood en denk ik aan die middag in het zand. George die eerst defensief zijn tanden toonde. George die me vervolgens aankeek. Echt aankeek. En toen zijn klauw op de bodem plantte. Hij bewoog. Heel langzaam. Tot de toppen van onze vingers elkaar bijna raakten. Het dier, de mens, even bij elkaar. 98,7 procent. Ik denk aan Frans de Waal. Aan evolutie. En ik hoop dat bin­nenkort een mensenmannetje uit het defensief stapt. Een mens die uitreikt. Net als George.</p>]]></description>
      <guid>https://www.parool.nl/columns-opinie/als-ik-somber-ben-denk-ik-dat-we-eerder-degenereren-dan-evolueren~b7804239/</guid>
      <pubDate>Sat, 23 Mar 2024 00:00:00 +01:00</pubDate>
    </item>
    <item>
      <title><![CDATA[Twee kerels, een totaal ander leven, een gedeeld lot]]></title>
      <description><![CDATA[<p>Hij houdt van vis en jus d’orange, die buurtbewoners hem soms in handen stoppen als ze boodschappen hebben gedaan bij Albert Heijn. Hij spreekt met twee woorden. Al is hij stukken ouder dan ik, toch noemt hij me altijd mevrouw. Hij behoort tot het straatmeubilair, maar ik weet niet of dat vrijwillig is of noodgedwongen. Ik zie hem diverse keren per week, al jarenlang. Maar ik heb geen idee hoe hij heet. Zijn collega, die hem afwisselt bij de fietsen voor de supermarkt, is al net zo’n aardigerd. Als ik vraag of hij iets wil van de kaasboer, knikt hij bedeesd. Ik loop naar binnen, want ik ken zijn bestelling. Friese nagelkaas op een bolletje. Zacht welteverstaan. Hij is zo goed als tandloos. Ik schat beide mannen een jaar of zeventig. Misschien zijn ze jonger, want van het straatleven knap je niet op. Maar ik vermoed dat ze eraan gewend zijn. Ze mopperen op de zuiplappende nachtvlinders die soms hun plek inpikken en vervolgens onderpissen, of er passanten uitschelden. Ze vegen de stoep voor de winkels als er te veel rotzooi ligt. Ze houden hun straatje schoon, zoals wij allemaal. Alleen bij hen is het letterlijk. Ik weet dat ze niet aan de drank of de dope zijn. Toch wordt sinaasappelsapman de laatste maanden geler. Ik dorst hem er niet naar te vragen. Wat kennen we elkaar nou? Maar op een dag, als ik hem een krentenbol toeschuif, zegt hij: “Ik ben ziek.” “Wat heb je?” “Kanker. Uitgezaaid. In mijn botten.” Ik slik. Het zijn woorden die ik de laatste tijd te vaak hoorde. “Gaat het, mevrouw?” vraagt ie. “Ja, sorry, ik schrik ervan.” We knikken. We zwijgen. Een woordeloos verstaan. Ons geluidloos uitgeschreeuwd ‘Kutzooi’. Dan lopen zijn ogen vol, het geel rond de irissen vertroebelt. “Weet u, ik wil nog zo graag.” Ook die zin ken ik goed. In huis veertig kilometer verderop probeert mijn vader zijn gezondheid momenteel bij elkaar te vegen. “Ik zet zesduizend stappen per dag,” zei hij vanmorgen trots. Twee kerels, een totaal ander leven, een gedeeld lot. “Ik vind het allemaal nog zo de moeite waard,” zegt de sinaasappelman. De dagen erna schuif ik hem soms een tientje toe. Ik wil dat hij niet buiten slaapt maar in een bed. En dat hij eet. “Ik schijn ondervoed te zijn.” Vandaag wordt hij opgenomen in het ziekenhuis. Hij krijgt een grote operatie, vertelde hij gisteren. “Het is erop of eronder.” “Je vindt het spannend hè,” zei ik, mijn hand voorzichtig op zijn schouder, bang om iets te breken. Om hem te breken. Hij knikte. “Ik ook,” zei ik. De vreemde in mijn straat. Het gordijn tussen ons is opgeheven. Hij noemde me altijd mevrouw. Tot deze week. “Hoe heet je eigenlijk?” “Ik heet Tom.” “Dag Tom. Ik heet Roos.” “Dag Roos.” Vandaag wacht ik op Tom. Ik wacht tot hij de hoek om komt geschuifeld. Tom die van het leven houdt. En van vis en jus d’orange.</p>]]></description>
      <guid>https://www.parool.nl/columns-opinie/twee-kerels-een-totaal-ander-leven-een-gedeeld-lot~b78e0da3/</guid>
      <pubDate>Sat, 16 Mar 2024 00:00:00 +01:00</pubDate>
    </item>
    <item>
      <title><![CDATA[Seks is overal, dus ook in het kinderleven]]></title>
      <description><![CDATA[<p>Met grote kinderogen zat ie naast me. Zijn lippen prevelden zacht mijn woorden na, terwijl hij begripvol knikte als een informateur aan de onderhandelingstafel. Hij nam alle informatie in zich op. Mooi. Want dit was een Belangrijk Gesprek. Tot nu had het onderwerp amper zijn belangstelling. Meisjes bezaten een poenie (door hem tsunami genoemd), jongens een slurf en verder: boeie! Maar vandaag vroeg hij plots hoe je een baby maakt. Dus positioneerde ik hem aan de keukentafel. Ik vertelde over eitjes, zaadjes en hoe die bij elkaar kwamen. “Is dat dan seksen?” vroeg hij, zijn neus licht opgetrokken. “Yep. Dus als mensen een kindje willen, hebben ze seks,” vertelde ik. “En ze doen het trouwens ook als ze geen kinderen willen, want het is heel leuk en fijn.” Ah. Ja. Oké. Mijn zoon knikte. Hij snapte het helemaal. Check. Ik stond op, tevreden over mijn uitlegkwaliteiten. Toen stelde het jong me in mijn rug nog één vraag: “Maar, mam? Hebben papa en jij dat dan ook een keer gedaan?” Het kan niemand ontgaan zijn: deze week stonden de Lentekriebels centraal. Op de socials stelden sodom-en-gomorraroepers zich op in rijen van drie. Aangevoerd door een eng clubje als Civitas Christiana werd zoals elk jaar een blik flagrante leugens opengetrokken in de categorie ‘Kleuters krijgen pijples!’ en piepten streepmondfiguren dat seks nooit en te nimmer thuishoort in de kinderwereld. Dat is natuurlijk apekool. Kinderen zitten zichzelf voortdurend te bekroelen, zijn gepassioneerd verliefd, zien stellen zoenen op straat, of beter: hun ouders. Seks is overal, dus ook in het kinderleven. Dan kun je er maar beter iets van snappen. Een voorgelicht kind is een weerbaar kind. Kinderen die niet weten wat seks is, kunnen moeilijker grenzen stellen dan zij die al jong hebben geleerd dat hun lichaam henzelf toebehoort. En dat dat bijzonder leuk is. Want dat mis ik zo in deze discussie: de lol. Nu zijn Lentekriebelscriticasters doorgaans van het zwaar religieuze dan wel van de heftig rechtse soort en die figuren staan niet bekend om hun gevoel voor humor. (Tenzij je gelooft dat Baudets uitspraken deze week, waarin hij de Tweede Wereldoorloog nonchalant slechts ‘een gebeurtenis uit het verleden’ noemt, ‘verder niets unieks of wat dan ook’, konden worden beschouwd als een geintje om te lachen, quod non, was het maar zo’n feest.) Zelf heb ik goede herinneringen aan de Lentekriebelsweken van mijn kinderen. Zo kwamen ze eindelijk met zelf gefabriceerde poëzie thuis. Ik vermeld hier twee gedichten. Om te beginnen een literair pareltje over de puberteit te weten: ‘Haar. Haar. Overal haar. Op allemaal plekken. Bleeeeh.’ En daarnaast de meezinger: ‘Piemeltje piemeltje aan de wand, wie heeft de grootste van Nederland?’ Seks is plezier, dat kun je niet vroeg genoeg leren. Dat vond onze andere zoon trouwens ook. Toen we hem voorlichtten, begon hij enthousiast op de bank te springen en vroeg: “Oh! Als jullie het binnenkort nou gaan doen, mag ik daar dan bij zijn? Lijkt me réúze-interessant!” We hebben hem maar gauw naar school gestuurd.</p>]]></description>
      <guid>https://www.parool.nl/columns-opinie/seks-is-overal-dus-ook-in-het-kinderleven~b7ddef4b/</guid>
      <pubDate>Sat, 9 Mar 2024 00:00:00 +01:00</pubDate>
    </item>
    <item>
      <title><![CDATA[We blijven gewoon de dood voor ons uit duwen]]></title>
      <description><![CDATA[<p>Het is het onverwachte telefoontje dat ik stiekem had verwacht. Mijn vader reist door Zuid-Afrika en reed met zijn aanstaande door de wijnvelden. Ze stuurden foto’s toen ze aan de verse vis zaten. Ik glimlachte om de zon op zijn kale glanskop. De levenslust die uit zijn ogen spatte. Enkele uren later klonk zijn gebrul door de nacht: “Ik wil dood.” Zijn lief lijkt rustig als ze belt, maar ik hoor een onderdrukt trillen. Hij was na de lunch opgestaan en voelde iets raars. Zijn benen. Zo zwaar. Ach, het ging wel, besloot hij. Hij stapte achter het stuur. En plotseling zag hij niets meer. Er was pijn. Zijn rug. Zijn benen. Snel wisselden ze van plek. De pijn werd erger. Een uitzaaiing in zijn rug waar hij jaren niets van voelde. Nu schreeuwde het in zijn binnenste. De dokter in het ziekenhuis was dui­delijk: “Your back is a mess.” Zijn hoeveelheid witte bloedlichaampjes bleek zeer gevaarlijk laag. “Het gaat niet zo goed,” zei zijn verloofde met gevoel voor understatement. Van joie-de-vivre naar ik-wil-dood, wie leeft met kanker weet dat alles opeens anders kan zijn. Afgelopen weken voelde mijn vader zich heerlijk. Hij reeg de dagen aaneen als vlaggetjes van een feestslinger. Laatst had hij nog een scan die er niet slecht uit zag. “Heeft u iets te vieren?” vroeg de ober toen we ’s avonds uit eten gingen. “Elke dag,” zeiden hij en ik ­tegelijk. Nu klinkt zijn morfinestem mat door de telefoon. “Zo wil ik het niet, schat.” “Moet ik komen?” vraag ik. “Ik dacht al dat je dat zou vragen. Wacht maar even. Ze hebben me troep gegeven. Misschien helpt het.” Ik denk aan mijn grote berenvader in een ziekenhuisbed. Jaren geleden schreef ik over hem en zijn wielrenvrienden. Oudere mannen die met tanige benen hun rondjes reden en de dood voor zich uit probeerden te duwen. Als het lukt, fietst mijn vader nog steeds. Maar hoe lang houdt ie het vol? Zo wil ik het niet, schat. Zo wil ik het niet, schat. En dan komt het. Het onverwachte ­telefoontje waarop ik stiekem gehoopt had. Zijn witte bloedlichaampjes zijn op niveau. En de rug leek weliswaar een pijnhoop, maar er zijn geen botstukjes afgebroken. Hij mag naar huis. Zijn gelach schalt door de hoorn. “Ik ben net Jezus! Ik sta steeds weer op!” We maken grappen. We kletsen over Ajax. Alles is zo gewoon. Maar vlak voor ik ophang zegt hij: “Het is zo raar. Als ik goed ben, zit ik vol plannen. Als ik pijn heb wil ik dood.” De polariteit van de ernstig zieke samengevat in kleine zinnetjes. “Ik ben wel geschrokken hoor pap,” zeg ik zacht. “Joh, ik heb me gewoon aangesteld.” We grinniken. Hij beëindigt het gesprek met zijn lie­velingszin: “Je moet er elke dag wat van maken. Dat weet je, hè, kind. Gelukkig kunnen wij dat goed.” “Ja. Dat kunnen wij goed.” “We blijven het gewoon doen. De dood voor ons uit duwen.” Ik krijg een foto geappt en kijk naar zijn ogen. Levenslust.</p>]]></description>
      <guid>https://www.parool.nl/columns-opinie/we-blijven-gewoon-de-dood-voor-ons-uit-duwen~b79586a1/</guid>
      <pubDate>Sat, 2 Mar 2024 00:00:00 +01:00</pubDate>
    </item>
    <item>
      <title><![CDATA[Bob Dylan klinkt als een bibberkleuter die een spreekbeurt moet houden overgoudvis Johan]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Beter dan dit gaat het nooit worden. Deze nacht zal de geschiedenis ingaan als het feest van het jaar. Het feest van de eeuw waarschijnlijk. Als je hier bent uitgenodigd weet je: ik ben een grote. Iedereen is opgetogen. En wat doen opgetogen mensen? Die huggen. Die highfiven. Die lachen. Die barsten uit in een lied. De opwinding ruist door het bloed. Nou ja, op het bloed van die ene vorsend kijkende persoon na. De eenvoudige man in een zee van opgepoetste mensen. Degene die duidelijk denkt: wat doe ik hier? De Netflixdocumentaire The Greatest Night in Pop, waarin de opnames van We Are the World zijn vastgelegd, is om veel redenen het bekijken waard. Om Michael Jackson nog eens te horen zingen, om Ray Charles en Stevie Wonder gezamenlijk naar de toiletten te zien schuifelen (‘de blinde helpt de blinde’), om te concluderen dat elk feestje een iets te dronken oom kent (Al Jarreau), om het schuurpapier van Bruce Springsteens strot te beluisteren tot het fluweel wordt. Maar vooral om het gezicht te bestuderen van die ene man: Bob Dylan. Dylan die geen glitterjasje draagt maar een lullig leren jackie. Dylan, die terwijl iedereen schatert om een gebbetje van Lionel Richie stoïcijns voor zich uit staart. Dylan die zijn eigen geluid is vergeten. Hij moet solo een stuk van het refrein zingen. Terwijl de ene ster na de andere probeert de concurrentie te overtoepen met rifjes en lalala’s klinkt Dylan als een bibberkleuter die een spreekbeurt moet houden over goudvis Johan. Elke toon zit ernaast, telkens hapert hij. Pas als imitatiekoning Stevie Wonder Dylans kenmerkende intonatie en stemgeluid voordoet, snapt Dylan weer hoe hij moet zingen. Ach, wat hou ik van Bob Dylan in deze film. Want wie heeft zich nou nooit als Bob gevoeld? Je ziet hem om zich heen staren, niet in staat zijn gedachtestroom te stoppen. Straks denken ze dat ik niks kan. Wat praat dat vrouwtje luid. Cindy Lauper, dat is toch geen naam. Zouden mensen me raar vinden? Hebben pinguïns knieën? Waarom denk ik aan pinguïns? Wanneer mag ik naar bed? Intussen groeien schaamte en ongemak. Ik moet het leuk hebben. Iedereen heeft het leuk. Waarom kan ik dit niet? Het antwoord: omdat we allemaal weleens náást het leven staan in plaats van dat we erin opgaan. Ik kijk naar Dylan en zie mijn eigen worsteling als ik me tijdens een bedrijfsborrel het liefst achter een grote plant verschuil. Of op de dansvloer plots niet meer weet waar ik mijn armen laten moet. Of tijdens een feest uit verlegenheid doe of ik iemand niet herken. Het ongemak. De zenuwen. Het dan maar te veel drinken (Al Jarreau). Ik kijk naar Bob en weet dat ik niet alleen ben. Sociaal ongemak kent iedereen. De een verbergt het alleen beter dan de ander. Misschien wordt het tijd dat toe te geven. Aan onszelf en aan de buitenwereld. ‘Sorry jongens, het lukt even niet, vanavond ben ik de Bob.’ Zodat we onszelf niet hoeven te overschreeuwen. En ons eigen geluid kunnen laten horen.</p>]]></description>
      <guid>https://www.parool.nl/columns-opinie/bob-dylan-klinkt-als-een-bibberkleuter-die-een-spreekbeurt-moet-houden-over-goudvis-johan~b31a2a35/</guid>
      <pubDate>Sat, 24 Feb 2024 00:00:00 +01:00</pubDate>
    </item>
    <item>
      <title><![CDATA[Ik weet hoe lam psychische kwetsbaarheid je kan slaan. En hoe angstig de wereldje dan soms maakt]]></title>
      <description><![CDATA[<p>Roos Schlikker (1975) is journalist en schrijfster van boeken en toneelstukken. Elke zaterdag schrijft ze een column voor Het Parool. Zijn moeder stuurt me een dm. ‘Lieve Roos, ik ben Diane, moeder van vier kinderen en buiten veel mooie kwaliteiten ben ik behept met een bipolaire stoornis en PTSS. Helaas heb ik ook aan mijn kinderen het nodige meegegeven.” Haar open berichtje intrigeert me, zeker als ze schrijft dat haar oudste nu met zijn Mechelse herder Floortje de Camino loopt. Misschien wil ik zijn reis volgen, stelt Diane aan me voor. De Camino? Dat is nogal een onderneming. Ik weet hoe lam psychische kwetsbaarheid je kan slaan. En hoe angstig de wereld je dan soms maakt. In haar donkere dagen dorst mijn moeder amper de tram in. “Ze kijken allemaal zo boos naar me.” “Wie, mama?” “Gewoon. De mensen. Iedereen is boos.” Een ritje van twee haltes bracht vaak totale paniek. Wat maakt een jongen met een tentje en een hond allemaal mee op de Camino? Een hoop moois, ontdek ik wanneer ik ­@vinniegoescamino bekijk. Onze wegen hebben elkaar nooit gekruist, toch is Vinnie mijn leven ingewandeld. Met zijn ontmoetingen, zijn gelukzalig lachen en zijn intense blik. Soms zit er enthousiasme in zijn ogen, soms pijn, soms leven. Nee, altijd leven. Een leven dat vaak op en neer gaat. Stuiterend enthousiast blikt hij in de camera. “Goeiemorgen mensen… Ik werd net wakker omdat iemand bij de tent stond en ik dacht: shit, misschien sta ik op zijn privéterrein en wil hij ons weg hebben.” Maar een lieve meneer duwde Vinnie een zak in de handen. Stralend haalt hij er een kannetje koffie, hondenbrokjes en vers brood uit. Vinnie opent cadeautjes. En hij geeft ze, door te vertellen wie hij is. Het tegengif voor depressie is expressie, zeggen ze weleens. Wie kan delen is er nog. Maar dan moet het je wel lukken onder de dekens vandaan te kruipen en er durven te zijn. Met al je mitsen, maren, pijnen en bezwaren. “Ik denk eigenlijk dat het mijn grootste verslaving is om bij mezelf weg te lopen,” zegt Vinnie op een filmpje. Zijn keel schroeft dicht. De mijne ook een beetje. Want wegdrijven van onszelf, doen we dat niet allemaal? “Bij het gevoel van niet genoeg zijn,” gaat hij verder. “Mezelf een mislukking vinden.” Het gevoel mislukt te zijn omdat je hoofd soms wiebelig is, het is herkenbaar. Herkenbaar uit mijn eigen familie, heel soms bij mezelf. Vinnie huilt. Want hij zegt dat ook nu, tijdens zijn reis, die behoefte er nog steeds is: wegdrijven van wat zeer doet. Hij vertelt hoe vaak hij mooi weer speelde. Ik ken het van mijn moeder, die in haar laatste levensjaar zei: “Ik heb mijn hele leven gedaan alsof.” Vinnie is gestopt met alsof, hij zoekt naar echt. Hij kijkt in de camera. Rauw. Eerlijk. Ik heb ze nooit ontmoet, maar ben van hen gaan houden. Die moedige Vinnie met zijn Floor. Want het is wezenlijk wat hij vertelt vanuit zijn tentje, een hondenkop op schoot. Hij wil niet meer weglopen. En dat doet hij ook niet. Hij loopt zichzelf tegemoet. En ik wandel met hem mee.</p>]]></description>
      <guid>https://www.parool.nl/columns-opinie/ik-weet-hoe-lam-psychische-kwetsbaarheid-je-kan-slaan-en-hoe-angstig-de-wereld-je-dan-soms-maakt~b71bf55c/</guid>
      <pubDate>Sat, 17 Feb 2024 00:00:00 +01:00</pubDate>
    </item>
  </channel>
</rss>
