<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[Verhogen van het lage btw-tarief vergroot de bestaanszekerheid]]></title>
      <description><![CDATA[<p>Praten ze daar weleens met elkaar? Dat was mijn eerste vraag toen ik deze week de krant zat te lezen. En de tweede: is er soms een verbod uitgevaardigd op het oplossen van problemen? De vragen betreffen de Tweede Kamer die deze week het toneel was van meerdere clowneske bijeenkomsten, die grappig zouden zijn geweest als de onderwerpen niet zo serieus waren. Laten we op deze plek vooral blijven nadenken over oplossingen, en de Kamerleden die deze week zo vruchteloos bijeenkwamen over respectievelijk huren en de btw-verhoging, helpen om komende week zaken te doen tot nut van het algemeen. Wat is de casus? Eerst lazen we deze week in de krant over het woondebat dat woensdag plaatsvond. De linkse oppositie had de overhand in het debat over huurverhogingen. PVV (beloofde 20 procent huurverlaging) en NSC (maakte een verkiezingsthema van bestaanszekerheid) laten de huurder in de kou staan met hun weigering iets te doen aan de stevige huurverhogingen die dit jaar op de rol staan. Daar wisten linkse partijen politiek en retorisch wel raad mee – zonder dat huurders er overigens materieel iets aan hebben. Donderdag vond een overleg plaats over de btw-verhoging die niet mag doorgaan. Coalitie, constructieve oppositie en kabinet houden elkaar gevangen. Afgesproken is dat er een alternatief gevonden wordt voor de 1,3 miljard euro die de aangekondigde btw-verhoging zou opleveren op commerciële sport, boeken, media en culturele instellingen. Maar geen van de betrokkenen wil een serieus voorstel doen. Wat te doen? Twee vliegen in één klap slaan. Huren met 20 procent verlagen, zoals de PVV zegt te willen is mataglap. Maar veel partijen maken zich terecht zorgen over grote huurverhogingen en het effect ervan op de koopkracht van huishoudens en dus hun bestaanszekerheid. Laten we hierbij dan niet vergeten te preciseren dat de zorgen betrekking hebben op de lagere inkomensgroepen. Wat heeft dat met de btw te maken? Nou, het lage btw-tarief van 9 procent is sterk denivellerend. Oftewel: huishoudens met hoge inkomens profiteren er meer van dan huishoudens met lage inkomens. Ik citeer een ambtelijk stuk dat geschreven werd naar aanleiding van de evaluatie van dat verlaagde tarief, dat in september 2023 aan de Kamer is gestuurd. ‘De 50 procent meest draagkrachtige huishoudens profiteren twee keer zoveel van de verlaagde btw als de 50 procent minst draagkrachtige huishoudens.’ En, nog stuitender: ‘Om 1 euro bij de 10 procent minst draagkrachtige huishoudens te krijgen, moet in totaal bijna 20 euro worden uitgegeven.’ In tegenstelling tot wat veel mensen denken, en in tegenstelling vooral tot wat belanghebbende branches ons willen doen geloven, is het verlaagde tarief rampzalig fiscaal beleid. Dus? Verhoog het lage btw-tarief van 9 naar 10 procent en de dekking van de begroting is gevonden. Zo’n verhoging is op zichzelf dus ook nivellerend én draagt bij aan een sterkere economie. Verhoog dat lage btw-tarief nóg een procentpunt, naar 11 procent dus, en er ontstaat extra financiële ruimte om lage inkomensgroepen te ondersteunen. Dat kan via de huursubsidie, of, algemener, via de inkomstenbelasting. Begrotingsprobleem opgelost, het structurele probleem met dat lage btw-tarief kleiner gemaakt, bestaanszekerheid van de lage inkomensgroepen verbeterd – tot uw dienst. Kunnen partijen in de Kamer dat komende week langs deze lijnen samen afspreken? Graag!</p>]]></description>
      <guid>https://www.volkskrant.nl/economie/verhogen-van-het-lage-btw-tarief-vergroot-de-bestaanszekerheid~b6eaf5ae/</guid>
      <pubDate>Sat, 15 Feb 2025 00:00:00 +0100</pubDate>
    </item>
    <item>
      <title><![CDATA[Een grove maar leerzame som leert dat we ‘maar’ 1,8 miljard euro per jaar nodig om de landbouw veel duurzamer te maken]]></title>
      <description><![CDATA[<p>Afgelopen week publiceerde Urgenda, een onafhankelijke organisatie voor duurzaamheid, een mooie voorzet voor de ministeriële commissie die zich dezer dagen (met bijna het voltallige kabinet) buigt over het oplossen van de stikstofcrisis. In het rapport Landinzicht staat een sommetje dat zowel eenvoudig is als leerzaam. Het is te grof, maar de orde van grootte klopt. Wat is dat dan voor sommetje? En waarom heeft Urgenda het gemaakt? Platgeslagen komt het hierop neer. Geef boeren onder voorwaarden 1.000 euro per hectare; dat kost de overheid 1,8 miljard euro per jaar. De voorwaarden zijn het hele duurzame riedeltje dat niet alleen het stikstofprobleem oplost, maar ook het (oppervlakte)waterprobleem, het biodiversiteitsprobleem, het natuurvraagstuk. Dat gaat over kunstmest, grondgebruik, spuitmiddelen, houtwallen, kruidenrijk grasland, extensiveren, et cetera. Toen ik het las dacht ik: klopt dat wel? Kun je voor zo weinig geld zulke grote problemen oplossen? En het antwoord is, denk ik: ja. Dat klopt wel ongeveer. Eerste check. Hoeveel landbouwgrond is er in Nederland? Volgens de officiële telling van de Europese Commissie (die het getal ook gebruikt voor het vaststellen van de Europese landbouwsubsidie) telt Nederland 1,8 miljoen hectare cultuurgrond. 1,8 miljoen keer 1.000 euro is 1,8 miljard euro. Tweede check. Wat betekent dat voor een gemiddeld boerenbedrijf? Dat heeft een omvang van 50 tot 60 hectare, wat dus zou betekenen dat er achter elke boerenvoordeur 50- tot 60 duizend euro extra inkomen binnenrolt. Dat is héél veel geld. Dat is zo veel geld dat de overheid er bij de boerenbedrijven heel wat duurzaamheidseisen aan kan stellen, óók als die serieus ten koste gaan van de omvang van de productie, en, in het verlengde hiervan, de omzet. Is die 1.000 euro heel precies? Nee. Volgens Urgenda is het het gemiddelde netto-inkomen van een boerengezin in de gangbare melkveehouderij en akkerbouw. Urgenda redeneert: als we dat hele inkomen op voorhand uit de staatskas betalen, dan kan de boer vervolgens met een gerust hart duurzaam gaan boeren. Wat hij met de productie verdient, is dan extra, boven op die 1.000 euro per hectare. Het kan vast ook voor veel minder geld; hierover valt nog wel een boom op te zetten. Maar dat is dus óók het mooie van het sommetje: die 1,8 miljard euro per jaar is een soort absolute bovengrens. De verduurzaming van de landbouw hoeft nooit meer te kosten dan dat. Is dat veel geld? Ja natuurlijk. Maar, even ter vergelijking: de overheid geeft dit jaar een slordige 488 miljard euro uit. En het nationaal inkomen is dit jaar zo’n 1.000 miljard. In dit licht is 1,8 miljard overzichtelijk. Bovendien, en nu gaan we even gemeen doen, hebben we, eerder in deze zoektocht, een aantal belastingvoordelen gevonden die specifiek voor de landbouw zijn en die geen enkele rechtvaardiging (meer) hebben. De grootste is de ‘landbouwvrijstelling in de winstsfeer’ die de schatkist volgens de Miljoenennota dit jaar 2,1 miljard euro kost. Laten we nou net op zoek zijn naar een bedrag in die orde van grootte! De ministeriële commissie heeft de opdracht Nederland ‘van het stikstofslot’ te halen. Me dunkt dat het grove sommetje van Urgenda hierbij behulpzaam kan zijn.</p>]]></description>
      <guid>https://www.volkskrant.nl/economie/een-grove-maar-leerzame-som-leert-dat-we-maar-1-8-miljard-euro-per-jaar-nodig-om-de-landbouw-veel-duurzamer-te-maken~b322a288/</guid>
      <pubDate>Sat, 8 Feb 2025 00:00:00 +0100</pubDate>
    </item>
    <item>
      <title><![CDATA[Het kabinet moet boeren óók helpen omschakelen]]></title>
      <description><![CDATA[<p>Vorige week is de ministeriële commissie Economie en Natuurherstel ingesteld met de opdracht Nederland ‘van het stikstofslot’ te halen. De premier wordt hierin ondersteund door liefst twee staatssecretarissen en negen ministers. Misschien dat we een handje kunnen helpen? Eerder hebben we vastgesteld dat de landbouw in economische zin een tamelijk kleine sector is (goed voor slechts 1,4 procent van het nationaal inkomen) en toch rijkelijk bedeeld wordt met Europese subsidie en Nederlandse fiscale voordelen. De landbouwproductie gaat gepaard met aanzienlijke uitstoot van schadelijke stoffen, waaronder stikstof en CO2. Oplossingen? We keken al naar het belasten van de uitstoot of het gebruik van schadelijke stoffen (zoals spuitmiddelen). We keken eerder ook naar het door de overheid beïnvloeden van de verkoop in supermarkten. Vandaag: waarom helpt de overheid boeren wel (ruimhartig) met stoppen maar niet (ruimhartig) met omschakelen? Sinds het begin van de stikstofcrisis gaat het over het uitkopen van boeren, liefst ‘piekbelasters’, desnoods met ‘woest aantrekkelijke uitkoopregelingen’ (dixit minister voor Natuur en Stikstof Christianne van der Wal in het vorige kabinet). Deze regelingen bestaan inmiddels en boeren maken er ook gebruik van. Dat levert wel wat winst op. Maar waarom helpt de overheid boeren nauwelijks bij het omschakelen naar een andere manier van produceren? Laat me het kortheidshalve ‘biologisch’ noemen, maar waar het, algemener gesteld, om gaat is dat boeren op een andere manier gaan produceren. Extensiever. Minder spuiten. Minder kunstmest. Minder geïmporteerd krachtvoer. Meer kruidenrijk grasland. Minder mest. Meer hagen.  Noem het ‘natuurinclusief’ of ‘regeneratief’.  Ik houd het nu even op ‘biologisch’, wat een Europees erkend en beschermd begrip is, én gecontroleerd wordt door een toezichthouder, Skal geheten. Overschakelen van reguliere naar biologische landbouw is voor een boer gedoe, en het kost tijd en geld. Afhankelijk van de activiteit kost het een boer een, twee, drie jaar voor hij zijn producten als biologisch naar de markt kan brengen, en dus de hierbij horende hogere prijs ontvangt. Van de dik 50 duizend boerenbedrijven in Nederland zijn er dan ook nog maar zo’n 2.200 biologisch (aldus belangenorganisatie BioNext). Het aandeel biologisch geproduceerde landbouwproducten blijft in Nederland steken ver onder de 5 procent. En dat hoeft niet. Koploper in Europa is Oostenrijk met een biologisch productieaandeel van meer dan 25 procent. Ook Estland ( 23 procent)  en Zweden (20 procent) scoren hoog. In tien EU-landen ligt het biologisch areaal boven de 10 procent. In Nederland is echt een wereld te winnen. En zolang Nederlandse consumenten onvoldoende biologisch willen kopen, is er voor de afzet een grote Europese markt. De overheid helpt nu maar mondjesmaat. Boeren kunnen best goedkoop geld lenen. Er is ook een borgstellingsregeling voor als er bij de onderneming onderpand ontbreekt. Dat kan echt ruimhartiger. De overheid is bereid miljarden bij te dragen aan de omvorming van bijvoorbeeld Tata Steel in IJmuiden; hierbij gaat het dan om het verminderen van de CO2-uitstoot. Met een fractie van het budget kunnen duizenden boeren worden geholpen om te schakelen naar biologische landbouw, wat niet alleen CO2-uitstoot scheelt, maar ook stikstofuitstoot, bijdraagt aan biodiversiteit en de waterkwaliteit verhoogt.Op het besluitenlijstje van de ministeriële commissie hoort dus te staan: omschakelsubsidie biologische landbouw.</p>]]></description>
      <guid>https://www.volkskrant.nl/economie/het-kabinet-moet-boeren-ook-helpen-omschakelen~b07fdb94/</guid>
      <pubDate>Sat, 1 Feb 2025 00:00:00 +0100</pubDate>
    </item>
    <item>
      <title><![CDATA[Vallen bij de boeren dan nu eindelijk eens de kwartjes? Alle stierensmoezen zijn nu wel een keer uitgesproken]]></title>
      <description><![CDATA[<p>De rechter liet deze week geen spaan heel van het kabinetsbeleid inzake stikstof. Greenpeace won de rechtszaak die de lobbyclub hierover had aangespannen tegen de staat op bijna alle fronten. Het kabinet moet (in kapitalen en twee keer onderstreept) de stikstofdepositie aanpakken. Dat moet op basis van eigen, dat wil zeggen Nederlandse, wetgeving. En het moet op basis van Europese richtlijnen. Er is geen ontkomen aan. Het resultaat telt. Is het nieuw? Welnee. Is het verrassend? Ook niet. Is het een keer genoeg? Dat hopelijk wel. Alle wensgedachten, alle geitenpaadjes en elke stierensmoes zijn nu wel een keer uitgesproken, uitgeprobeerd en afgeserveerd. Er moet actie worden ondernomen. De strontemmer moet leeg. En zelfs de boerenvrienden van de Wageningen Universiteit hebben deze week voor de goede orde nog eens voorgezegd dat stalinnovatie reuze leuk en aardig is, maar dat er, om de natuur te beschermen, geen ontkomen is aan krimp van de veestapel. Mijn belangrijkste vraag bij dit nieuws is of bij de boeren het kwartje nu gaat vallen. Of liever: de kwartjes. Eerst: het stikstofkwartje. Zie boven. Maar daarna ook: het politieke kwartje. En dat tweede kwartje is dat de BBB boeren in dit kabinet een slechte dienst bewijst. BBB levert aan het kabinet de minister van Landbouw, Femke Wiersma, en de staatssecretaris, Jean Rummenie. En dit duo heeft nog niets gepresteerd waar boeren wat aan hebben. Sterker: het enige wat ze hebben gedaan, is het terugdraaien van beleid van voorgangers waar boeren wél wat aan hadden, namelijk: het met miljarden gevulde stikstoffonds en de provinciale gebiedsprogramma’s. De tactiek van boeren en BBB is (nu al jaren) politieke ontkenning van de feiten. De stikstofnormen moesten gewoon even anders worden opgeschreven. Er was allang een innovatie die het probleem makkelijk ging oplossen. Het kabinet moest gewoon een keer in Brussel gaan vertellen dat we het in Nederland anders doen dan in de rest van Europa.  Vorige kabinetten hadden het verkeerd gedaan. En er mag trouwens geen beest het land af – tenzij het naar het slachthuis gaat natuurlijk, of levend wordt geëxporteerd. Rot op, ga weg, blijf met jullie Haagse poten van onze boerderij af. Met handige communicatie is BBB erin geslaagd boeren als ‘underdog’ neer te zetten, vechtend voor hun voortbestaan tegen de almachtige overheid. Slachtoffers eigenlijk, net als die ouders van de toeslagenaffaire, of die arme Groningers met hun kapotte huizen door de gaswinning. En in de slipstream van dat underdogsentiment werd BBB relatief groot in Den Haag. Dat was, als het om het politieke spel gaat, allemaal heel handig gedaan. Maar als het om de knikkers gaat, inhoudelijk, had en heeft BBB niets in handen. De feiten verdwijnen niet door ze te ontkennen. BBB heeft geen alternatief plan, geen alternatieve maatregelen, niet eens een alternatief verhaal. Daarom zitten die minister en staatssecretaris er zo onhandig bij op dat ministerie. Boeren krijgen straks de rekening gepresenteerd. Het probleem wordt namelijk niet kleiner maar groter. De tijd om het op te lossen wordt niet ruimer maar krapper. Het geld om te helpen, is door BBB weggegeven tijdens de formatie. De rechter is zeer duidelijk. Als dit tweede kwartje valt bij de boeren kan er tijdens de formatie van een volgend kabinet door andere partijen misschien wél goed landbouwbeleid worden afgesproken.</p>]]></description>
      <guid>https://www.volkskrant.nl/economie/vallen-bij-de-boeren-dan-nu-eindelijk-eens-de-kwartjes-alle-stierensmoezen-zijn-nu-wel-een-keer-uitgesproken~bd4e5066/</guid>
      <pubDate>Sat, 25 Jan 2025 00:00:00 +0100</pubDate>
    </item>
    <item>
      <title><![CDATA[De VS zijn voor Nederland angstig belangrijk]]></title>
      <description><![CDATA[<p>Maandag zal Donald Trump beëdigd worden als president van de Verenigde Staten, en dat belooft weinig goeds voor de wereld in het algemeen en Nederland in het bijzonder. Zijn vaste voornemens zijn erg genoeg, zoals zijn lak aan klimaatbeleid, zijn voornemen tot het instellen van handelssancties her en der, en zijn (vooralsnog verbale) militaire agressie. Maar zijn onvoorspelbaarheid is misschien nog erger. Hoe afhankelijk zijn we eigenlijk van de Verenigde Staten? Deze vraag stelt het Centraal Planbureau (CPB) in een studie naar de economische verwevenheid met de VS, die eind vorig jaar verscheen. Enerzijds brengt die verwevenheid  voordelen met zich mee. Maar anderzijds is de verwevenheid uitgelopen op een ‘toenemende eenzijdigeafhankelijkheid’ die Nederland ‘kwetsbaar’ maakt. De studie, schrijven de economen, is de eerste in een reeks waarin de economische relatie van Europa en Nederland met de VS zal worden uitgediept. Hoezo? Waarom moet die relatie plots onderzocht worden? Dat schrijven de Haagse economen er niet bij – uit piëteit allicht. Het antwoord daarop zal maandag beëdigd worden. Het CPB bekeek vier terreinen in de relatie tussen de VS en Europa en Nederland: het financieel stelsel, technologie, defensie en handel. Op elk van deze terreinen is de Nederlandse economie sterker met de VS verweven dan de rest van Europa. Tussen Nederland en de VS gaan jaarlijks kapitaalstromen heen en weer van duizelingwekkende omvang, meer dan 1.000 miljard. Voor Nederlandse banken, verzekeraars en pensioenfondsen zijn de VS met afstand de belangrijkste markt. Omgekeerd gebruiken Amerikaanseondernemingen Nederland als financiële springplank in Europa.De VS zijn het leidend in technologische vooruitgang. Ruim vier op de tien nieuwe patentaanvragen in de wereld wordt door de VS gedaan, tegen dertien op de honderd door Europa en een op de honderd door Nederland. Nederland profiteert enerzijds van de technologische ontwikkelingen in de VS (door simpelweg de Amerikaanse technologie te gebruiken), maar Europa ‘is voor technologieën als cloudcomputing, quantumcomputing en artificiële intelligentie afhankelijk van de VS’. De VS zijn met een marktaandeel van bijna 40 procent bovendien de grote wapenexporteur in de wereld; in Nederland is het Amerikaanse marktaandeel zelfs 66 procent. De defensieafhankelijkheid is daarom niet te onderschatten. Ook op handelsgebied, tenslotte, zijn de banden innig. Maar verrassend genoeg valt de kwetsbaarheid op dit gebied mee. De VS zijn weliswaar de belangrijkste handelspartner van Nederland buiten Europa (belangrijker ook dan China), maar de bulk van de buitenlandse handel drijft Nederland sinds jaar en dag binnen Europa. Al deze wederzijdse vervlechting is vooral voordelig, zeker als die plaatsheeft tussen Nederland en een stabiele en verstandige partner. Maar als daaraan een steekje los raakt, wat dan? Het CPB gebruikt drie hulpvragen om te kijken of die relatie dan kwaad kan. Eerste vraag: gaat het om zaken met een strategisch economisch belang? Bij kapitaalstromen, defensie en allerlei (computer)technologie luidt het antwoord uiteraard bevestigend. Tweede vraag: zijn er alternatieven? Als je makkelijk Europese straaljagers of clouddiensten zou kunnen kopen dan is de strategische afhankelijkheid van een malle partner niet zo belangrijk. Maar dergelijke substituten zijn in Europa niet voorhanden. De laatste vraag: wat zijn de risico’s als er met die zaken iets misgaat? Het CPB geeft op deze vraag nog geen antwoord maar belooft in ‘toekomstige studies’ dieper in te gaan op ‘de gevolgen wanneer specifieke risico’s werkelijkheid worden’. Het grootste specifieke risico wordt maandag tot president benoemd. Ik ben daarom benieuwd naar die vervolgstudies.</p>]]></description>
      <guid>https://www.volkskrant.nl/economie/de-vs-zijn-voor-nederland-angstig-belangrijk~bd3e401e6/</guid>
      <pubDate>Sat, 18 Jan 2025 00:00:00 +0100</pubDate>
    </item>
    <item>
      <title><![CDATA[Het kabinet moet vanwege de inflatie op de economische rem trappen]]></title>
      <description><![CDATA[<p>Volgende week komt het officiële cijfer pas, maar de ‘snelle raming’ door het Centraal Bureau voor de Statistiek (CBS) van de inflatie in december was 4,1 procent, ten opzichte van dezelfde maand een jaar eerder. De hoge prijsstijgingen beginnen te wennen – en dat is slecht nieuws. Omdat de Europese Centrale Bank (ECB) Nederland niet kan helpen, is het kabinet aan zet. Het moet belastingen verhogen of uitgaven verminderen. Nederland is, wat inflatie betreft, een uitzondering in Europa. Het Europese inflatiecijfer is van een piek van meer dan 10 procent in oktober 2022 na een reeks renteverhogingen gedaald tot rond de 2 procent. Het decembercijfer was 2,4 procent. Het (rente)beleid van de ECB is afgestemd op dat gemiddelde cijfer voor het hele eurogebied. Landen die (sterk) afwijken van het gemiddelde moeten hun eigen bonen doppen. Vroeger kon dat met aanpassingen van de wisselkoers – maar die smaak bestaat niet meer. Landen moeten nu hun begrotingsbeleid aanpassen of wachten op het inzakken van de vraag uit het buitenland. Dat laatste is al aan de gang. Het saldo op de lopende rekening van Nederland loopt stevig terug. In 2022 overtrof de waarde van de Nederlandse export de importwaarde met 9,2 procent van het nationaal inkomen. Vorig jaar: 8,6 procent. En het Centraal Planbureau (CPB) voorziet voor de komende jaren een voortdurende afname richting 7,1 procent in 2028. Hoe dat komt? Door de prijzen. Omdat in Nederland de prijzen stijgen, en dus de lonen omhoog moeten, de prijzen verder stijgen en de lonen verder omhoog moeten, stijgen de arbeidskosten per eenheid product. Voor mensen in het buitenland worden goederen en diensten uit Nederland zo duurder, en dus verschuiven ze hun vraag naar andere (Europese) landen. Daar is de inflatie lager; daar gaan de loonkosten minder hard omhoog; andere landen worden, verhoudingsgewijs, goedkoper. Dit kan trouwens helemaal geen kwaad. Het grote overschot op de lopende rekening van Nederland was en is een belangrijke onevenwichtigheid. Die wordt nu kleiner. Maar het huidige kabinet gooit olie op het brandende inflatievuur – en dat is wél schadelijk. Volgens de langetermijnraming van het CPB loopt het overheidstekort op van 2,4 procent in 2024 tot 3,9 procent in 2028. Dit is (naast al het andere) vooral een kabinet met een gat in de hand. De collectieve uitgaven stijgen van 44,6 procent afgelopen jaar tot 46,7 procent van het nationaal inkomen in 2028. Deze spendeerdrift van het kabinet creëert extra vraag naar mensen om met hun hulp extra goederen en diensten te kunnen produceren, en zet dus nog meer druk op loon- en prijsstijgingen. Méér inflatie. Wat het kabinet zou moeten doen, is exact het omgekeerde. Namelijk: de vraag naar goederen, diensten en mensen in Nederland temperen, door belastingen te verhogen en uitgavenstijgingen af te knijpen. Mínder inflatie. Terug naar de Europese inflatie-pas, zodat het Europese rentebeleid ook voor Nederland weer passend is. Welke belastingen moeten dan omhoog? Dat laat ik even in het midden. Maar kijk vooral naar (het afschaffen van) fiscale voordelen. Zo publiceerde het CPB vorige maand een evaluatie van het lage tarief in de vennootschapsbelasting. Dit kost 3 miljard euro per jaar. Welbestede euro’s? Nee, het is ‘beperkt doeltreffend en niet doelmatig’. Het fiscale voordeel komt ‘terecht bij bedrijven waarvoor het niet is bedoeld’. Da’s makkelijk geregeld.</p>]]></description>
      <guid>https://www.volkskrant.nl/economie/het-kabinet-moet-vanwege-de-inflatie-op-de-economische-rem-trappen~b2bd0236/</guid>
      <pubDate>Sat, 11 Jan 2025 00:00:00 +0100</pubDate>
    </item>
    <item>
      <title><![CDATA[Supermarkten zijn nodig voor de toekomst van de volksgezondheid én de landbouw]]></title>
      <description><![CDATA[<p>Na roken, schrijft de Raad voor Volksgezondheid en Samenleving (RVS) in een deze week gepubliceerd advies aan zorgminister Agema, is ‘ongezond eten de belangrijkste vermijdbare oorzaak van sterfte en verloren gezonde levensjaren’. Het huidige beleid werpt onvoldoende vruchten af. Het is daarom tijd voor een nieuw idee: supermarkten moeten gaan helpen Nederland gezonder te laten eten. Hiermee, zullen we straks zien, hebben we een tweede ingrediënt te pakken voor een plan voor de toekomst van de landbouw. Het eerste ingrediënt bestaat uit het belasten van negatieve externe effecten van de landbouwproductie, zoals CO2-uitstoot door boerende koeien, stikstofdepositie en het gebruik van bestrijdingsmiddelen (zie de Knikker van 7 december). Hiermee zitten we aan de aanbodkant van de landbouweconomie. Supermarkten zijn de cruciale schakel tussen producenten van voeding en voedingsmiddelen en de hongerige consument. Ze zijn met weinig. Zes ketens hebben in Nederland samen een marktaandeel van 97 procent, schrijft de Raad. De ketens hebben inkoopmacht aan de producentenkant via langlopende contracten waarin tot in detail is voorgeschreven wat en hoe geproduceerd moet worden, aan groente, vlees, eieren, vis et cetera. En ze hebben beïnvloedingsmacht op de verkoopmarkt omdat wij consumenten ons nu eenmaal mede laten sturen door de prijs, de plek in de supermarkt, en reclame. De Raad wil deze spilfunctie van supermarkten gebruiken ten behoeve van de volksgezondheid. Dat is hard nodig, schrijft de Raad in felle bewoordingen: ‘De huidige voedselconsumptie bedreigt de volksgezondheid.’  En: ‘Het ongezonde voedselaanbod is overweldigend en onweerstaanbaar.’ Niet alleen daar natuurlijk, maar óók en vooral in de supermarkt. Bijna 80 procent van het voedsel dat in de supermarkt te koop is, valt buiten de richtlijnen voor gezonde voeding van het Voedingscentrum, de zogeheten schijf van vijf. Het huidige ‘preventiebeleid’, zoals dat heet, zet te weinig zoden aan de dijk, vindt de Raad. Er worden chique ‘preventieakkoorden’ ondertekend door de overheid en allerlei marktpartijen. Hierin worden ‘bindende afspraken’ opgeschreven. Alleen zijn er nooit sancties verbonden aan het schenden van die afspraken. De doelen van het Nationaal Preventieakkoord om de stijging in overgewicht om te buigen in een daling worden dan ook niet gehaald. Het moet anders. De verkoop van ongezonde voeding, is de wat economischer beschrijving van de analyse, heeft een negatief extern effect op de volksgezondheid. De Raad stelt daarom voor supermarkten financieel te belonen voor het verkopen van gezonde, en juist financieel te straffen voor het verkopen van ongezonde voeding. Op deze manier gaat het gezondheidseffect van de consumptie van voedsel een rol spelen in het inkoop- en verkoopgedrag van supermarktketens. Het externe effect wordt geïnternaliseerd, noemen economen dat. Maar gezonde voeding is toch niet hetzelfde als gezonde landbouw?  Nee! Maar in beide gevallen gaat het om het internaliseren van externe effecten. En in het bonus-malussysteem voor supermarkten kan en moet je rekening houden met beide. De supermarktbonus is (alleen) voor voeding die gezond is voor het land én gezond is voor de kauwende mens. En de malus kan zowel betrekking hebben op de ongezondheid voor de mens als die van het land. De uitwerking van zo’n idee, zagen we op deze plek al eerder (Knikker van 6 april), is geen kattenpis. De Raad stelt voor een commissie te benoemen die een en ander moet uitwerken. ‘Niets doen is geen optie’, schrijft de Raad. Zo is dat.</p>]]></description>
      <guid>https://www.volkskrant.nl/economie/supermarkten-zijn-nodig-voor-de-toekomst-van-de-volksgezondheid-en-de-landbouw~b0b1f68c/</guid>
      <pubDate>Sat, 21 Dec 2024 00:00:00 +0100</pubDate>
    </item>
    <item>
      <title><![CDATA[Laten we minister Hermans helpen zichzelf blij te maken als het gaat om de Waddenzee]]></title>
      <description><![CDATA[<p>‘Ik zou niets liever willen’, zei Klimaatminister Sophie Hermans deze week in de Kamer. Het betreft blijkbaar een diepgevoelde wens. Niet: ik wil. Niet: ik wil graag. Zelfs niet: ik wil niets liever. Nee: ik zou niets liever willen. Dat ‘zou’ doet het hem. Als er toch eens een universum zou bestaan waarin ik, Sophie Hermans, toch zou kunnen krijgen wat ik het allerliefste wil! We zouden haar, anders gezegd, niet gelukkiger kunnen maken. Dan doen we dat toch? Het is bijna Kerst. Wat Hermans zo gelukkig zou maken, is als ze de NAM, een samenwerking tussen olie- en gasbedrijven Shell en ExxonMobil, een vergunning zou kunnen weigeren om naar gas te boren onder de Waddenzee. Beschouw het als geregeld! Haar wens is goed te begrijpen. De Waddenzee is een indrukwekkend natuurgebied. Lustoord voor vogels. Unesco Werelderfgoed. Bovendien: een Natura 2000-gebied. Het belangrijkste kenmerk ervan is dat de boel grotendeels droogvalt bij eb, en weer overstroomt bij vloed. Als je onder deze parel in de Nederlandse kroon opnieuw naar gas gaat boren, draagt dat bij aan het dalen van de bodem, zegt het Staatstoezicht op de Mijnen. En door bodemdaling verandert het getijdegebied na verloop van tijd in een ondiepe zee, ook al omdat de zeespiegel stijgt als gevolg van klimaatverandering. Weg Natura 2000-gebied. Dus: geen vergunning afgeven, en klaar is Kees. Dan is Hermans blij (héél blij) en de rest van de inwoners van Nederland trouwens ook. En alle Europeanen, want in Europa is afgesproken dat in zulke belangrijke natuurgebieden als de Waddenzee geen activiteiten mogen plaatsvinden tenzij vooraf vaststaat dat het gebied er geen schade van ondervindt. Wat nu dus niet het geval is. Nee, nee, nee zei Hermans in de Kamer. Het kan niet! Ik kan de NAM het boren niet weigeren. De reden is juridisch. Natuurvergunning. Adviezen. TNO. Mijnraad. Oude Mijnwet, nieuwe Mijnwet. Bladiebla. ‘Ik zit gevangen’,  riep de minister uit. En zolang ze in de mentale gevangenis zit, kan ze de vergunning niet weigeren. Dus we moeten haar bevrijden. Dat kan met een toverwoord en dat is ‘schadevergoeding’. De NAM heeft al een natuurvergunning om in de Waddenzee naar gas te boren, verstrekt door de voorganger van Hermans. Die vergunning is geld waard. Betaal de NAM de waarde van de vergunning, en de klus is geklaard. Hermans hoeft niet met twee sportassen euro’s en dollars af te reizen naar Assen om de deal te bezegelen. Het hoeft niet contant, want er valt nog van alles te bespreken met de NAM.  Inzake Groningen bijvoorbeeld. Andere gasvelden zijn ook een interessant onderwerp van gesprek, gasvelden die niet direct onder een iconisch natuurgebied liggen. Gas hebben we nog wel een tijdje nodig in de energiehuishouding, dus dat is het punt nu even niet. Hermans zei dat haar enige kans op geluk eruit bestond dat de NAM de vergunningsaanvraag vrijwillig zou intrekken. Vrijwillig? Natuurlijk. Maar als je iets heel graag wilt, moet je ook bereid zijn de prijs ervoor te betalen. In euro’s, in vergunningen, of in welke andere valuta ook. En als die prijs is overeengekomen, zal de NAM geheel vrijwillig afzien van het boren naar gas onder de Waddenzee. Dus? Er is maar één persoon die Hermans gelukkig kan maken en dat is Hermans zelf. Dit klinkt als een zelfhulpboek. Het zij zo.</p>]]></description>
      <guid>https://www.volkskrant.nl/economie/laten-we-minister-hermans-helpen-zichzelf-blij-te-maken-als-het-gaat-om-de-waddenzee~be693052/</guid>
      <pubDate>Sat, 14 Dec 2024 00:00:00 +0100</pubDate>
    </item>
    <item>
      <title><![CDATA[Landbouwgif belast je liever niet per kilo (maar op aangerichte schade)]]></title>
      <description><![CDATA[<p>Een wereldprimeur beloofde ik vorige week! En ik had moeten weten dat er daar steeds minder van zijn. Als Nederland besluit een belasting te gaan heffen op landbouwgif (over dit woord straks meer), sluit het gewoon achteraan in een Europese rij waarin Denemarken, Frankrijk, Noorwegen en Zweden ons (allang) zijn voorgegaan. Niks wereldprimeur. En dit is niet de enige reden om terug te komen op de Knikker van vorige week. Want over hoe die belasting werkt in deze landen – hoe doeltreffend en doelmatig die is – blijkt al een keurig rapport te zijn verschenen van onderzoeksbureau Ecorys. Een dik jaar geleden verscheenVervolgonderzoek inzet heffingen in transitie weerbare teeltsystemen, in opdracht van het ministerie van Landbouw. De conclusie van de economen van Ecorys: een prima plan, dat belasten van de spuitmiddelen, en doe het dan vooral zoals de Denen want die hebben het beste systeem, blijkt in de praktijk. Eén: het tarief moet goed hoog zijn, anders passen de spuiters hun gedrag niet aan. Twee: het tarief moet gedifferentieerd worden. Hoe groter de (negatieve) invloed van een middel op mens en natuur, des te hoger het tarief. Het is dan ook niet handig (zoals ik vorige week in mijn onwetendheid hiervan schreef) om een belasting per kilo in te voeren, want gewicht zegt niets over schadelijkheid. In Nederland gebruikt men voor het vaststellen van de schadelijkheid ‘milieubelastingspunten’ en die worden bijgehouden. Drie: geef de opbrengst van de spuitmiddelenbelasting terug aan de landbouwsector. Vier: koppel de introductie van de belasting aan hulp aan boeren om om te schakelen naar andersoortige teelt of teelt van andere producten. Dit is dus een betere vormgeving van de belasting dan die ik vorige week suggereerde. De introductie van de belasting past prima in een toekomstvisie voor 2030 (opgesteld in 2020) door een waslijst aan partijen, onder wie de Nederlandse overheid, boerenlobby LTO en lobbyclub Natuur &amp; Milieu. Volgens de partijen zijn er drie strategische doelen. ‘Planten en teeltsystemen zijn weerbaar’, is de eerste. ‘Land- en tuinbouw en natuur zijn met elkaar verbonden’, is de tweede. ‘Nagenoeg zonder emissies naar het milieu en nagenoeg zonder residuen op producten’ is de laatste. Loffelijk streven, lijkt me. Wat bij het realiseren van dit streven niet behulpzaam is, lieten diverse lezers weten, is als onwetenden als ik dan gaan schrijven over ‘kilo’s landbouwgif’. Want die kilo’s doen er dus niet toe, het gaat over de milieubelasting(spunten) per hectare. En, anders dan die kilo’s, zijn die milieubelastingspunten sinds begin deze eeuw enorm afgenomen, al is aan die daling wel een einde gekomen. Voor de visie 2030 werkelijkheid wordt moeten er nog heel wat milieubelastingspunten geschrapt worden. En gif? Ten eerste gaat het om zowel natuurlijke als door de mens gemaakte (chemische) bestrijdingsmiddelen. Ten tweede: gaan we antibiotica dan voortaan ook ‘mensengif’ noemen? En een vlooienband voor de poes ‘huisdierengif’. ‘Gewasbeschermingsmiddel’ is het ene ‘frame’; ‘gif’ het andere. Ik vind dat terechte kritiek.  En het laatste wat we in Nederland nodig hebben is meer ‘frames’ en meer polarisatie. Liever: beter inhoudelijk debat op basis van feiten en argumenten. Daar past een open houding bij, dus het erkennen van kritiek als die terecht is, en het omarmen van nieuwe informatie als die relevant is. Het doel moet zijn om in Nederland meer welvaart te creëren door doeltreffend en doelmatig beleid – dát hebben we nodig. Een belasting op bestrijdingsmiddelen in de landbouw is daar een prachtig voorbeeld van.</p>]]></description>
      <guid>https://www.volkskrant.nl/economie/landbouwgif-belast-je-liever-niet-per-kilo-maar-op-aangerichte-schade~b165e83b/</guid>
      <pubDate>Sat, 7 Dec 2024 00:00:00 +0100</pubDate>
    </item>
    <item>
      <title><![CDATA[Een belasting per kilo landbouwgif zal een stuk schelen]]></title>
      <description><![CDATA[<p>Het is aan de boeren zelf om het gebruik van landbouwgif terug te dringen. De minister, zei zij deze week in de Tweede Kamer, wil hierover wel in gesprek met de boeren. Maar maatregelen nemen? Nee, dat is ze niet van plan. Regelgeving en handhaving, schreef deze krant vervolgens in het commentaar, zijn de enige instrumenten die de overheid kan inzetten om boeren te dwingen zich ten minste aan de gebruiksvoorschiften te houden. In dit (overigens prima) commentaar zag de krant iets over het hoofd: prijs. We gaan het over een gifbelasting hebben. Niet dat deze minister daar iets mee gaat doen – de volgende misschien wel. We gaan het er ook over hebben als voorbeeld. We denken immers na over de toekomst van de landbouw, en een van de mogelijke ingrediënten is het beprijzen van slechtigheid: de vervuiler betaalt. Denemarken, lazen we vorige week in de krant, gaat de CO2-uitstoot van boeren belasten – en heeft hiermee een wereldprimeur. Dat is een andere uitwerking van dezelfde gedachte. Gewasbeschermingsmiddelen, zoals landbouwgif officieel heet, zijn gemakkelijk te belasten. Het wordt geproduceerd en verkocht in kilo’s ‘werkzame stof’. Leg er per kilo een belasting op (desgewenst een verschillend percentage voor verschillende stoffen, afhankelijk van hoe schadelijk ze zijn voor natuur, milieu en mens), en de klus is klaar. Boeren kunnen dan (conform de filosofie van de huidige minister) zelf bepalen hoe ze het gebruik van gif terugdringen, maar ze ervaren hier dan wel een ‘financiële prikkel’ bij. Hoe dat uitpakt? Op de site agrimatie.nl van de Wageningen Universiteit staan tot op detailniveau cijfers over de landbouw, en dus ook over het gebruik van gif (per hectare) en de kosten hiervan (per hectare). En dat dan ook nog uitgesplitst naar deelsector. Bloembollenteelt is de grootverbruiker. Zo’n twintig jaar geleden verbruikte de bollenteelt 40 kilo ‘werkzame stof’ per hectare en dat kostte 1.300 euro. De sector verbruikt inmiddels een kleine 80 kilo werkzame stof per hectare en betaalt hiervoor 2.270 euro per hectare. Afhankelijk van het gekozen tarief voor de gifbelasting kunnen de kosten voor bloembollentelers dus oplopen naar drie-, vier-, vijfduizend euro per hectare. Zo’n belasting doet een paar dingen die goed zijn voor Nederland. Eén: bollenboeren gaan spaarzamer gebruik maken van gif. Twee: biologische boeren krijgen een kostenvoordeel. Want ze bestaan gewoon hoor, bloembollen zonder gif. Nu is de ‘reguliere’ bloembollenboer nog in het (kosten)voordeel ten opzichte van de biologische bollenboer. Maar de gifbelasting verandert het speelveld. Hoe hoger het tarief, des te sneller de biologische bollenboeren marktaandeel winnen. De gifbelasting verandert mogelijk ons consumptiepatroon. Bloembollen worden duurder voor consumenten; of we betalen de bioprijs; of we betalen de bollenprijs inclusief gifbelasting. Naarmate de prijsstijging hoger is, kopen we als consument minder bloembollen. Als bollen zó duur zijn, kopen we liever iets anders. Dat is prima. Niets negatiefs? Nou, we moeten nog wel hard nadenken over de internationale kant van de zaak. Nederland heeft een wereldmarktaandeel van 60 procent in de productie en van 85 procent in de handel in bloembollen. Aan de ene kant: daar wil je zuinig op zijn. Aan de andere kant: juist zo’n dominante positie biedt kansen om wereldwijd nieuwe (gifvrije) standaarden in te voeren. Denemarken had de primeur met een CO2-belasting voor vee. Alleen wereldmarktleider Nederland kan de primeur hebben van een gifbelasting voor bloembollen. Een prachtkans – voor de opvolger van de huidige Landbouwminister.</p>]]></description>
      <guid>https://www.volkskrant.nl/economie/een-belasting-per-kilo-landbouwgif-zal-een-stuk-schelen~b382c194/</guid>
      <pubDate>Sat, 30 Nov 2024 00:00:00 +0100</pubDate>
    </item>
  </channel>
</rss>
