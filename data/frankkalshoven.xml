<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[Voorzorg is bij voedselzekerheid beter dan nazorg, maar alleen de archivaris van het ministerie van Landbouw lijkt dat te weten]]></title>
      <description><![CDATA[<p>Nederland hoeft niet op stel en sprong zelfvoorzienend te worden waar het ons voedsel betreft. Omdat we in Europa wonen, natuurlijk, waar vrije import en export van voedsel gegarandeerd lijkt. En ook omdat we wel extra alert maar niet nerveus hoeven worden van die onberekenbare president in het land dat tot voor kort onze grootste bondgenoot was – door dik en dun. Maar nadenken over voedselautarkie, uit voorzorg, is dan weer wél een goed idee. Net als de herbewapening van Europa. En die noodpakketten voor thuis. Vorige week zagen we al dat zelfvoorzienendheid in Nederland impliceert: minder beesten, méér planten. Dankzij meedenkende lezers (veel dank!) kan ik hier nu meer reliëf aan geven. Want er is al eerder nagedacht over voedselautarkie, namelijk in de Eerste Wereldoorlog en (voorafgaande aan de) Tweede Wereldoorlog. En dertien jaar geleden is er nog een studie naar gedaan. Sindsdien is het stil, zo komt het me voor. In 1914, bij het uitbreken van de Eerste Wereldoorlog, greep de regering direct in de landbouw in. De distributie van voedsel werd gereguleerd, prijsopdrijving werd tegengegaan, evenals hamsteren. Maar het ingrijpen ging veel verder. Ik citeer uit het rapport De kwetsbaarheid van het Europese landbouw- en voedselsysteem voor calamiteiten en geopolitiek (uit 2011): ‘De regering bemoeide zich ook met het grondgebruik.’ Ook in 1914 hadden ‘intensievere vormen van veehouderij de Nederlandse landbouw afhankelijk van het buitenland gemaakt voor de aanvoer van kunstmest en veevoer en voor de afzet van eindproducten.’  En ‘bovendien was de binnenlandse voedselvoorziening aangewezen op de import van broodgraan’. Deze internationale  afhankelijkheden wreekten zich toen door de oorlog de import geleidelijk stil kwam te liggen. In 1918 ‘besloot de regering tot een wettelijke plicht om graslanden en klaverweiden te ‘scheuren’, dat wil zeggen om te zetten in bouwland’. In het interbellum bereidde de regering zich al voor op mogelijke nieuwe problemen. In 1937 werd het Rijksbureau voor Voorbereiding van de Voedselvoorziening in Oorlogstijd opgericht. Dit bureau heeft tijdens de oorlog nuttig werk verricht. Andermaal: minder veeteelt en de vrijgemaakte ruimte gebruiken voor meer akkerbouw voor producten voor menselijke consumptie. Ook nu: premies (en later verplichtingen) om grasland te ‘scheuren’. En nu ook: maximale hoeveelheden vee per bedrijf. Deze hoofdlijn blijft ook dezer dagen actueel. In het genoemde rapport, dat is gemaakt voor de bewindspersonen op het ministerie van Landbouw, valt te lezen dat de zelfvoorziening van Europa voor plantaardige olie ‘half’ is en ‘vrijwel nihil voor soja(schroot), dat wordt verwerkt in veevoer. Dat maakt de EU kwetsbaar voor externe calamiteiten, met name het wegvallen van de import van soja(schroot) door misoogsten overzee of geopolitiek. Door zijn relatief grote soja-import is Nederland van alle lidstaten misschien wel het meest kwetsbaar.’ In 2013 is er nog een interessante denkoefening gedaan door de Wageningen Universiteit met de titel Voedselvoorziening in Nederland onder buitengewone crisisomstandigheden. Kan Nederland zelfstandig 17 miljoen mensen voeden, was de vraag. Ja, het antwoord, maar met ingrijpend andere voedselproductie én -consumptie. Inmiddels, trouwens, zijn we al met 18 miljoen mensen. Maar sindsdien is het stil. In 2013 maakt de toenmalige staatssecretaris Sharon Dijksma in een Kamerbrief nog gewag van ‘het actualiseren van het Beleidsdraaiboek Crisisbeheersing Nationale Voedselvoorziening’. Maar hoe ik dat op internet ook zoek – het beleidsdraaiboek is onvindbaar. Dus: of Landbouw eens even in het papieren archief wil duiken. Ik wil dat draaiboek graag lezen en ben vast de enige niet.</p>]]></description>
      <guid>https://www.volkskrant.nl/economie/voorzorg-is-bij-voedselzekerheid-beter-dan-nazorg-maar-alleen-de-archivaris-van-het-ministerie-van-landbouw-lijkt-dat-te-weten~b0f7963a/</guid>
      <pubDate>Sat, 29 Mar 2025 00:00:00 +0100</pubDate>
    </item>
    <item>
      <title><![CDATA[Voor voedselautarkie moet Nederland nog flink aan de bak en dat is in deze tijd wel zo verstandig]]></title>
      <description><![CDATA[<p>Of we nog wat eieren over hebben? Het Amerikaanse ministerie van Landbouw, lazen we vrijdag in de krant, belt Europese landen met het verzoek eieren te leveren. De prijs van een dozijn is in de Verenigde Staten opgelopen tot boven de 8 dollar, en dat is, met Pasen in het vooruitzicht, een affront voor de Amerikaanse consument. President Donald Trump had dan ook beloofd aan de eiereninflatie een einde te maken – quod non. De eierschaarste in de VS wordt veroorzaakt door vogelgriep. Grappig? Zeker. Maar de eierenkwestie illustreert bovenal dat voedsel een strategisch goed is in tijden van internationale spanningen. Laten we daarom nogmaals naar de landbouw kijken, maar nu met een veiligheidsbril op. Voedselautarkie? Voor Nederland? Of voor Europa? Dat hoeft misschien niet een, twee, drie, maar wat al verbazingwekkend is, is dat je anno 2025 deze vragen kunt opwerpen zonder ze direct als irrelevant terzijde te schuiven. Het minste wat je (vanaf) nu wilt weten, is hoe het ermee staat, met die voedselvoorziening. Nederland houdt er (enkele) cijfers over bij. In de jongste editie van De Staat van de Landbouw, gemaakt door het Centraal Bureau voor de Statistiek (CBS) en de Wageningen Universiteit, staat de ‘zelfvoorzieningsgraad’ weergegeven voor verschillende landbouwproducten. De zelfvoorzieningsgraad is 100 als de productie van het product in Nederland even groot is als de consumptie. Het getal is groter dan 100 als Nederland exporteur is en kleiner dan 100 als we, per saldo, importeur zijn. En? Wat we aan voedsel produceren en wat we aan voedsel consumeren sluit niet lekker op elkaar aan. De zelfvoorzieningsgraad voor granen is 12! Voor brood zijn we dus aangewezen op grootscheepse import. Aardappelen (223) en suiker (303) produceren we dan weer in overvloed. Wat vooral opvalt, is hoeveel meer vlees Nederland produceert dan nodig is voor de lokale consumptie. Dat geldt voor vlees van schaap (121), pluimvee (160) en varken (295) en al helemaal voor kalfsvlees (1.009). Die kalfjes zijn dan weer nodig om de moeders in de melk te houden, waardoor Nederland ook meer zuivel maakt (kaas en boter vooral) dan we hier opeten. Gelukkig voor de Amerikanen zijn we ook grootschalig exporteur van eieren (236). Wat meer voedselzelfstandigheid in Nederland impliceert tegelijkertijd dus ander ruimtegebruik. Grofweg: minder ruimte voor dieren, koeien in het bijzonder, meer ruimte voor akkerbouw. Dit is om allerlei andere redenen (mestoverschot, stikstofdepositie, waterkwaliteit, CO2-uitstoot) óók al wenselijk. En Europa dan? Ja, net als bij defensie lijkt het verstandig landbouw op Europese schaal te bekijken. En Europa voert al decennia landbouwbeleid, en er gaat al net zolang groot geld naartoe. Maar ook in Brussel is het idee van voedselautarkie van de radar verdwenen. Getallen hierover van het Europees statistiekbureau Eurostat en de VN-voedsel- en landbouworganisatie FAO lijden aan een gebrek aan gegevenskwaliteit en bevatten onrealistische data, schrijven de onderzoekers van  het CBS en de Wageningen Universiteit. Ook in Brussel is het nadenken over voedselonafhankelijkheid, en in welke mate dat wenselijk is, net (weer) begonnen. De gegevensbasis moet nog op orde worden gebracht. Voedselveiligheid ging tot voor kort alleen over de veiligheid van producten voor menselijke consumptie. Daar komt een betekenis bij. Voedselveiligheid is nu ook: de rol van de voedselproductie bij het verhogen van de veiligheid in een gebied door het verminderen van kwetsbaarheden in de voedselketen. Zodat je, vrolijk gezegd, met Pasen altijd een eitje kunt tikken. Lees hier alle artikelen over dit thema</p>]]></description>
      <guid>https://www.volkskrant.nl/economie/voor-voedselautarkie-moet-nederland-nog-flink-aan-de-bak-en-dat-is-in-deze-tijd-wel-zo-verstandig~b6965002/</guid>
      <pubDate>Sat, 22 Mar 2025 00:00:00 +0100</pubDate>
    </item>
    <item>
      <title><![CDATA[De mens is een meervoudige persoonlijkheid, die best voor importtarieven kan zijn die zijn eigenbelang treffen]]></title>
      <description><![CDATA[<p>Deze week zijn de Amerikaanse importtarieven van kracht geworden. De Verenigde Staten eisen aan de grens nu 25 procent belasting op staal en aluminium die worden geïmporteerd vanuit Europa. Het tarief geldt voor bulk, maar ook voor goederen waarin de materialen zijn verwerkt, zoals koekenpannen, stalen wasbakken en fitnessapparatuur. Europa kondigde direct aan te zullen terugslaan met heffingen op Amerikaanse producten, zoals bourbon, spijkerbroeken en motoren.  Ja, het zou grappig zijn als het niet zo serieus was. Over de importheffingen is al veel verstandigs gezegd, ook in deze krant. Toch mist veel van dat verstandigs een belangrijk punt, namelijk dat mensen meerdere rollen hebben in het (economische) leven. Laten we kijken. Verstandigs? Ja, sinds het moment dat president Donald Trump (weer) begon te dreigen met importheffingen, kunnen we in de krant lezen dat dat onverstandig van hem is. Amerikaanse consumenten, zijn eigen kiezers, betalen namelijk de hoogste prijs voor die heffingen. Ze kunnen óf hun vertrouwde Europese (of Canadese of Mexicaanse) producten blijven kopen tegen een hogere prijs. Of ze moeten een Amerikaans substituut zoeken dat ze eerder links lieten liggen, vanwege de kwaliteit of de prijs. Dom van ze, die Amerikanen, om op een man te stemmen die handelt tegen hun eigenbelang in! Ze vonden hun koopkracht toch zo belangrijk? Ze hadden toch zo’n hekel aan prijsstijgingen? Trump getuigt met zijn beleid bovendien van een wereldbeeld dat al een paar honderd jaar achterhaald is. Hij bekijkt de internationale handel als een ‘nulsomspel’, waarin de winst van de een het verlies van de ander is. Zeker sinds 1817 (toen David Ricardo The principles of political economy and taxation publiceerde) weten we dat de consumenten in alle handelende landen voordeel genieten van vrijhandel. Dit verstandigs, zo komt het me voor, mist het punt van de (economische) mens als meervoudige persoonlijkheid. We zijn consument, maar ook werkende, kapitaalverschaffer, belastingbetaler, naast het feit dat we ook burger zijn – met al dan niet verheven idealen en al dan niet verborgen angsten. Elk van deze persoonlijkheden houdt er haar eigen opvattingen op na, en het geheel is niet per se consistent. Als consument willen we hoge kwaliteit en lage prijzen. Als werkende willen we hoge arbeidsbeloning en puike arbeidsomstandigheden, als kapitaalverschaffer eisen we goed rendement op ons (pensioen)vermogen, en we betalen het liefst geen cent te veel belasting. We willen tegelijkertijd dat de overheid het klimaat en de planeet redt en we willen een sterk leger want we zijn bang voor oorlog. Zo kan het dus gebeuren dat een president populair is, ook al handelt hij in strijd met het eigenbelang van de consument. Blijkbaar zijn andere persoonlijkheden ‘binnen in’ de Amerikanen wél content. En economisch? Je kunt als burger zo trots zijn (Make America Great Again!) dat je je koopkrachtverlies voor lief neemt. Ook kan ik me voorstellen dat de importheffingen in combinatie met het beperken van immigratie en (belasting)beleid dat investeringen in de VS uitlokt, de lonen van Amerikaanse werkenden verhoogt. Als consument zijn de importheffingen dan schadelijk (hogere prijzen) maar als werkende juist positief (hogere lonen). Het saldo kan voor grote groepen Amerikanen positief zijn. Al het verstandigs blijft verstandig. Daar niet van. Maar het economische rollenspel helpt wel bij het beter begrijpen van ogenschijnlijk tegenstrijdig gedrag.</p>]]></description>
      <guid>https://www.volkskrant.nl/economie/de-mens-is-een-meervoudige-persoonlijkheid-die-best-voor-importtarieven-kan-zijn-die-zijn-eigenbelang-treffen~b360cb65/</guid>
      <pubDate>Sat, 15 Mar 2025 00:00:00 +0100</pubDate>
    </item>
    <item>
      <title><![CDATA[De eensgezindheid van Europa vereist tegenspraak, dus laten we een Kahnemannetje doen]]></title>
      <description><![CDATA[<p>Europa sluit eensgezind de rijen (met uitzondering van Hongarije dan) om Oekraïne bij te staan en het continent op korte termijn zelfstandig te kunnen verdedigen tegen militaire agressie. Europese regeringsleiders stemden deze week in met het inderhaast opgestelde Europese defensieplan van Commissievoorzitter Ursula von der Leyen. Er komt de komende vier jaar grofweg  800 miljard euro extra beschikbaar voor militaire uitgaven. De Deense premier Mette Frederiksen vatte het plan (volgens het verslag in deze krant) samen in drie woorden: ‘Spend, spend, spend!’ Het is daarom tijd voor een Kahnemannetje. Een wat? Een Kahnemannetje, naar de psycholoog die in 2002 de Nobelprijs voor Economie won, Daniël Kahneman. Samen met Amos Tversky werkte Kahneman een wetenschappelijk leven lang aan de manier waarop mensen denken en de fouten die ze hierbij maken. En denkfouten loeren overal, vooral als mensen het snel met elkaar eens zijn en er  geen tijd lijkt te zijn voor weloverwogen besluitvorming. Juist bij grote eensgezindheid is het belangrijk tegen te denken. Een van de instrumenten hiervoor is de ‘pre mortem’. U kent de post mortem (letterlijk: na de dood) uit moordmysteries. De pre mortem (voor de dood dus) probeert het overlijden juist te voorkomen. Het werkt als volgt. Vlak voor het moment waarop een groep een belangrijk besluit moet nemen (en duidelijk is dat er binnen de groep grote overeenstemming bestaat), moet iemand de aanwezigen vragen zich mentaal naar de toekomst te verplaatsen. Het is (bijvoorbeeld) drie jaar later. En het besluit heeft, hoe unaniem het ook genomen is, desastreus uitgepakt. De investering bleek een zeperd; de verhuizing viel zwaar tegen; de overname was mislukt; en zo voort en verder. Aan de aanwezigen de vraag: hoe is die mislukking tot stand gekomen? Schrijf dat maar eens op een A4’tje, en wel zo overtuigend mogelijk. En pas als iedereen zijn mislukkingsverhaal heeft voorgelezen, en de aanwezigen er met elkaar over hebben gesproken, mag het besluit genomen worden. Prima dat tot de investering, de verhuizing, of de overname wordt besloten, maar de groep heeft zich zo wel ontdaan van het ‘groepsdenken’, en heeft scherp dat er niet alleen voor- maar ook nadelen kleven aan de beslissing. En misschien hebben de mislukkingsverhalen ook nog wel geleid tot het aanpassen van de plannen. Een Kahnemannetje dus. Ga uw gang, zou ik zeggen. Schrijf maar eens op hoe die eensgezinde besluitvorming over 800 miljard euro aan extra defensie-uitgaven Europa zuur heeft opgebroken in pakweg 2028. Op mijn A4’tje? In elk geval deze elementen. De exorbitante prijsstijging van defensiespullen, die de koopkracht van die 800 miljard (én van het bestaande defensiebudget) sterkt uitholt. In 2026 een begrotingscrisis in een grote lidstaat (Frankrijk of Italië), omdat de begrotingsdiscipline, toch al zwak, voor deze defensiecrisis opzijgezet wordt. De begrotingscrisis slaat over in een eurocrisis.  Morrend (kiezers)volk door koopkrachtuitholling, omdat economische groei opgaat aan overheidsuitgaven. De zwakker dan gehoopte defensie, de financiële ellende en het morrende volk blijken ook nog eens voor niets te zijn veroorzaakt, omdat eind 2027, na de dood van de president, in Rusland een nieuwe periode van glasnost aanbreekt. De regeringen die in 2025 zo paniekerig tot het defensiepakket besloten, worden in 2028 electoraal afgestraft. Wat dus niet wil zeggen dat ik het een slecht plan vind. Lees hier alle artikelen over dit thema</p>]]></description>
      <guid>https://www.volkskrant.nl/economie/de-eensgezindheid-van-europa-vereist-tegenspraak-dus-laten-we-een-kahnemannetje-doen~bba0ddfa/</guid>
      <pubDate>Sat, 8 Mar 2025 00:00:00 +0100</pubDate>
    </item>
    <item>
      <title><![CDATA[Defensie is een echt collectief goed, dat lijkt op een verzekering waarvan je hoopt dat die nooit wordt uitbetaald]]></title>
      <description><![CDATA[<p>Na de val van de Berlijnse Muur, zagen we vorige week, streken landen in Europa met een blij gezicht het vredesdividend op. Maar sinds Rusland Oekraïne aanvalt (wat begon met de Krim), stijgen de defensieuitgaven weer. En nu de Verenigde Staten zich een onbetrouwbare (Navo-)partner tonen, zullen Europese landen de komende decennia nóg wat dieper in de buidel moeten gaan tasten. Ik vroeg me af: maar wat zijn defensieuitgaven eigenlijk? Naast een makkelijk antwoord, geef ik twee wat diepere. Makkelijk? Nou ja, het is gewoon een organisatie natuurlijk, met deels eigen woorden voor gewone organisatiedingen. Dus de uitgaven op de defensiebegroting bestaan uit personeelskosten (soldij), ict-kosten, huisvestingskosten (kazernes), (afschrijvingen op investeringen in) kapitaalgoederen, zoals straaljagers en fregatten, en verbruiksgoederen als kogels, mijnen en raketten. Wat je bij andere organisaties niet zo openlijk aantreft, is de uitgavenpost ‘geheim’. Maar wat produceert defensie (nou eigenlijk) voor de 21,5 miljard euro die dit alles dit jaar kost? Het korte antwoord: een echt collectief goed, te weten (externe) veiligheid. Veel van wat we in het dagelijks gebruik publieke of collectieve goederen noemen, zijn dat helemaal niet. Onderwijs en zorg bijvoorbeeld zijn naar hun aard private goederen. Ze zijn ‘uitsluitbaar’ (ik kan de ene mens onderwijs geven of behandelen, en de andere uitsluiten)  én ‘rivaliserend’ (de kosten stijgen als ik extra mensen les ga geven of extra patiënten ga behandelen). Deze private goederen hebben we in landen als Nederland gecollectiviseerd, collectief gemaakt. Maar ze waren het niet. Defensie is dus echt iets anders. Wat defensie produceert is niet-uitsluitbaar en niet-rivaliserend. Defensie beschermt de landsgrenzen, en iedereen die hierbinnen woont wordt beschermd, óók antimilitaristen en autonomen. En als er binnen die landgrenzen een paar extra personen beschermd moeten worden, zeg een paar asielzoekers, dan geeft het niet, want het kost niets extra. Gegeven dit karakter is goed te begrijpen dat overheidsuitgaven eeuwenlang vooral bestonden uit defensieuitgaven (en de diensten van een leraar en een dokter waren voorbehouden aan wie het kon en wilde betalen). En het is evenzeer goed te begrijpen dat er in Europa vlak na de Tweede Wereldoorlog een plan werd gesmeed voor een Europese Defensiegemeenschap, waarover Diederik Samsom deze week in de Volkskrant schreef. En welk karakter heeft dan dit collectieve goed ‘externe veiligheid’? Het heeft veel weg van een verzekering, dacht ik deze week. Oorlog is een gebeurtenis met kleine kans en grote impact, wat de definitie is van eventualiteiten die je wilt verzekeren. En net zoals de premie voor schadeverzekeringen stijgt als er meer schade is, stijgen de kosten van de ‘oorlogsverzekering’ als er meer dreiging is, als de kans op oorlog is gestegen. De VS hebben, aldus bekeken, via de Navo decennialang een deel van onze verzekeringspremie betaald. Willen we dat de verzekering moet uitbetalen? Nee! Ook al betalen we decennialang premie voor de auto-, inboedel-, en levensverzekering, laat de verzekeraar het premiegeld maar houden. Liever geen auto-ongelukken, inbraken en vooral geen sterfgevallen. Zo is het met defensieuitgaven ook: je betaalt er met plezier belasting voor in de hoop dat het weggegooid geld blijkt te zijn.</p>]]></description>
      <guid>https://www.volkskrant.nl/economie/defensie-is-een-echt-collectief-goed-dat-lijkt-op-een-verzekering-waarvan-je-hoopt-dat-die-nooit-wordt-uitbetaald~b1944e18/</guid>
      <pubDate>Sat, 1 Mar 2025 00:00:00 +0100</pubDate>
    </item>
    <item>
      <title><![CDATA[Het vredesdividend dat wij onszelf jarenlang uitkeerden, zal moeten veranderen in een stevige oorlogsbelasting]]></title>
      <description><![CDATA[<p>Met de val van de Berlijnse Muur in 1989 kwam een einde aan de Koude Oorlog, en dat hebben we (ook) in Nederland in de portemonnee gemerkt. We keerden onszelf een ‘vredesdividend’ uit. Dat wil zeggen: we gaven elk jaar minder uit aan defensie, zodat er meer geld over bleef voor andere (overheids)uitgaven. Die tijden zijn voorlopig voorbij; we gaan vanaf nu (Poetin, Trump, Oekraïne, et cetera) oorlogsbelasting betalen. Hoeveel dividend hebben we onszelf eigenlijk uitgekeerd? En: hoeveel defensie-uitgaven zijn genoeg? Laten we (eerste) antwoorden proberen te vinden. Na de Tweede Wereldoorlog zijn er jaren geweest waarin Nederland 4 procent van het nationaal inkomen uitgaf aan defensie. De trend is nadien dalende. Tot 1989 zaagtandt het budget tussen de 2 en 3 procent. Na de val van de Muur begint de glijvlucht, elk jaar eentiende van een procent eraf, tot op het dieptepunt in 2012 toen Nederland nog maar 0,9 procent van het nationaal inkomen aan defensie uitgaf. Hoe groot was het vredesdividend? In 2006 spraken de leden van de Navo af dat landen (minstens) 2 procent van hun nationaal inkomen aan defensie moesten besteden. Nederland zat dus jarenlang dik 1 procent onder deze norm, in euro’s van vandaag ruim 10 miljard euro. Laten we dat dus maar als eerste benadering nemen: het vredesdividend was minstens 10 miljard per jaar, 1 procent van het nationaal inkomen. Dat is geen klein bier. In de lange tijdreeksen die het Centraal Planbureau publiceert, kruipen de uitgaven na 2015 omhoog, in de richting van de 2 procent. De inname door Rusland van de Krim in 2014 speelde daar een rol in; de Navo sprak destijds nogmaals af: 2 procent is de norm, beste deelnemende landen, en gelieve die in 2024 ook echt te halen. Volgens de Navo(-statistieken) voldoen in 2024 23 van de 32 deelnemende landen aan de 2-procentsnorm, inclusief Nederland dat met 2,05 procent met de hakken over de norm springt. Dit jaar krijgt defensie in de rijksbegroting 22 miljard euro toebedeeld. Waar gaat dat heen, nu een belangrijke steunpilaar onder de Navo, de Verenigde Staten, met betonrot is besmet? Om een idee te geven, de VS geven (volgens de Navo) 3,4 procent van het nationaal inkomen uit aan defensie. Zou Nederland dat als denkrichting nemen, dan is dat dus een slordige 1,5 procentpunt extra, nog eens 15 miljard. Dat is een stevige oorlogsbelasting. Laat heel Europa zich eens spiegelen aan het huidige uitgavenniveau van de VS. Is Europa dan net zo’n militaire supermacht als de VS nu is? Nee, want de VS hebben één leger, Europa heeft er net zoveel als er lidstaten zijn. De VS kopen met één munt daarom meer militaire slagkracht dan Europa met een identieke munt. Wil Europa militair net zo machtig zijn als de VS, dan moet er dus (nog) meer geld naartoe (waardoor al die afzonderlijke legertjes sterker worden), of Europa moet een Europees leger gaan vormen, en zo de schaal- en samenwerkingsvoordelen genieten die in de VS vanzelfsprekend zijn. Het vredesdividend is opgebruikt. De tijd van goedkope dronkenschap is voorbij, omdat de VS (is het gek?) onze barrekening niet langer willen betalen. Het gaat een paar centen kosten, de defensie. Maar je kunt ook zeggen: we keren terug naar een militair bestedingenniveau dat in de decennia na de Tweede Wereldoorlog weinig opzien baarde. Lees hier alle artikelen over dit thema</p>]]></description>
      <guid>https://www.volkskrant.nl/economie/het-vredesdividend-dat-wij-onszelf-jarenlang-uitkeerden-zal-moeten-veranderen-in-een-stevige-oorlogsbelasting~b2ab3ada/</guid>
      <pubDate>Sat, 22 Feb 2025 00:00:00 +0100</pubDate>
    </item>
    <item>
      <title><![CDATA[Verhogen van het lage btw-tarief vergroot de bestaanszekerheid]]></title>
      <description><![CDATA[<p>Praten ze daar weleens met elkaar? Dat was mijn eerste vraag toen ik deze week de krant zat te lezen. En de tweede: is er soms een verbod uitgevaardigd op het oplossen van problemen? De vragen betreffen de Tweede Kamer die deze week het toneel was van meerdere clowneske bijeenkomsten, die grappig zouden zijn geweest als de onderwerpen niet zo serieus waren. Laten we op deze plek vooral blijven nadenken over oplossingen, en de Kamerleden die deze week zo vruchteloos bijeenkwamen over respectievelijk huren en de btw-verhoging, helpen om komende week zaken te doen tot nut van het algemeen. Wat is de casus? Eerst lazen we deze week in de krant over het woondebat dat woensdag plaatsvond. De linkse oppositie had de overhand in het debat over huurverhogingen. PVV (beloofde 20 procent huurverlaging) en NSC (maakte een verkiezingsthema van bestaanszekerheid) laten de huurder in de kou staan met hun weigering iets te doen aan de stevige huurverhogingen die dit jaar op de rol staan. Daar wisten linkse partijen politiek en retorisch wel raad mee – zonder dat huurders er overigens materieel iets aan hebben. Donderdag vond een overleg plaats over de btw-verhoging die niet mag doorgaan. Coalitie, constructieve oppositie en kabinet houden elkaar gevangen. Afgesproken is dat er een alternatief gevonden wordt voor de 1,3 miljard euro die de aangekondigde btw-verhoging zou opleveren op commerciële sport, boeken, media en culturele instellingen. Maar geen van de betrokkenen wil een serieus voorstel doen. Wat te doen? Twee vliegen in één klap slaan. Huren met 20 procent verlagen, zoals de PVV zegt te willen is mataglap. Maar veel partijen maken zich terecht zorgen over grote huurverhogingen en het effect ervan op de koopkracht van huishoudens en dus hun bestaanszekerheid. Laten we hierbij dan niet vergeten te preciseren dat de zorgen betrekking hebben op de lagere inkomensgroepen. Wat heeft dat met de btw te maken? Nou, het lage btw-tarief van 9 procent is sterk denivellerend. Oftewel: huishoudens met hoge inkomens profiteren er meer van dan huishoudens met lage inkomens. Ik citeer een ambtelijk stuk dat geschreven werd naar aanleiding van de evaluatie van dat verlaagde tarief, dat in september 2023 aan de Kamer is gestuurd. ‘De 50 procent meest draagkrachtige huishoudens profiteren twee keer zoveel van de verlaagde btw als de 50 procent minst draagkrachtige huishoudens.’ En, nog stuitender: ‘Om 1 euro bij de 10 procent minst draagkrachtige huishoudens te krijgen, moet in totaal bijna 20 euro worden uitgegeven.’ In tegenstelling tot wat veel mensen denken, en in tegenstelling vooral tot wat belanghebbende branches ons willen doen geloven, is het verlaagde tarief rampzalig fiscaal beleid. Dus? Verhoog het lage btw-tarief van 9 naar 10 procent en de dekking van de begroting is gevonden. Zo’n verhoging is op zichzelf dus ook nivellerend én draagt bij aan een sterkere economie. Verhoog dat lage btw-tarief nóg een procentpunt, naar 11 procent dus, en er ontstaat extra financiële ruimte om lage inkomensgroepen te ondersteunen. Dat kan via de huursubsidie, of, algemener, via de inkomstenbelasting. Begrotingsprobleem opgelost, het structurele probleem met dat lage btw-tarief kleiner gemaakt, bestaanszekerheid van de lage inkomensgroepen verbeterd – tot uw dienst. Kunnen partijen in de Kamer dat komende week langs deze lijnen samen afspreken? Graag!</p>]]></description>
      <guid>https://www.volkskrant.nl/economie/verhogen-van-het-lage-btw-tarief-vergroot-de-bestaanszekerheid~b6eaf5ae/</guid>
      <pubDate>Sat, 15 Feb 2025 00:00:00 +0100</pubDate>
    </item>
    <item>
      <title><![CDATA[Een grove maar leerzame som leert dat we ‘maar’ 1,8 miljard euro per jaar nodig om de landbouw veel duurzamer te maken]]></title>
      <description><![CDATA[<p>Afgelopen week publiceerde Urgenda, een onafhankelijke organisatie voor duurzaamheid, een mooie voorzet voor de ministeriële commissie die zich dezer dagen (met bijna het voltallige kabinet) buigt over het oplossen van de stikstofcrisis. In het rapport Landinzicht staat een sommetje dat zowel eenvoudig is als leerzaam. Het is te grof, maar de orde van grootte klopt. Wat is dat dan voor sommetje? En waarom heeft Urgenda het gemaakt? Platgeslagen komt het hierop neer. Geef boeren onder voorwaarden 1.000 euro per hectare; dat kost de overheid 1,8 miljard euro per jaar. De voorwaarden zijn het hele duurzame riedeltje dat niet alleen het stikstofprobleem oplost, maar ook het (oppervlakte)waterprobleem, het biodiversiteitsprobleem, het natuurvraagstuk. Dat gaat over kunstmest, grondgebruik, spuitmiddelen, houtwallen, kruidenrijk grasland, extensiveren, et cetera. Toen ik het las dacht ik: klopt dat wel? Kun je voor zo weinig geld zulke grote problemen oplossen? En het antwoord is, denk ik: ja. Dat klopt wel ongeveer. Eerste check. Hoeveel landbouwgrond is er in Nederland? Volgens de officiële telling van de Europese Commissie (die het getal ook gebruikt voor het vaststellen van de Europese landbouwsubsidie) telt Nederland 1,8 miljoen hectare cultuurgrond. 1,8 miljoen keer 1.000 euro is 1,8 miljard euro. Tweede check. Wat betekent dat voor een gemiddeld boerenbedrijf? Dat heeft een omvang van 50 tot 60 hectare, wat dus zou betekenen dat er achter elke boerenvoordeur 50- tot 60 duizend euro extra inkomen binnenrolt. Dat is héél veel geld. Dat is zo veel geld dat de overheid er bij de boerenbedrijven heel wat duurzaamheidseisen aan kan stellen, óók als die serieus ten koste gaan van de omvang van de productie, en, in het verlengde hiervan, de omzet. Is die 1.000 euro heel precies? Nee. Volgens Urgenda is het het gemiddelde netto-inkomen van een boerengezin in de gangbare melkveehouderij en akkerbouw. Urgenda redeneert: als we dat hele inkomen op voorhand uit de staatskas betalen, dan kan de boer vervolgens met een gerust hart duurzaam gaan boeren. Wat hij met de productie verdient, is dan extra, boven op die 1.000 euro per hectare. Het kan vast ook voor veel minder geld; hierover valt nog wel een boom op te zetten. Maar dat is dus óók het mooie van het sommetje: die 1,8 miljard euro per jaar is een soort absolute bovengrens. De verduurzaming van de landbouw hoeft nooit meer te kosten dan dat. Is dat veel geld? Ja natuurlijk. Maar, even ter vergelijking: de overheid geeft dit jaar een slordige 488 miljard euro uit. En het nationaal inkomen is dit jaar zo’n 1.000 miljard. In dit licht is 1,8 miljard overzichtelijk. Bovendien, en nu gaan we even gemeen doen, hebben we, eerder in deze zoektocht, een aantal belastingvoordelen gevonden die specifiek voor de landbouw zijn en die geen enkele rechtvaardiging (meer) hebben. De grootste is de ‘landbouwvrijstelling in de winstsfeer’ die de schatkist volgens de Miljoenennota dit jaar 2,1 miljard euro kost. Laten we nou net op zoek zijn naar een bedrag in die orde van grootte! De ministeriële commissie heeft de opdracht Nederland ‘van het stikstofslot’ te halen. Me dunkt dat het grove sommetje van Urgenda hierbij behulpzaam kan zijn.</p>]]></description>
      <guid>https://www.volkskrant.nl/economie/een-grove-maar-leerzame-som-leert-dat-we-maar-1-8-miljard-euro-per-jaar-nodig-om-de-landbouw-veel-duurzamer-te-maken~b322a288/</guid>
      <pubDate>Sat, 8 Feb 2025 00:00:00 +0100</pubDate>
    </item>
    <item>
      <title><![CDATA[Het kabinet moet boeren óók helpen omschakelen]]></title>
      <description><![CDATA[<p>Vorige week is de ministeriële commissie Economie en Natuurherstel ingesteld met de opdracht Nederland ‘van het stikstofslot’ te halen. De premier wordt hierin ondersteund door liefst twee staatssecretarissen en negen ministers. Misschien dat we een handje kunnen helpen? Eerder hebben we vastgesteld dat de landbouw in economische zin een tamelijk kleine sector is (goed voor slechts 1,4 procent van het nationaal inkomen) en toch rijkelijk bedeeld wordt met Europese subsidie en Nederlandse fiscale voordelen. De landbouwproductie gaat gepaard met aanzienlijke uitstoot van schadelijke stoffen, waaronder stikstof en CO2. Oplossingen? We keken al naar het belasten van de uitstoot of het gebruik van schadelijke stoffen (zoals spuitmiddelen). We keken eerder ook naar het door de overheid beïnvloeden van de verkoop in supermarkten. Vandaag: waarom helpt de overheid boeren wel (ruimhartig) met stoppen maar niet (ruimhartig) met omschakelen? Sinds het begin van de stikstofcrisis gaat het over het uitkopen van boeren, liefst ‘piekbelasters’, desnoods met ‘woest aantrekkelijke uitkoopregelingen’ (dixit minister voor Natuur en Stikstof Christianne van der Wal in het vorige kabinet). Deze regelingen bestaan inmiddels en boeren maken er ook gebruik van. Dat levert wel wat winst op. Maar waarom helpt de overheid boeren nauwelijks bij het omschakelen naar een andere manier van produceren? Laat me het kortheidshalve ‘biologisch’ noemen, maar waar het, algemener gesteld, om gaat is dat boeren op een andere manier gaan produceren. Extensiever. Minder spuiten. Minder kunstmest. Minder geïmporteerd krachtvoer. Meer kruidenrijk grasland. Minder mest. Meer hagen.  Noem het ‘natuurinclusief’ of ‘regeneratief’.  Ik houd het nu even op ‘biologisch’, wat een Europees erkend en beschermd begrip is, én gecontroleerd wordt door een toezichthouder, Skal geheten. Overschakelen van reguliere naar biologische landbouw is voor een boer gedoe, en het kost tijd en geld. Afhankelijk van de activiteit kost het een boer een, twee, drie jaar voor hij zijn producten als biologisch naar de markt kan brengen, en dus de hierbij horende hogere prijs ontvangt. Van de dik 50 duizend boerenbedrijven in Nederland zijn er dan ook nog maar zo’n 2.200 biologisch (aldus belangenorganisatie BioNext). Het aandeel biologisch geproduceerde landbouwproducten blijft in Nederland steken ver onder de 5 procent. En dat hoeft niet. Koploper in Europa is Oostenrijk met een biologisch productieaandeel van meer dan 25 procent. Ook Estland ( 23 procent)  en Zweden (20 procent) scoren hoog. In tien EU-landen ligt het biologisch areaal boven de 10 procent. In Nederland is echt een wereld te winnen. En zolang Nederlandse consumenten onvoldoende biologisch willen kopen, is er voor de afzet een grote Europese markt. De overheid helpt nu maar mondjesmaat. Boeren kunnen best goedkoop geld lenen. Er is ook een borgstellingsregeling voor als er bij de onderneming onderpand ontbreekt. Dat kan echt ruimhartiger. De overheid is bereid miljarden bij te dragen aan de omvorming van bijvoorbeeld Tata Steel in IJmuiden; hierbij gaat het dan om het verminderen van de CO2-uitstoot. Met een fractie van het budget kunnen duizenden boeren worden geholpen om te schakelen naar biologische landbouw, wat niet alleen CO2-uitstoot scheelt, maar ook stikstofuitstoot, bijdraagt aan biodiversiteit en de waterkwaliteit verhoogt.Op het besluitenlijstje van de ministeriële commissie hoort dus te staan: omschakelsubsidie biologische landbouw.</p>]]></description>
      <guid>https://www.volkskrant.nl/economie/het-kabinet-moet-boeren-ook-helpen-omschakelen~b07fdb94/</guid>
      <pubDate>Sat, 1 Feb 2025 00:00:00 +0100</pubDate>
    </item>
    <item>
      <title><![CDATA[Vallen bij de boeren dan nu eindelijk eens de kwartjes? Alle stierensmoezen zijn nu wel een keer uitgesproken]]></title>
      <description><![CDATA[<p>De rechter liet deze week geen spaan heel van het kabinetsbeleid inzake stikstof. Greenpeace won de rechtszaak die de lobbyclub hierover had aangespannen tegen de staat op bijna alle fronten. Het kabinet moet (in kapitalen en twee keer onderstreept) de stikstofdepositie aanpakken. Dat moet op basis van eigen, dat wil zeggen Nederlandse, wetgeving. En het moet op basis van Europese richtlijnen. Er is geen ontkomen aan. Het resultaat telt. Is het nieuw? Welnee. Is het verrassend? Ook niet. Is het een keer genoeg? Dat hopelijk wel. Alle wensgedachten, alle geitenpaadjes en elke stierensmoes zijn nu wel een keer uitgesproken, uitgeprobeerd en afgeserveerd. Er moet actie worden ondernomen. De strontemmer moet leeg. En zelfs de boerenvrienden van de Wageningen Universiteit hebben deze week voor de goede orde nog eens voorgezegd dat stalinnovatie reuze leuk en aardig is, maar dat er, om de natuur te beschermen, geen ontkomen is aan krimp van de veestapel. Mijn belangrijkste vraag bij dit nieuws is of bij de boeren het kwartje nu gaat vallen. Of liever: de kwartjes. Eerst: het stikstofkwartje. Zie boven. Maar daarna ook: het politieke kwartje. En dat tweede kwartje is dat de BBB boeren in dit kabinet een slechte dienst bewijst. BBB levert aan het kabinet de minister van Landbouw, Femke Wiersma, en de staatssecretaris, Jean Rummenie. En dit duo heeft nog niets gepresteerd waar boeren wat aan hebben. Sterker: het enige wat ze hebben gedaan, is het terugdraaien van beleid van voorgangers waar boeren wél wat aan hadden, namelijk: het met miljarden gevulde stikstoffonds en de provinciale gebiedsprogramma’s. De tactiek van boeren en BBB is (nu al jaren) politieke ontkenning van de feiten. De stikstofnormen moesten gewoon even anders worden opgeschreven. Er was allang een innovatie die het probleem makkelijk ging oplossen. Het kabinet moest gewoon een keer in Brussel gaan vertellen dat we het in Nederland anders doen dan in de rest van Europa.  Vorige kabinetten hadden het verkeerd gedaan. En er mag trouwens geen beest het land af – tenzij het naar het slachthuis gaat natuurlijk, of levend wordt geëxporteerd. Rot op, ga weg, blijf met jullie Haagse poten van onze boerderij af. Met handige communicatie is BBB erin geslaagd boeren als ‘underdog’ neer te zetten, vechtend voor hun voortbestaan tegen de almachtige overheid. Slachtoffers eigenlijk, net als die ouders van de toeslagenaffaire, of die arme Groningers met hun kapotte huizen door de gaswinning. En in de slipstream van dat underdogsentiment werd BBB relatief groot in Den Haag. Dat was, als het om het politieke spel gaat, allemaal heel handig gedaan. Maar als het om de knikkers gaat, inhoudelijk, had en heeft BBB niets in handen. De feiten verdwijnen niet door ze te ontkennen. BBB heeft geen alternatief plan, geen alternatieve maatregelen, niet eens een alternatief verhaal. Daarom zitten die minister en staatssecretaris er zo onhandig bij op dat ministerie. Boeren krijgen straks de rekening gepresenteerd. Het probleem wordt namelijk niet kleiner maar groter. De tijd om het op te lossen wordt niet ruimer maar krapper. Het geld om te helpen, is door BBB weggegeven tijdens de formatie. De rechter is zeer duidelijk. Als dit tweede kwartje valt bij de boeren kan er tijdens de formatie van een volgend kabinet door andere partijen misschien wél goed landbouwbeleid worden afgesproken.</p>]]></description>
      <guid>https://www.volkskrant.nl/economie/vallen-bij-de-boeren-dan-nu-eindelijk-eens-de-kwartjes-alle-stierensmoezen-zijn-nu-wel-een-keer-uitgesproken~bd4e5066/</guid>
      <pubDate>Sat, 25 Jan 2025 00:00:00 +0100</pubDate>
    </item>
  </channel>
</rss>
