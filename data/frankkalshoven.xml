<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[Een leiderswissel in de VVD zou de totstandkoming van het middenkabinet makkelijker maken]]></title>
      <description><![CDATA[<p>Maar Frank, wierp u de laatste weken weleens tegen als ik verder analyseerde over het middenkabinet dat Nederland na de verkiezingen van 29 oktober moet gaan regeren, maar Frank, weet je dan niet hoe links GroenLinks-PvdA wel niet is! Dat is toch geen middenpartij! En met evenveel passie wisten sommigen onder u te vertellen dat de VVD zowel te rechts als te populistisch is om aanspraak te maken op het predicaat middenpartij. Zo blijft er van het middenkabinet weinig over. Kijk, ten eerste, naar de getallen van de Peilingwijzer. De huidige stand is dat de PVV met afstand aan kop gaat. Dan volgen zes partijen met een zetelaantal tussen de 5 en 27. De rest is klein grut. Uiteraard kan dit de komende weken nog veranderen. Maar aangezien de PVV van regeringsdeelname is uitgesloten, moeten middelgrote politieke partijen zoals het er nu naar uitziet op zoek naar een zetelcombinatie die optelt tot boven de 75. De enige combinatie die aan deze eis voldoet, is het viertal GroenLinks-PvdA (25 zetels), CDA (24), VVD (16) en D66 (11) – bij elkaar (slechts!) 76 zetels. Hel over naar rechts (GL-PvdA eruit; JA21 erin), en een zetelmeerderheid is ver uit zicht. Hel over naar links (VVD eruit; SP erin), en de meerderheid is nog verder weg. Maar getalsmatig tot elkaar veroordeeld zijn, is iets anders dan enthousiast met elkaar gaan samenwerken om de serieuze problemen van Nederland op te lossen, en een stevig landsbestuur te vormen in tijden van oorlog(sdreiging) in Europa. En dat laatste, enthousiast samenwerken, hebben we nodig. Kijk daarom, ten tweede, naar Friso van Gruijthuijsen (24) die vandaag benoemd wordt tot voorzitter van de jongerenorganisatie van de VVD, de JOVD. De krant voerde deze week met hem een vraaggesprek om vrolijk van te worden. Van Gruijthuijsen liet namelijk niet alleen optekenen dat ‘een middenkabinet, waar VVD en GroenLinks-PvdA beide deel van uitmaken, hartstikke goed kan zijn voor Nederland’, hij begon ook met bravoure en enthousiasme aan de stoelpoten van partijleider Dilan Yesilgöz te zagen. Hij is ‘kritisch op het meespelen met populistische partijen’, vreest dat de VVD zich ontwikkelt tot een ‘PVV Light’, en ‘concludeert’ dat Mark Ruttes lijn om de PVV uit te sluiten van regeringsdeelname ‘verstandig was’. Met de ‘campagnetaal’ van de VVD over GroenLinks-PvdA ‘heb ik weinig’, zegt hij. Exit Yesilgöz. Van Gruijthuijsen, kortom, representeert die andere kant van de VVD, de niet-populistische kant, de kant die we nodig hebben om in het middenkabinet met vier partijen enthousiast te kunnen samenwerken. En GroenLinks-PvdA dan? Kneiterlinks? Nou, de nieuwe combinatie is natuurlijk niet rechtser geworden dan de oude PvdA. Maar net als de andere drie partijen zal GL-PvdA compromissen moeten sluiten, moeten geven en nemen in de aloude traditie van het poldermodel. Wim Kok kon dat in de jaren negentig; Wouter Bos na de eeuwwisseling; Diederik Samsom korter geleden; Frans Timmermans kan dat ook. Een derde manier van kijken is deze. De VVD te rechts en populistisch? Verder naar rechts zijn meerdere partijen nóg rechtser en nóg populistischer. Groen-Links-PvdA te links? Laat dan de blik maar eens verder naar links dwalen, daar is het óók behoorlijk druk. De bandbreedte van het midden, kortom, ligt tussen VVD en GroenLinks-PvdA. Daarbinnen moet de samenwerking worden gevonden.</p>]]></description>
      <guid>https://www.volkskrant.nl/columns-van-de-dag/een-leiderswissel-in-de-vvd-zou-de-totstandkoming-van-het-middenkabinet-makkelijker-maken~bb836f61/</guid>
      <pubDate>Sat, 27 Sep 2025 00:00:00 +0200</pubDate>
    </item>
    <item>
      <title><![CDATA[Zelfs de minister van Financiën pleit voor de vorming van een middenkabinet]]></title>
      <description><![CDATA[<p>Deze week publiceerde het dubbel demissionaire kabinet-Schoof zijn laatste Nota over de toestand van ’s Rijks financiën, kortweg Miljoenennota, en wie doorleest tot de laatste zin ervan kan niet anders dan concluderen dat Financiën inmiddels óók inzet op de vorming van een middenkabinet na de komende verkiezingen. Hoe dat zo? Het laatste hoofdstuk van de Miljoenennota is dit jaar gewijd aan ‘economische weerbaarheid in onzekere tijden’. Hier is alle reden toe, met onder meer een oorlog met Rusland op Europees grondgebied, en een onvoorspelbare en onhandelbare president in de Verenigde Staten. Mede als gevolg hiervan, weet demissionair minister van Financiën Eelco Heinen, is ‘de wereldwijde economischbeleidsonzekerheidsindex dit jaar naar recordhoogte gestegen’. De onzekerheid over de toekomst knabbelt en knauwt aan de fundamenten van de economie. De onzekerheid verlaagt het vertrouwen en leidt tot hogere transactiekosten. Klinkt dat abstract? Ja, maar er zijn talloze concrete uitingen van. Minder vertrouwen in de toekomst? Laten we dan de investering in die nieuwe (klimaatneutrale) fabriek nog maar even uitstellen, besluit het bestuur van een onderneming. Minder vertrouwen in de onbelemmerde toevoer van onderdelen uit het buitenland? Laten we dan onze voorraden ervan maar verhogen, ook al verhoogt dat de kosten en dus de prijs van onze producten, besluit een ander bedrijf. Of denk voor een ander voorbeeld maar dicht bij huis. Onzekerheid over de toekomst? Laten we de aankoop van de nieuwe auto uitstellen en het geld als reserve op de bank laten staan. Veel vertrouwen (in de toekomst) doet een economie floreren; weinig vertrouwen doet er juist afbreuk aan. Volgens Heinen zijn er dezer dagen drie hoofdbronnen van onzekerheid. Ten eerste: geopolitieke fragmentatie. Hierdoor is er onzekerheid over alle aspecten van internationale handel. Als kleine open economie zijn de ontwikkelingen rond handel voor Nederland altijd zeer relevant. Ten tweede: veiligheid. Oftewel: oorlog en conflict, inclusief geniepige oorlogshandelingen als cyberaanvallen en dergelijke. Ten derde: oplopende mondiale (overheids)schulden. Zonder het politiek verlamde Frankrijk met name te noemen, schrijft Heinen: ‘Schuldhoudbaarheidsproblemen in één lidstaat kunnen snel overslaan in risico’s voor de eurozone als geheel (overloopeffecten).’ Welke type kabinetsbeleid heeft een land nodig in zulke tijden van onzekerheid? Met wat hij hierover opschrijft, lijkt Heinen ook en vooral te willen zeggen: niet zo’n kabinet als waar ik nu in zit; Nederland heeft behoefte aan een stevig middenkabinet. Nederland moet inzetten op internationale samenwerking, handel en ontwikkeling, want dat brengt vrede en welvaart, schrijft hij, om de Europese Unie in een moeite door als ‘succesvol voorbeeld’ hiervan te karakteriseren. Nederland moet solide begrotingsbeleid voeren, omdat dit de schokbestendigheid van de economie vergroot, schrijft hij. En dan moet je dus geen kabinet hebben dat de hele tijd gratis bier wil tappen, zoals het huidige. En wat je vooral nodig hebt in tijden van onzekerheid zijn stabiel beleid en betrouwbare instituties, aldus Heinen. Als de zee wild is, moet de schipper kalm blijven. Heinen gebruikt woorden als zorgvuldigheid, voorspelbaarheid en betrouwbaarheid om aan te geven aan welk type wenselijke  beleidskenmerken hij denkt. Hij memoreert zelfs ‘de democratische rechtsstaat’ en ‘onafhankelijke media’ als ‘positieve factoren voor welvaart’. Zijn slotzin?  ‘Het is van belang om (…) in te zetten op samenwerking, schokbestendigheid en stabiliteit voor een weerbare en wendbare economie.’ Is het het kabinet-Schoof toch nog gelukt iets verstandigs op te schrijven.</p>]]></description>
      <guid>https://www.volkskrant.nl/columns-van-de-dag/zelfs-de-minister-van-financien-pleit-voor-de-vorming-van-een-middenkabinet~b0bf5227/</guid>
      <pubDate>Sat, 20 Sep 2025 00:00:00 +0200</pubDate>
    </item>
    <item>
      <title><![CDATA[Hoe een middenkabinet zijn kans op succes kan vergroten]]></title>
      <description><![CDATA[<p>Een middenkabinet kan een grote mislukking worden, constateerde ik vorige week. We kunnen ervan dromen dat een daadkrachtig kabinet van CDA, PvdA, VVD en D66 na de verkiezingen van 29 oktober de belangrijkste problemen van Nederland de komende vier of zelfs acht jaar te lijf gaat – maar als ze dat al konden, waarom hebben ze dan de afgelopen 25 jaar nagelaten om dat te doen? Toen bestuurden ze het land toch zeker ook al? Ja. En Frankrijk illustreerde deze week onbedoeld nog eens waar het falen van het politieke midden toe kan leiden. Weer verloor de tweede grote economie van de eurozone zijn premier, weer weigerden de grote linkervleugel en de grote rechtervleugel in het parlement in te stemmen met het begrotingsvoorstel van de middenpartij, weer is de politieke chaos er groter. Een middenkabinet is een noodzakelijke voorwaarde voor goed bestuur; een middenkabinet is op zichzelf genomen geen voldoende voorwaarde. Er komt meer bij kijken. Zes jaar geleden schreef ik, samen met co-auteurs Jenny Kossen en Robin Fransman, een studie over het naoorlogse Nederland, die de titel kreeg: Het Nederlandse consensusmodel. De succesfactoren van het poldermodel in kaart gebracht. We interviewden hiertoe ook de bestuurlijke hoofdrolspelers. Gebrek aan vooruitgang, handelingsverlegenheid en politiek onvermogen zijn geen recente uitvinding. En in eerdere perioden wisten bestuurders in Nederland op enig moment toch een doorbraak te forceren, de problemen aan te pakken, vooruitgang te boeken. Welke factoren dragen bij aan dat succes? Dat was de centrale vraag van die studie. Toen ik deze tien factoren afgelopen week weer eens onder ogen kwam, zeg ik eerlijk, werd ik niet direct optimistischer. De vier factoren die de politiek zelf niet zo goed beïnvloeden kan (de exogene factoren), werken al niet mee. Een voorbeeld hiervan is de economische groei. Als die hoog is, draagt dat bij aan succes omdat een kabinet dan budget heeft om problemen op te lossen. De komende kabinetsperiode, echter, is de groei laag, en zal het budget voor veranderingen ofwel moeten komen van hogere lasten ofwel door elders te bezuinigen. Een tweede voorbeeld is vertrouwen: het vertrouwen van de samenleving in de hoofdrolspelers. Dat is echt wel eens hoger geweest. Maar nog belangrijker zijn de zes door de politiek beter beïnvloedbare zaken (de endogene factoren). Goede persoonlijke verhoudingen tussen bestuurders zijn hiervan een voorbeeld, omdat mensen die elkaar waarderen elkaar eerder willen helpen. Goede persoonlijke verhoudingen tussen de vier lijsttrekkers van middenpartijen? Bij mijn beste weten niet. Gezag is misschien nog wel een belangrijkere succesfactor. Hebben de hoofdrolspelers gezag in hun eigen achterban?  Dat als VVD-leider Dilan Yesilgöz straks zou zeggen: ‘En toch moet de hypotheekrenteaftrek verdwijnen’, dat de VVD-stemmers dat dan, eventueel morrend, zullen accepteren? Hmm. Terwijl gezag om compromissen succesvol te kunnen verdedigen een cruciale succesfactor is, en van de vier partijen, denk ik, heeft alleen het CDA een leider met zulk gezag. En misschien D66. Een middenkabinet is dus een noodzakelijke voorwaarde voor succes – en daar gaan we als kiezers grotendeels zelf over op 29 oktober. Om er ook echt een succes van de maken, opdat zo’n kabinet adequaat kan handelen de komende tijd, moeten middenpartijen zichzelf herpakken: investeren in relaties, vertrouwen, gezag en een cultuur van samenwerking. Daar is Nederland groot mee geworden. Het is het succesrecept.</p>]]></description>
      <guid>https://www.volkskrant.nl/columns-van-de-dag/hoe-een-middenkabinet-zijn-kans-op-succes-kan-vergroten~be22546e/</guid>
      <pubDate>Sat, 13 Sep 2025 00:00:00 +0200</pubDate>
    </item>
    <item>
      <title><![CDATA[Waarom het middenkabinet een grote mislukking kan worden]]></title>
      <description><![CDATA[<p>We hebben de afgelopen maanden op deze plek een inhoudelijk programma voor een middenkabinet gemaakt, op hoofdlijnen in elk geval. Er is voor zo’n kabinet zegenrijk werk te doen in het funderend onderwijs, op de arbeidsmarkt, vóór scholing en tegen de immigratie van goedkope arbeid, op de huizenmarkt en in de zorg, inzake de bekostiging van de AOW. De landbouw moet worden hervormd, net als het fiscale stelsel. Het zijn stuk voor stuk Grote Werken. Maak uw borst maar nat. Ik ben er enthousiast over. En mijn enthousiasme is aanstekelijk, merk ik in mijn mailbox. We gaan massaal op de vier middenpartijen stemmen, op GroenLinks-PvdA, CDA, VVD en D66, zodat het door hen te formeren middenkabinet de kans krijgt de welvaart in Nederland radicaal te vergroten. Er is echter een gerede kans, vrees ik, dat dit op een teleurstelling uitdraait. Hoezo? De kern van de zaak, lijkt me, is dat we met de middenpartijen onze hoop vestigen op de spelers die de afgelopen 25 jaar (en verder terug) het land veelal hebben bestuurd, in wisselende samenstellingen, en niet in staat zijn gebleken de genoemde vraagstukken op te lossen. De problemen zijn ontstaan tijdens regeerperioden van middenkabinetten; niet opgelost tijdens het landsbestuur door middenkabinetten; dus om dan anno 2025 te denken dat de vier partijen de varkentjes dit keer wel even zullen gaan wassen, klinkt tamelijk naïef. Akkoord. Het punt is dat, tegelijkertijd, de varkentjes uitsluitend gewassen kunnen worden door een middenkabinet. Kijk maar. Een kabinet over rechts is net geprobeerd – en faliekant mislukt. Het coalitieakkoord bevatte al geen enkele ambitie tot het wassen van varkens, en in de uitvoering heeft het kabinet vooral in de drek gerold. Nu de PVV voortaan (weer) van deelname aan een coalitie is uitgesloten, is er voor rechts ook geen meerderheid meer in zicht. En over links? Nog afgezien van inhoudelijke bezwaren: ook geen meerderheid in zicht. Er zal dus, in enigerlei vorm, na 29 oktober een middenkabinet worden geformeerd. Centrumlinks, centrumrechts, centrumbreed. De kans is het grootst dat zo’n kabinet sterke gelijkenis vertoont met de kabinetten-Balkenende en de kabinetten-Rutte die we deze eeuw gewend zijn. Niet in staat tot het wassen van varkens, wél in staat om bij grote gebeurtenissen adequaat op te treden; denk bijvoorbeeld aan de financiële crises na 2008, of de coronacrisis vanaf 2020. Je moet er toch niet aan denken, sorry hoor, dat er zich nu voor Nederland een ramp van die omvang zou aandienen. We worden nu geregeerd door vermoedelijk het minst competente kabinet sinds de Tweede Wereldoorlog. Maar er is ook een kans, een kleine kans misschien, maar toch, dat het midden zichzelf herpakt. Die vier zijn heus óók in staat geweest tot stevig regeren als dat nodig was. Ruud Lubbers (oud-minister en -premier voor het CDA in de jaren tachtig) wist heus van wanten. Wim Kok (de vakbondsman die minister werd en premier in de jaren negentig) hakte harde knopen door. Frits Bolkestein was als VVD-voorman nimmer te beroerd om te zeggen waar het op stond. En Els Borst, minister en vicepremier voor D66, was bepaald een formidabele bestuurder. Dus nee, zo’n middenkabinet is geen ‘kat in het bakkie’, als u me nog een beestenmetafoor wilt vergeven. Waarschijnlijk stelt het teleur; heel misschien is het een succes. Hoe vergroten we de kans op succes?  Daarover volgende week. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/waarom-het-middenkabinet-een-grote-mislukking-kan-worden~b95c54b0/</guid>
      <pubDate>Sat, 6 Sep 2025 00:00:00 +0200</pubDate>
    </item>
    <item>
      <title><![CDATA[De Stemwijzer moet de kiezer en het land straks beter helpen]]></title>
      <description><![CDATA[<p>En toen waren er nog twee. Het ‘rompkabinet-Schoof’, dat deze week NSC verloor, na eerder al de PVV, bestaat nu uit bewindspersonen van de twee resterende partijen, VVD en BBB. Deze twee verliezers bij de komende Kamerverkiezingen op 29 oktober, volgens de peilingen dan toch, zullen nog tot in 2026 het land besturen. Wat ik eerder schreef over ons middenkabinet krijgt hiermee extra kracht: laat de formatie van het middenkabinet maar vast beginnen. Het kabinet-Timmermans (vooralsnog de grootste van de vier middenpartijen) of kabinet-Bontebal (het CDA is de snelste stijger) kan vóór de verkiezingen al in de grondverf staan. Vorige week zagen we hoe belangrijk het is dat wij als kiezers ook daadwerkelijk op een middenpartij stemmen. En dat we onszelf hiertoe ook de opdracht geven. Tenzij we een verdraaid goede reden hebben om op een partij buiten het midden te stemmen (we behoren uit volle overtuiging tot een gepassioneerde minderheid), stemmen we op GL-PvdA, CDA, VVD of D66. Acht of negen op de tien kiesgerechtigden moet bij een van deze partijen kunnen uitkomen. En daarmee ben ik bij de Stemwijzer, die dezer weken wordt gemaakt en op 1 oktober verschijnt om in de weken voorafgaand aan de verkiezingen miljoenen keren te worden ingevuld. De uitslag helpt mensen hun voorkeur te bepalen. Ik hoop dat ik op tijd ben om de nieuwe versie nog aan te passen. Hoezo? De Stemwijzer is een oprechte keuzehulp, gemaakt door het Huis voor democratie en rechtsstaat, ProDemos, en er zit geen kwade bedoeling bij, maar hij faciliteert in zijn huidige vorm toch de versplintering van het parlement. Dat kan en mag de bedoeling niet zijn. Nogmaals: hoezo? De Stemwijzer laat de verschillen zien tussen partijen, uitsluitend op basis van dertig stellingen over actuele politieke vraagstukken. Een nieuwkomer op het stembiljet wordt hierbij gelijk behandeld als een partij met honderd jaar geschiedenis, traditie en parlementaire en bestuurlijke ervaring. Het meninkje van de nieuwkomer is net zo belangrijk als de gedegen en doorgerekende opvatting van een middenpartij. Ofwel: de Stemwijzer behandelt partijen gelijk die niet gelijk zijn. Het gaat bij Kamerverkiezingen immers niet alleen over die dertig actuele stellingen; er dient ná die verkiezingen een kabinet geformeerd te worden dat het land bestuurt. Natuurlijk vinden kiezers dat óók belangrijk, (de kwaliteit van) het landsbestuur. Maar de vraag of partijen niet alleen een mening hebben over actuele zaken maar ook kundige parlementariërs hebben opgeleid, goede ministers en staatssecretarissen kunnen leveren aan het kabinet, bestuurlijke ervaring hebben bij gemeenten, provincies en waterschappen, weten hoe ze positieve compromissen kunnen sluiten binnen een coalitie – dat alles blijft in de huidige versies van de Stemwijzer buiten beeld. Het is niet moeilijk te repareren. En dat kan op verschillende manieren. Bijvoorbeeld door mensen óók te vragen of ze bestuurlijke ervaring belangrijk vinden, naast meningen over actuele kwesties. Die bestuurlijke ervaring kan dan (via een bestuurservaringsindex bijvoorbeeld) meewegen in de uitslag. Dus ook al is uw meningenuitslag gelijk tussen JA21, Forum en VVD, dan nog eindigt de VVD stijf bovenaan op basis van de bestuurservaring. En ook al zegt de meningenuitslag dat u net zo goed op Volt, de Partij voor de Dieren als GroenLinks-PvdA kunt stemmen – u snapt het. Zo’n verbeterde Stemwijzer kan helpen ongelukken als met het (romp)kabinet-Schoof te voorkomen. Dat is beter voor democratie en rechtsstaat. Frank Kalshoven is econoom en publicist. Reageren? Email: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/de-stemwijzer-moet-de-kiezer-en-het-land-straks-beter-helpen~bec921c4/</guid>
      <pubDate>Sat, 30 Aug 2025 00:00:00 +0200</pubDate>
    </item>
    <item>
      <title><![CDATA[Dan moeten we dus ook wel op middenpartijen gaan stemmen]]></title>
      <description><![CDATA[<p>Elk land krijgt de regering die het verdient. Ja, ook Nederland. Ja, óók het operettekabinet-Schoof hebben we verdiend. Als kiezers zitten we, gelukkig nog wel, achter het stuur, bepalen we de richting van het landsbestuur, en als we een middenkabinet willen, langs de lijnen die ik hier de afgelopen weken heb beschreven, dan zullen we dus op middenpartijen moeten stemmen. Duh. Hoe dan? Door voor onszelf een mentale kiesdrempel in te voeren. Die drempel ziet er uit zoals deze verklaring: ‘Ik, (vul uw eigen naam in), verklaar plechtig bij de aankomende Kamerverkiezingen op een van deze vier middenpartijen te stemmen – GroenLinks-PvdA, VVD, CDA, D66 – tenzij ik een wel zeer goede en dwingende reden heb om op een andere partij te stemmen.’ Ofwel: de lat voor uw stem op een andere partij ligt héél hoog. Voor uzelf dan, hè, ik bemoei me er verder niet mee. Maar, bijvoorbeeld, als u vegan bent en ’s nachts niet kunt slapen van het leed dat dieren wordt berokkend in de vleesindustrie, stemt u dan vooral op 29 oktober op de Partij voor de Dieren. Maar als deeltijdflexitariër met best wel groene en linkse ideeën stemt u (na het ondertekenen van de verklaring) dus gewoon op GroenLinks-PvdA, in het belang van het land. Bent u een doorgewinterde christen, rekkelijk of precies of katholiek of wat dan ook, trouwe kerkganger bovendien (als in: wekelijks, niet trouw een keer per jaar met Kerst), stem dan vooral met volle overtuiging op een kleine christenpartij. Maar in het belang van de bestuurbaarheid van Nederland kiest u dus bij het ontbreken van een zeer sterke motivering voor het CDA. Bent u een rechtse liberaal? Heeft u een afkeer van belasting betalen? Vond u het stiekem toch wel mooi, weer een keer regeren over rechts? Bent u kritisch op de ‘islamitische cultuur’ en vóór ondernemerschap? Prima, maar als u de verklaring ondertekent, stemt u dus VVD, en niet op een van de nieuwere opportunistenpartijen aan de rechterflank, tenzij een ervan u zo aantrekt dat u nooit meer zou kunnen golfen als u er niet op zou stemmen. Als u erg van golfen houdt, tenminste. Bent u liberaal? En sociaal? Internationaal georiënteerd? Dan moet u van zeer goeden huize komen om niet op D66 te stemmen. Tenzij er 220 volt door uw lichaam zou razen als u niet op de jongere concurrent zou stemmen natuurlijk. De één-onderwerp-partijen, de getuigenispartijen, de afsplitsingspartijen, de opportunisten, de scherpslijppartijen, de éénbelangpartijen, en trouwens ook de éénlidpartijen – het is een democratisch feestje dat ze zich allemaal op de kiezersmarkt mogen begeven. Maar de toegang tot de kiezersmarkt is zo laagdrempelig dat de markt er door wordt overspoeld. En belangrijker: we kunnen de versplintering die erdoor veroorzaakt wordt, de bestuurlijke incompetentie ook, nu missen als kiespijn. Want er zijn serieuze vraagstukken op te lossen, zagen we de afgelopen weken misschien ten overvloede, en de situatie in de wereld vraagt om sterk en verstandig landsbestuur. Een bijkomend voordeel is dit. Goed geïnformeerd kiezen uit twintig partijen is héél moeilijk en tijdrovend. Kiezen uit de vier middenpartijen is veel overzichtelijker. Maak het uzelf dus een keer gemakkelijk bij deze verkiezingen. In het belang van het land. Frank Kalshoven is econoom en publicist. Reageren? Email: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/dan-moeten-we-dus-ook-wel-op-middenpartijen-gaan-stemmen~b0ae0a59/</guid>
      <pubDate>Sat, 23 Aug 2025 00:00:00 +0200</pubDate>
    </item>
    <item>
      <title><![CDATA[In de zorg neemt het middenkabinet een impopulaire maatregel: het verhoogt de eigen betalingen]]></title>
      <description><![CDATA[<p>Opeenvolgende kabinetten verzuimden om enkele grote vraagstukken ter hand te nemen. Toch werkten ’s lands ambtenaren gestaag door aan mogelijke oplossingen, geduldig wachtend tot er op een dag een politicus langs zou komen om het ambtelijke voorwerk om te zetten in politieke besluitvorming. Ons middenkabinet, waarvan de kern wordt gevormd door GroenLinks-PvdA, CDA, VVD en D66 (samen goed voor 82 zetels volgens de jongste Peilingwijzer), schat de ambtelijke arbeid op de juiste waarde. Vandaag: de gezondheidszorg. Het zorgstelsel is een tijdbom, niet uitsluitend maar wel grotendeels door de vergrijzing van de bevolking. De ambtelijke Studiegroep Begrotingsruimte brengt in herinnering dat het Centraal Planbureau (CPB) al eens voorrekende dat de collectieve zorguitgaven tussen 2025 en 2060 toenemen van 11 naar ruim 16 procent van het nationaal inkomen, tenminste, als kabinetten tussentijds op hun handen blijven zitten. Volgens de Studiegroep leidt de groeiende zorg tot drie verschillende maar samenhangende vraagstukken. Ten eerste: de personele houdbaarheid van de zorg. Zijn er wel genoeg handen voor aan het bed? Ten tweede: de financiële houdbaarheid. Als de zorg zoveel (collectieve) euro’s opslurpt, is er dan nog wel ruimte voor andere uitgaven aan bijvoorbeeld defensie en onderwijs? Ten derde, en mede als gevolg van de eerste twee: de maatschappelijke houdbaarheid. Is er nog wel draagvlak voor een solidair zorgstelsel als de boel qua financiën en personeel zo uit de klauwen loopt? Tijd voor actie dus, ook en vooral in de langdurige zorg. Internationaal gezien is Nederland hierin uitzonderlijk. Het collectieve voorzieningenpakket is uitgebreid en de eigen betalingen zijn laag. Bovendien is de dienstverlening in de langdurige zorg versnipperd over drie verschillende wetten en uitvoerders, wat inefficiëntie in de hand werkt. Dus: het collectieve voorzieningenpakket kritisch tegen het licht houden; de eigen betalingen verhogen; en voor de langere termijn het stelsel aanpassen. Maar hoe dan? Lang leve de ambtenarij! Want er ligt al anderhalf jaar een document klaar met de onwaarschijnlijk saaie titel Rapport technische werkgroep macrobeheersing zorguitgaven.  Ambtenaren van Volksgezondheid, Welzijn &amp; Sport en Financiën analyseren hierin het zorgstelsel en inventariseren tientallen mogelijkheden om (collectieve) kosten te beheersen.  Die variëren van het verhogen van eigen betalingen, in de langdurige zorg maar ook in de curatieve sector (behandelen en genezen van ziektes en aandoeningen), via het afschaffen van ongecontracteerde zorg, tot het schrappen van huishoudelijke ondersteuning uit de Wmo. In totaal zijn er twintig hoofdlijnen uitgewerkt, met daarbinnen dan weer meerdere ‘uitvoeringsvarianten’. Het ligt allemaal panklaar te wachten op een middenkabinet dat de gevraagde politieke keuzes maakt. Wat hebben al deze maatregelen en uitvoeringsvarianten gemeen? Dat ze, ten opzichte van nu, iets ‘afpakken’ van groepen burgers. Ze krijgen minder van het collectief (dan nu) of betalen zelf meer (dan nu), in afwachting van betere werking van het stelsel waarbij dan niet de burgers maar de uitvoeringsorganisaties minder geld krijgen (dan nu) of voor hetzelfde geld meer moeten leveren (dan nu). Het is dan ook niet gek dat ingrijpen in de zorg op zo weinig politiek enthousiasme kan rekenen. Je krijgt gegarandeerd boze burgers aan je broek. En boze bestuurders. En toch moet het gebeuren. Voor ons allemaal. Tot nut van het algemeen. Dat drievoudige houdbaarheidsprobleem (personeel, financieel, maatschappelijk) lost niet vanzelf op. We moeten de politieke en bestuurlijke moed vinden te doen wat gedaan moet worden. Daar is ons middenkabinet voor. Frank Kalshoven is econoom en publicist. Reageren? Email: frank@frankkalshoven.nl</p>]]></description>
      <guid>https://www.volkskrant.nl/columns-van-de-dag/in-de-zorg-neemt-het-middenkabinet-een-impopulaire-maatregel-het-verhoogt-de-eigen-betalingen~b708770b/</guid>
      <pubDate>Sat, 16 Aug 2025 00:00:00 +0200</pubDate>
    </item>
    <item>
      <title><![CDATA[Het middenkabinet haalt een scherpe zeis door het woud aan fiscale regelingen]]></title>
      <description><![CDATA[<p>Anders dan flankpartijen hecht het politieke midden aan goed beheer van de schatkist. Ook voor het middenkabinet, waarover we op deze plek aan het dagdromen zijn (aan te treden na de Kamerverkiezingen van 29 oktober), is prudent schatkistbeheer een gegeven. Maar hoe scheppen VVD, GroenLinks-PvdA, CDA en D66 dan de financiële ruimte voor investeringen in de toekomst,  zoals de energietransitie, en stijgende overheidsconsumptie, zoals aan defensie? Kortweg? Door de zeis te slijpen en die met forse halen door het woud aan fiscale regelingen te laten glijden. Ja, ik verklaar me nader. ‘Fiscale regelingen’ zijn uitzonderingen in de belastingen, zoals vrijstellingen,  kortingen en verlaagde tarieven. In het Nederlandse belastingstelsel wemelt het ervan, en er is groot geld mee gemoeid. De belastinginkomsten belopen dit jaar een kleine 430 miljard euro. Tegelijkertijd loopt de schatkist door in totaal 125 fiscale regelingen 167 miljard euro aan inkomsten mis. Voor een deel zijn dit prima regelingen. Ze dienen een helder doel, dat actueel is en maatschappelijk relevant. De fiscale regelingen bereiken het gestelde doel ook, met een uitvoerbare en handhaafbare regeling. De kosten van de regeling zijn lager dan de baten. Van dit soort regelingen blijft het middenkabinet uiteraard netjes af. Maar, schrijven ambtenaren van het ministerie van Financiën in een rapport dat een dikke maand geleden verscheen: van die 125 regelingen zijn er  inmiddels 116 netjes geëvalueerd, en liefst 53 ervan krijgen een negatieve uitkomst. Deze negatief beoordeelde regelingen kosten de schatkist 85 miljard euro per jaar, oftewel bijna 5.000 euro per Nederlander. En daar zet het middenkabinet dus juist de zeis in. Deze vrolijke uitdaging illustreert waarom Nederland een breed middenkabinet nodig heeft. Waar fiscale regelingen, vaak al langdurig, overbodig, ondoelmatig, onterecht en/of onrechtvaardig zijn, is sprake van een privilege. En kom niet aan een fiscaal privilege! Want het huis is te klein en de schaamteloze voorvechters van het privilege zullen de achterban mobiliseren, sociale media volstoppen met vergif en de politici zwartmaken die de moed  hebben het privilege te willen afpakken. Onze politici uit het midden moeten kunnen steunen op elkaar. Ja, de VVD is er bij als sommige privileges van ondernemers en ondernemingen sneuvelen; ja, GroenLinks-PvdA gaat akkoord met het laten verdwijnen van het lage btw-tarief; ja, het CDA heeft getekend voor het afschaffen van de fiscale voordelen van boeren; en ja, D66 gaat de koophuizen van de eigen achterban zwaarder belasten. Om eens een paar dingen te noemen. En daar is een goed inhoudelijk verhaal bij nodig. En er moet een wenkend perspectief worden geboden. Maar de partijen moeten elkaar ook politiek kunnen vasthouden als de stormbal wordt gehesen. De breedte van de aanpak bevordert bovendien het draagvlak onder de  burgerij. Als alleen mijn privilege wordt bedreigd, dan ga ik de strijd aan. Waarom ik wel en zij niet? Maar als alle privileges gelijktijdig sneuvelen, dan kan ik er vrede mee hebben dat ook het mijne verdwijnt. Vooral in combinatie met dat goede verhaal en het wenkende perspectief.</p>]]></description>
      <guid>https://www.volkskrant.nl/columns-van-de-dag/het-middenkabinet-haalt-een-scherpe-zeis-door-het-woud-aan-fiscale-regelingen~bfb539ad/</guid>
      <pubDate>Sat, 9 Aug 2025 00:00:00 +0200</pubDate>
    </item>
    <item>
      <title><![CDATA[Wat het middenkabinet kan leren van Donald Trump en van de Denen]]></title>
      <description><![CDATA[<p>We hebben de afgelopen weken al aardig wat Knikkers verzameld voor het middenkabinet dat na de verkiezingen van 29 oktober zou moeten worden geformeerd; en we gaan later deze zomer door met het beschrijven van de inhoudelijke hoofdlijnen van dat sociaal-economische programma. Maar laten we deze week eens kijken naar het spel. Hoe zou dat middenkabinet z’n beslag kunnen krijgen? Het korte antwoord: Denemarken! Ja, ik verklaar me nader. Er zijn democratieën waarin het gebruikelijk is dat politieke partijen, met behoud van hun eigen programma en leiderschap, in het parlement samen optrekken als blok. Wint het blok de meerderheid in het parlement, dan neemt de grootste partij binnen het blok het initiatief om te komen tot een kabinet. De Denen doen het bijvoorbeeld zo, al illustreert het land ook dat van dit gebruik desgewenst kan worden afgeweken. In Nederland, dat zou mijn idee zijn, moet een aantal middenpartijen een (tijdelijk) blok vormen naar Deens voorbeeld. Geen links blok dus; geen rechts blok; maar een groot en stevig centrum dat breed genoeg is om met ruime marges belangrijke problemen op te lossen en uitruilen te doen. De blokpartijen hoeven de verkiezingsuitslag niet af te wachten maar kunnen maandag al aan de slag met het opstellen van een concept-regeerakkoord. Daarin komen (alleen) grote kwesties aan de orde waarover brede overeenstemming is. De verkiezingsprogramma van de middenpartijen bestaan vervolgens uit twee delen: het gezamenlijk ‘blok’ deel, en een partij-eigen stuk. De verkiezingsuitslag op 29 oktober bepaalt vervolgens de machtsverhoudingen binnen het blok. Op basis daarvan wordt het concept-regeerakkoord aangescherpt en aangevuld, en wordt de ministersploeg samengesteld onder leiding van premier Bontebal, premier Yesilgöz of premier Timmermans. Dankzij deze voorbereiding kan het middenkabinet zonder ellenlange formatie snel uit de startblokken. Hierbij moest ik aan de Amerikaanse president Donald Trump denken. Hij heeft bijna uitsluitend rare ideeën, maar de uitvoeringskracht waarmee hij zijn tweede termijn dit jaar begon was indrukwekkend. Zo veel macht als Trump (zich toegeëigend) heeft, hebben Nederlandse kabinetten niet, maar zowel de geopolitieke situatie als de indrukwekkende lijst grote problemen in Nederland vraagt wel om doortastendheid. Vier jaar? Nou, er is veel voor te zeggen dat de betrokken partijen (in principe) afspraken maken voor twee kabinetsperioden. Ook al gaat het middenkabinet voortvarend van start, voor een fundamentele hervorming van het belastingstelsel (inhoudelijk komen we er nog over te spreken) heb je acht jaar nodig. En die tijdhorizon geldt eigenlijk voor alle grote onderwerpen. Is dit wel democratisch? Jazeker wel! Er bestaan keurige democratieën met maar twee grote partijen. Dat een aantal van de (pakweg) twintig partijen op het stembiljet besluit om op onderwerpen inhoudelijk samen te werken is volkomen legitiem. En het staat de partijen links én rechts van het midden natuurlijk vrij om de blokpartijen te vuur en te zwaard te bestrijden. Bovendien: de vrije toetreding tot de kiezersmarkt blijft gegarandeerd. En de middenpartijen zelf? Die bewijzen eerst en vooral Nederland een dienst door het land serieus te besturen. Ze kunnen de consensusdemocratie nieuw leven inblazen; de mooie kant van het poldermodel laten zien; de politieke cultuur herijken. Maar electoraal? Pakt dat wel goed uit voor de middenpartijen? Dat hangt er vooral van af, lijkt me, of ze er een goed verhaal bij vertellen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/wat-het-middenkabinet-kan-leren-van-donald-trump-en-van-de-denen~b452cd47/</guid>
      <pubDate>Sat, 2 Aug 2025 00:00:00 +0200</pubDate>
    </item>
    <item>
      <title><![CDATA[Het middenkabinet laat iedereen meebetalen aan de AOW]]></title>
      <description><![CDATA[<p>Het regeerakkoord dat we dezer weken bij elkaar bedenken voor het middenkabinet dat er hopelijk wel, maar waarschijnlijk niet zal komen na de Kamerverkiezingen van 29 oktober, zal een kloeke passage moeten bevatten over de vergrijzingskosten. Die vormen namelijk een serieus probleem, en anders dan het wegkijkkabinet-Schoof dient het middenkabinet straks de serieuze problemen (van Nederland) aan te pakken. Welk probleem dan? We verhogen toch de hele tijd de AOW-leeftijd? Dat was toch klaar? Helaas. Nederland vergrijst tot pakweg 2040 steeds verder: steeds meer gepensioneerden ten opzichte van werkenden, en de ‘dubbele vergrijzing’ – een steeds groter aandeel tachtigplussers – is ook al begonnen. De vergrijzing leidt tot omvangrijke stijging  van de zorgkosten (waarover een andere keer meer) én van de kosten van de AOW. De AOW-leeftijd verhogen heeft een deel van het financiële probleem opgelost – niet alles. De kosten van de AOW stijgen van 4,7 procent van het nationaal inkomen in 2025, via 5 procent in 2030 naar 5,7 procent in 2040. Dat is, in euro’s van vandaag, in 2040 dik 10 miljard aan extra kosten. Was dit nou de enige voorzienbare kostenstijging voor de langere termijn, dan kon je daar vast een mouw aan passen. Maar, zeggen de economische topambtenaren verzameld in de Studiegroep Begrotingsruimte in hun recente advies aan het toekomstige kabinet: op de langere termijn zijn ook nog tientallen miljarden nodig voor de klimaat- en energietransitie, nog afgezien van de plens geld die vernieuwing van het belastingstelsel zal vragen. Het huidige AOW-beleid is in de huidige vorm onhoudbaar. Kernvraag: wie betaalt? Alleen werkenden betalen AOW-premie. En dat gaat echt over forse bedragen, namelijk maximaal een kleine 7.000 euro premie bij een bruto jaarinkomen van 38 duizend euro. Toch zijn die premie-inkomsten al jaren onvoldoende om de AOW-uitkeringen van te betalen. De overheid betaalt daarom mee vanuit de belastinginkomsten. Inmiddels komt meer dan de helft van de AOW-uitkeringen uit de schatkist. Door de vergrijzing krijgen we de komende jaren steeds meer AOW-gerechtigden, maar niet (veel) meer werkenden. Een steeds groter deel van de AOW zal daarom uit de schatkist (moeten) worden betaald. Dit moet anders, adviseren de economisch topambtenaren. ‘Van alle leeftijdsgroepen’, schrijven ze, ‘hebben gepensioneerden het hoogste mediane vermogen en het minste risico op armoede.’ Mensen met alleen (een onvolledige) AOW, al dan niet in combinatie met een klein pensioen, zijn de risicogroep. Maar die groep is klein. Het ambtelijke voorstel is daarom ‘om de AOW-premie ook in te voeren voor AOW-gerechtigden’. Zo kan een groot deel van de oplopende AOW-kosten worden opgevangen, zonder dat dit ‘raakt aan ouderen die afhankelijk zijn van alleen de AOW of een beperkt aanvullend pensioen’. In te voeren met kleine stapjes, zodat over achttien jaar alle mensen met inkomen naar draagkracht gezamenlijk de AOW-kosten betalen. Hogere lasten! Voor gepensioneerden! Dat is toch zeker electorale zelfmoord? Nou, het kan ook anders hoor. Dit voorstel regelt de betaalbaarheid van het huidige AOW-niveau. De AOW-uitkering in de toekomst verlagen kan natuurlijk ook. Maakt voor de schatkist niet uit. Maar dan is (ook) de risicogroep de pineut. Armoede! Bij gepensioneerden! Zou dat electoraal beter zijn? Hier is het laatste woord vast nog niet over gezegd. Maar laat één ding duidelijk zijn: dit soort vraagstukken lost zichzelf niet op. Ook hiervoor hebben we een serieus kabinet nodig.</p>]]></description>
      <guid>https://www.volkskrant.nl/columns-van-de-dag/het-middenkabinet-laat-iedereen-meebetalen-aan-de-aow~bf31f294/</guid>
      <pubDate>Sat, 26 Jul 2025 00:00:00 +0200</pubDate>
    </item>
  </channel>
</rss>
