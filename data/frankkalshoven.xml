<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[Het middenkabinet laat iedereen meebetalen aan de AOW]]></title>
      <description><![CDATA[<p>Het regeerakkoord dat we dezer weken bij elkaar bedenken voor het middenkabinet dat er hopelijk wel, maar waarschijnlijk niet zal komen na de Kamerverkiezingen van 29 oktober, zal een kloeke passage moeten bevatten over de vergrijzingskosten. Die vormen namelijk een serieus probleem, en anders dan het wegkijkkabinet-Schoof dient het middenkabinet straks de serieuze problemen (van Nederland) aan te pakken. Welk probleem dan? We verhogen toch de hele tijd de AOW-leeftijd? Dat was toch klaar? Helaas. Nederland vergrijst tot pakweg 2040 steeds verder: steeds meer gepensioneerden ten opzichte van werkenden, en de ‘dubbele vergrijzing’ – een steeds groter aandeel tachtigplussers – is ook al begonnen. De vergrijzing leidt tot omvangrijke stijging  van de zorgkosten (waarover een andere keer meer) én van de kosten van de AOW. De AOW-leeftijd verhogen heeft een deel van het financiële probleem opgelost – niet alles. De kosten van de AOW stijgen van 4,7 procent van het nationaal inkomen in 2025, via 5 procent in 2030 naar 5,7 procent in 2040. Dat is, in euro’s van vandaag, in 2040 dik 10 miljard aan extra kosten. Was dit nou de enige voorzienbare kostenstijging voor de langere termijn, dan kon je daar vast een mouw aan passen. Maar, zeggen de economische topambtenaren verzameld in de Studiegroep Begrotingsruimte in hun recente advies aan het toekomstige kabinet: op de langere termijn zijn ook nog tientallen miljarden nodig voor de klimaat- en energietransitie, nog afgezien van de plens geld die vernieuwing van het belastingstelsel zal vragen. Het huidige AOW-beleid is in de huidige vorm onhoudbaar. Kernvraag: wie betaalt? Alleen werkenden betalen AOW-premie. En dat gaat echt over forse bedragen, namelijk maximaal een kleine 7.000 euro premie bij een bruto jaarinkomen van 38 duizend euro. Toch zijn die premie-inkomsten al jaren onvoldoende om de AOW-uitkeringen van te betalen. De overheid betaalt daarom mee vanuit de belastinginkomsten. Inmiddels komt meer dan de helft van de AOW-uitkeringen uit de schatkist. Door de vergrijzing krijgen we de komende jaren steeds meer AOW-gerechtigden, maar niet (veel) meer werkenden. Een steeds groter deel van de AOW zal daarom uit de schatkist (moeten) worden betaald. Dit moet anders, adviseren de economisch topambtenaren. ‘Van alle leeftijdsgroepen’, schrijven ze, ‘hebben gepensioneerden het hoogste mediane vermogen en het minste risico op armoede.’ Mensen met alleen (een onvolledige) AOW, al dan niet in combinatie met een klein pensioen, zijn de risicogroep. Maar die groep is klein. Het ambtelijke voorstel is daarom ‘om de AOW-premie ook in te voeren voor AOW-gerechtigden’. Zo kan een groot deel van de oplopende AOW-kosten worden opgevangen, zonder dat dit ‘raakt aan ouderen die afhankelijk zijn van alleen de AOW of een beperkt aanvullend pensioen’. In te voeren met kleine stapjes, zodat over achttien jaar alle mensen met inkomen naar draagkracht gezamenlijk de AOW-kosten betalen. Hogere lasten! Voor gepensioneerden! Dat is toch zeker electorale zelfmoord? Nou, het kan ook anders hoor. Dit voorstel regelt de betaalbaarheid van het huidige AOW-niveau. De AOW-uitkering in de toekomst verlagen kan natuurlijk ook. Maakt voor de schatkist niet uit. Maar dan is (ook) de risicogroep de pineut. Armoede! Bij gepensioneerden! Zou dat electoraal beter zijn? Hier is het laatste woord vast nog niet over gezegd. Maar laat één ding duidelijk zijn: dit soort vraagstukken lost zichzelf niet op. Ook hiervoor hebben we een serieus kabinet nodig.</p>]]></description>
      <guid>https://www.volkskrant.nl/columns-van-de-dag/het-middenkabinet-laat-iedereen-meebetalen-aan-de-aow~bf31f294/</guid>
      <pubDate>Sat, 26 Jul 2025 00:00:00 +0200</pubDate>
    </item>
    <item>
      <title><![CDATA[Het middenkabinet dringt de arbeidsmigratie voor laaggeschoold werk terug]]></title>
      <description><![CDATA[<p>Gezien de toestand in de wereld, gezien de verzameling serieuze problemen in Nederland, gezien de ervaring die we nu opdoen met een experimenteel rechts kabinet, werken we dezer weken aan een regeerakkoord op hoofdlijnen. Laat na 29 oktober, verkiezingsdag, zo snel mogelijk een goed middenkabinet aan het werk gaan: VVD, GroenLinks-PvdA, CDA, D66 samen in een brede middencoalitie. Na funderend onderwijs, arbeidsmarkt, landbouw en de woningmarkt, kijk ik deze week naar het beleid over arbeidsmigratie. Het keepersgeluk wil dat juist deze week Laura van Geest (nu baas van de Autoriteit Financiële Markten, voorheen directeur van het Centraal Planbureau) een beleidsonderzoek presenteerde over het onderwerp. Onder haar onafhankelijke voorzitterschap werkten ambtenaren van verschillende ministeries samen in een ‘interdepartementaal beleidsonderzoek’ met als kernvraag: hoe kan Nederland grip krijgen op arbeidsmigratie? Welk beleid kan een kabinet voeren? De kern van de zaak is dat Nederland de vraag van werkgevers naar arbeidsmigranten moet inperken, alleen en vooral waar het laaggeschoold werk betreft. Het arbeidsaanbod van de migranten zelf beperken is niet mogelijk, omdat binnen Europa vrij verkeer van personen bestaat. Hoe beperk je de vraag naar arbeidsmigranten? Vooral door arbeid duurder en vaster te maken, geheel in lijn met het arbeidsmarktbeleid van ons gedroomde middenkabinet. Nederland moet een hogelonenland willen zijn! Sectoren die nu zwaar leunen op de inzet van (onderbetaalde) arbeidsmigranten ondervinden de gevolgen van de duurdere arbeid, zoals de (glas)tuinbouw, slachterijen, de logistiek en de metaalindustrie. Duurdere arbeid betekent duurdere producten betekent minder afzet. En dan? Dan moeten ondernemingen veranderen. Overstappen op andere producten; de productie verplaatsen naar een ander land; of het productieproces zo veranderen dat de kostprijs daalt ondanks de duurdere arbeid. Dat laatste betekent arbeidsbesparend innoveren, nieuwe technieken bedenken en toepassen dus, en Van Geest stelt voor deze sectoren hierbij te helpen, bijvoorbeeld met innovatiesubsidies. De prikkels voor ondernemingen kunnen op andere manieren worden versterkt. Het middenkabinet kan fiscale voordelen inperken, sectorale subsidies afbouwen en kan op de negatieve effecten van de productie van deze sectoren een prijs zetten. Het gevolg moet zijn dat er een afname te zien is in de groep arbeidsmigranten, nu grofweg 700 duizend personen groot, nog los van de 140 duizend meereizende gezinsleden. Naarmate het beleid succesvoller is, neemt ook de druk op bijvoorbeeld de woningmarkt af. Deze hoofdlijn kan op allerlei manieren concreet worden uitgewerkt. In het rapport staan liefst 69 concrete voorstellen opgesomd. In alle gevallen moet het wettelijk minimumloon stijgen, maar zonder dat de AOW en andere uitkeringen mee omhooggaan. De handhaving van arbeidsmarktregels moet sowieso strikter, inclusief het hogere minimumloon, net als de controle door de Belastingdienst. Maar het gaat bij de maatregelen ook om dingen als: het afschaffen van het verlaagde btw-tarief in de sierteelt. En: het beprijzen en normeren van stikstof en CO2-uitstoot. Met dit onderzoek in de hand heeft het middenkabinet dus volop mogelijkheden om te sturen op arbeidsmigratie voor laaggeschoold én laagbetaald werk. De boodschap aan de betrokken ondernemingen is helder: aanpassen (en de overheid gaat helpen) of vertrekken (als je dat liever doet). Nederland, vindt het middenkabinet namelijk, moet een hogelonenland zijn.</p>]]></description>
      <guid>https://www.volkskrant.nl/columns-van-de-dag/het-middenkabinet-dringt-de-arbeidsmigratie-voor-laaggeschoold-werk-terug~bb5cc086/</guid>
      <pubDate>Sat, 19 Jul 2025 00:00:00 +0200</pubDate>
    </item>
    <item>
      <title><![CDATA[Het middenkabinet verhoogt de huren (en de huurtoeslag stijgt mee)]]></title>
      <description><![CDATA[<p>Het middenkabinet waarover we dezer weken nadenken heeft inmiddels beleid voor beter funderend onderwijs, de arbeidsmarkt, inclusief investeringen in lerende volwassenen, en de landbouw, dat de sector met straffe hand naar de toekomst leidt. Deze week: woningmarktbeleid. Maar dan anders. Want natuurlijk, er moeten (meer) huizen worden gebouwd, en het is goed dat de rijksoverheid daaraan meer sturing kan geven dan voorheen. Minder hindermacht: prima. En uiteraard gaat het middenkabinet statushouders op dezelfde manier behandelen als andere mensen die in Nederland mogen wonen. Maar dan. In plaats van investeerders in de woningmarkt het leven zuur te maken, gaat het middenkabinet de investeerders juist aantrekken. Het belangrijkste is dat de huren de komende jaren flink mogen stijgen. Woningbouwcorporaties en commerciële investeerders (zoals uw pensioenfonds) zien hierdoor hun inkomsten stijgen en krijgen meer investeringsruimte. De hogere huren maken het ook aantrekkelijker om (weer) in de woningmarkt te investeren. Het kabinet maakt afspraken met corporaties over de extra woningbouw die ze met hun extra inkomsten kunnen realiseren en het voegt daaraan afspraken toe over de verkoop van bestaande corporatiewoningen. De sector moet extra bouwen én extra woningen verduurzamen, niet zozeer groter worden. En die arme huurders dan? Dat valt mee. Want de huurtoeslag stijgt mee. Voor de mensen met de laagste inkomens betekent dit dat hun huur net zo hard stijgt als hun huurtoeslag en dat zij dus in hun koopkracht niets merken van de huurstijging. Mensen met hogere inkomens betalen wel meer, omdat de huurtoeslag bij het stijgen van het inkomen wordt afgebouwd. Maar dat is dan ook precies de bedoeling, zeker wanneer ze met relatief hoge inkomens wonen in een sociale huurwoning. Ook eigenaren van woningen gaan meebetalen. De eigen woning gaat op enig moment op in de nieuwe ‘vermogensbox’ van een nieuw te ontwerpen fiscaal stelsel. Vooruitlopend hierop verhoogt het middenkabinet stapsgewijs het eigenwoningforfait en verlaagt het het percentage van de hypotheekrenteaftrek (verder). Deze maatregelen verkleinen de vermogensongelijkheid (een pietsje), zijn fijn voor de schatkist en hebben denkelijk een matigend effect op de huizenprijzen. Eigenlijk is dit allemaal niets anders dan de bal het werk op de woningmarkt laten doen, in casu dus de economie, in plaats van zelf over de markt te draven en hierbij het ene zeggen (‘we moeten bouwen, bouwen, bouwen’) en het andere doen (de mensen die willen bouwen wegjagen). Politici bouwen zelf geen huizen, hè. Een tweede pijler van het woningmarktbeleid van het middenkabinet is moeilijker en spannender. Er lijkt een (welvaarts)wereld te winnen door betere herverdeling van de bestaande woningvoorraad. Gemiddeld hebben we in Nederland per persoon steeds meer woonruimte. Maar we slagen er onvoldoende in die ruimte rationeel te verdelen. Duur gezegd: de allocatieve efficiëntie van de woningmarkt is laag. Een huiselijk voorbeeld. Een weduwnaar woont in de grote eengezinswoning waar zijn kinderen ooit opgroeiden. Zijn kinderen wonen met zijn kleinkinderen in te kleine corporatieflats. Je zou graag zien dat de weduwnaar een leuke flat vindt. Dan komt er een eengezinshuis vrij. Vindt-ie later ook nog een nieuwe partner? Dan komt er na samenwonen (hopelijk) een appartement vrij. Bij slimmer verdelen hoef je minder te bouwen. Nederland telt alleen al 3,3 miljoen eenpersoonshuishoudens (van de 8,4 miljoen). Al weet je maar een fractie van de mensen te verleiden, dan helpt dat. Maar het lastige is dat we hiervoor nog geen uitgewerkt plan hebben. Het woningmarktbeleid van het middenkabinet is daarom rechttoe, rechtaan economie. Maar de spannende opdracht is om daarnaast een plan te bedenken voor het beter verdelen van de woningvoorraad.</p>]]></description>
      <guid>https://www.volkskrant.nl/columns-van-de-dag/het-middenkabinet-verhoogt-de-huren-en-de-huurtoeslag-stijgt-mee~ba55dcbc/</guid>
      <pubDate>Sat, 12 Jul 2025 00:00:00 +0200</pubDate>
    </item>
    <item>
      <title><![CDATA[Het middenkabinet helpt boerenbedrijven met straffe hand zich aan te passen]]></title>
      <description><![CDATA[<p>Het middenkabinet waarover we dezer weken aan het nadenken zijn heeft inmiddels onderwijsbeleid en arbeidsmarktbeleid. Kunnen VVD, GroenLinks-PvdA, CDA, D66 (en/of eventueel een kleintje erbij) samen ook werkend landbouwbeleid maken na de verkiezingen in oktober? Natuurlijk wel. Het coalitieakkoord zal moeten beginnen met feiten, want dat is de basis van de samenwerking. Kern van de zaak is dat de huidige landbouwsector minder dan 1,5 procent van de Nederlandse economie omvat en hogere schade veroorzaakt dan waarde toevoegt. De schade betreft onder meer de gezondheid van mensen; CO2-uitstoot ten nadele van het klimaat; stikstofuitstoot ten nadele van de natuur. De sector ontvangt uit de schatkist naast omvangrijke subsidies nóg grotere fiscale voordelen. Dit is een onhoudbare situatie. Het doel van de coalitie is een landbouwsector bouwen die welvaart toevoegt in plaats van vernietigt. De coalitie nodigt de sector uit hiertoe met plannen te komen en reserveert geld om die te helpen realiseren. Het kabinet krijgt wel alvast een rijtje maatregelen mee. Eén: alle fiscale voordelen die de sector nu geniet worden binnen tien jaar stapsgewijs afgebouwd. Fiscaal worden boerenbedrijven net zo behandeld als andere mkb-ondernemingen. Twee:  de overheid voert een stevige belasting in op wat de een ‘gewasbeschermingsmiddelen’ noemt en de ander ‘landbouwgif’. De hoogte van de belasting varieert met de schadelijkheid van de gebruikte stoffen voor mens en natuur. De opbrengst van deze belasting wordt gebruikt om boeren te helpen omschakelen naar productie zónder chemische middelen. Drie: de overheid voert een landnorm in voor vee. Langs de lijnen: x koe per hectare. Deze norm wordt de komende jaren steeds scherper zodat de veeteelt gedwongen extensiveert. Het gevolg is minder mest per hectare, en dus minder stikstof. Vier: de overheid gaat voorlopig onverminderd door met het uitkopen van kippen- en varkenshouderijen. Vijf: de overheid breidt de Arbeidsinspectie uit om intensiever toezicht te houden op het werken (door arbeidsmigranten) in de landbouwsector. Malafide uitzendbureaus worden opgeheven en hun bestuurders uit de sector geweerd. Zes: de overheid stelt structureel geld beschikbaar voor boeren die maatschappelijke diensten leveren. Kruidenrijk grasland cultiveren (in plaats van raaigras); hagen en heggen planten; laat in het seizoen maaien omwille van de nesten van weidevogels; en zo voort en verder. Dit basispakket aan maatregelen kan natuurlijk verder worden uitgebreid. Maar het gaat vooral om de richting. Normalisering. Niet zo veel kapsones. De feiten accepteren. Niet denken dat je recht hebt op speciale behandelingen omdat je een landbouwvoertuig hebt om de snelweg mee te blokkeren. Er zijn duizenden boerenbedrijven die al wél toekomstbestendig werken. Laten zij de toonzettende ondernemingen zijn, de komende kabinetsperiode. Voor een normalisering van de sector, een sector ook die voor de Nederlandse samenleving meer waarde creëert dan toevoegt, is meer nodig dan dit basispakket. Daar is dat gesprek dus voor. Supermarkten moeten helpen (om ons, de consumenten, stap voor stap te verleiden tot betere keuzen). Banken moeten helpen, bij het financieren van de omschakeling van boerenbedrijven. Natuurorganisaties moeten helpen (door heldere eisen te stellen aan het gedrag van de boerenburen van natuurgebieden). Zo hebben we Nederland decennialang bestuurd. De politiek geeft richting aan (welvaart verhogen in de landbouw); neemt op hoofdlijnen maatregelen (het basispakket); voert het gesprek met betrokkenen over wat er verder nodig is (redelijk en op een normale toon). Ik krijg steeds meer zin in dat kabinet!</p>]]></description>
      <guid>https://www.volkskrant.nl/columns-van-de-dag/het-middenkabinet-helpt-boerenbedrijven-met-straffe-hand-zich-aan-te-passen~ba20ef95/</guid>
      <pubDate>Sat, 5 Jul 2025 00:00:00 +0200</pubDate>
    </item>
    <item>
      <title><![CDATA[Het middenkabinet moet investeren in mensen, want alleen zo kan Nederland een hogeloneneconomie worden]]></title>
      <description><![CDATA[<p>De (jeugd)minimumlonen waren nog niet omhooggegaan of in de supermarkten verschenen de zelfscankassa’s. Dit is een voorbeeld van hoe hogere lonen bedrijven kunnen uitdagen om meer te investeren (in nieuwe technologie). De caissières, die door overheidsingrijpen in het wettelijk minimumloon euro’s per uur duurder werden, werden simpelweg vervangen door apparaten. Supermarkten werden er (iets) kapitaal- en technologieintensiever van; de arbeidsproductiviteit per uur steeg hierdoor (licht). Het programma van de middencoalitie, waarover we op deze plek aan het nadenken zijn, moet een voorbeeld nemen aan deze beweging van hogere lonen, hogere investeringen (in technologie) en een stijgende arbeidsproductiviteit. Nederland, zo zouden VVD, PvdA, CDA, D66 en/of een juniordeelnemer na 29 oktober in hun coalitieakkoord kunnen opschrijven, moet een hogeloneneconomie willen zijn.  En geen lageloneneconomie. Wat is daarvoor nodig op de arbeidsmarkt? Allereerst een herbevestiging dat het voltallige politieke midden de analyse, conclusies en aanbevelingen van de commissie-Borstlap onderschrijft. Vlak na de publicatie van In wat voor land willen wij werken, ruim vijf jaar geleden, was die brede steun er volop. En hoewel er een coronacrisis tussendoor fietste, werkt het ministerie van Sociale Zaken en Werkgelegenheid nog steeds aan de uitwerking en implementatie in wet- en regelgeving. Maar Madre de Dios wat gaat dat allemaal traag. Flexibele arbeid beteugelen; méér vaste contracten. Dat was een van de motto’s. Vaste contracten flexibeler maken. Dat was een ander. Dring die rare wildgroei aan zzp’ers terug. Was een derde. Beperk hun belastingsvoordelen (dat gaat op zich goed) en verplicht hen zich te verzekeren tegen inkomensverlies door arbeidsongeschiktheid (nog steeds niet geregeld). Maar aan deze zaken wordt tenminste gewerkt. Ze gaan eigenlijk allemaal over het thema van een bestendige arbeidsrelatie tussen werkenden en werkgevenden, waarbij de bestendigheid uitlokt om in elkaar en in de relatie te investeren. De bestendigheid is noodzakelijk om een hogeloneneconomie te zijn. Maar het is niet voldoende. Naast bestendige arbeidsrelaties is het hiervoor óók nodig dat de beroepsbevolking zich steeds ontwikkelt, in kennis, in kunde, in vaardigheden. De beroepsbevolking is het ‘menselijk kapitaal’ van de Nederlandse economie en dat kapitaal moet worden gekoesterd, onderhouden, uitgebreid. Gecombineerd met financieel kapitaal en technologie helpt dat bloeiende menselijk kapitaal namelijk de groei van de arbeidsproductiviteit, de groei van de economie. De commissie-Borstlap stelde hiertoe voor om voor alle volwassenen in Nederland een ontwikkelrekening te open, met geld om te investeren in op-, om-, na-, en bijscholing nádat mensen van school waren gekomen om te gaan werken. De overheid kan op die rekening storten; maar werkgevers net zo goed. Samen investeren in mensen. Maar dit hele onderwerp is foetsie. Weg. Van de aardbodem verdwenen. Dit komt vast niet in de laatste plaats omdat de invoering van de zogeheten Stap-regeling in 2022 een rommeltje werd. Uitverkoren burgers mochten voor 1.000 euro scholing kopen, en gaven dat soms uit aan, laten we zeggen, nutteloze kennis. Tegelijkertijd lachten sommige scholingsaanbieders zich een hoedje terwijl ze cursussen van 200 euro voor 1.000 euro verkochten. Eind 2023 viel het doek voor de regeling. Terecht. Maar scholing hoort als onderwerp terug op de politieke A-lijst. Het kabinet moet ermee aan de slag. Het is namelijk een puzzel met vijf stukken. Bestendige arbeidsrelaties; hogere lonen; bedrijfsinvesteringen in kapitaal en technologie; kwalitatief betere beroepsbevolking; stijgende arbeidsproductiviteit.  Laat je de investeringen in mensen zitten dan krijg je deze puzzel niet gelegd. Frank Kalshoven is econoom en publicist (en was lid van de commissie-Borstlap).</p>]]></description>
      <guid>https://www.volkskrant.nl/columns-van-de-dag/het-middenkabinet-moet-investeren-in-mensen-want-alleen-zo-kan-nederland-een-hogeloneneconomie-worden~bc21acbc/</guid>
      <pubDate>Sat, 28 Jun 2025 00:00:00 +0200</pubDate>
    </item>
    <item>
      <title><![CDATA[In het coalitieakkoord van het nieuwe middenkabinet moeten deze maatregelen voor het onderwijs]]></title>
      <description><![CDATA[<p>Het komende middenkabinet – laten we het hopen – moet léveren, en ten minste een begin maken met het oplossen van serieuze problemen. Funderend onderwijs, schreef ik vorige week, staat op 1. Het middenkabinet moet ‘het tij keren’, het almaar verder wegzinken van de leerprestaties van leerlingen, taalvaardigheid in het bijzonder. Welke maatregelen staan in het regeerakkoord? De kern van de zaak is de ‘governance’, de disciplinering van scholen. Scholen zijn geen marktpartijen; scholen zijn (veelal) geen overheidsorganisaties; scholen hangen ertussenin en streven als private organisaties (stichtingen, verenigingen) publieke doelen na, betaald met belastinggeld. In het regeerakkoord brengen de middenpartijen de Grondwet in herinnering. Artikel 23, lid 1: ‘Het onderwijs is een voorwerp van de aanhoudende zorg der regering.’ Dit is de basis waarop het kabinet handelt. De overheid is laks geweest met het opleggen van kwaliteitseisen aan de onderwijsdienstverleners die met belastinggeld worden betaald, en dat gaat dit middenkabinet veranderen. Langs deze lijnen. Voor taal- en rekenonderwijs in het funderend onderwijs bestaan ‘referentieniveaus’ die beschrijven wat leerlingen moeten kennen en kunnen. Aan de stapjes in die referentieniveaus zelf veranderen we niets. Wel aan het percentage leerlingen dat die referentieniveaus ook echt moet bereiken om ook als school een voldoende te halen. Dat percentage gaat stapsgewijs omhoog, de overheid eist dus van scholen van jaar op jaar verbetering van de leerlingprestaties rekenen en taal. Er komt één doorstroomtoets in het primair onderwijs (in plaats van de huidige acht). De toetsuitslag bepaalt het niveau van het vervolgonderwijs van de leerling (en niet het oordeel van de juf of meester). De Onderwijsinspectie ziet toe op de voortgang en krijgt meer capaciteit. De criteria wanneer een school door de inspectie als (zeer) zwak beoordeeld wordt, worden aangescherpt. De lat gaat ook in deze omhoog. Dus: de eisen aan leerlingprestaties gaan omhoog, die prestaties worden eenduidig en landelijk uniform getoetst en er is meer controle op de kwaliteit van het dienstverleningsproces door de inspectie. Merk op dat de coalitie zich dus uitsluitend bemoeit met het ‘wat’ (leerprestaties taal en rekenen stapsgewijs verhogen), en niet met het ‘hoe’ (hoe doe je dat, didactisch en pedagogisch). Dit is conform de aanbevelingen van de parlementaire onderzoekscommissie-Dijsselbloem, die in 2008 precies dit onderscheid propageerde. De overheid het wat; de scholen het hoe. Dit maatregelenpakket van de coalitie gaat dan ook gepaard met een uitnodiging aan de sector om duidelijk te maken hoe de overheid kan helpen bij het bereiken van deze doelen. En er zal een zak(je) extra geld worden gereserveerd voor overheidsuitgaven die hiertoe behulpzaam zijn. Punt. Want ja, ook in de middencoalitie zullen partijen zitten die dromen van, bijvoorbeeld, de integratie van kinderopvang en primair onderwijs. Of van brede brugklassen. Of een modern curriculum. Of verplichte bijscholing van onderwijsgevenden via een beroepenregister. Of van het stevig terugdringen van het aantal vakantiedagen in het onderwijs. En dat zijn allemaal mooie dromen, wat mij betreft. Maar de kern van de zaak is het herstellen van de orde. Dat is wat dit middenkabinet doet. De overheid definieert scherp (!) het wat en stelt hoge eisen. De sector levert. Als dat proces eenmaal op de rit staat, als het tij is gekeerd, pas dan is het tijd voor andere dingen.</p>]]></description>
      <guid>https://www.volkskrant.nl/columns-van-de-dag/in-het-coalitieakkoord-van-het-nieuwe-middenkabinet-moeten-deze-maatregelen-voor-het-onderwijs~bd7043b9/</guid>
      <pubDate>Sat, 21 Jun 2025 00:00:00 +0200</pubDate>
    </item>
    <item>
      <title><![CDATA[Een regeerakkoord voor het kabinet met Yeşilgöz en Timmermans: zo moet dat eruitzien]]></title>
      <description><![CDATA[<p>VVD-leider Dilan Yeşilgöz heeft deze week de PVV uitgesloten van toekomstige regeringsdeelname; GroenLinks-PvdA-leider Frans Timmermans kreeg ruim mandaat voor de fusie op links; de twee partijleiders moeten zich daarom gaan opmaken voor samenwerking in het middenkabinet, dat na de verkiezingen in oktober in elkaar geschroefd gaat worden. Met het CDA. Met D66. En/of met een kleinere partij. De verkiezingsuitslag bepaalt of het een kabinet-Yeşilgöz-Timmermans wordt; of Timmersmans-Yeşilgöz. Misschien wordt het CDA van Henri Bontebal wel de grootste partij. Dat is óók prima, zolang we maar koersen op een samenwerking van serieuze, democratische partijen uit het midden. Laten we, tot het zover is, plannen maken voor dit middenkabinet. We nemen belangrijke (economische) onderwerpen en schetsen de hoofdlijnen van de maatregelen die het kabinet moet nemen. Liefst: doelgericht, effectief, efficiënt. Het midden, laten we het schrijven zoals het is, heeft de afgelopen jaren niet ‘geleverd’, wat mede de reden is dat populistische partijen de Tweede Kamer hebben kunnen bestormen. Om dit keer wél te kunnen leveren, achterstallig onderhoud te plegen, moeten de middenpartijen in hun coalitie positieve compromissen sluiten. Het onderwerp dat met stip op één staat in het regeerakkoord is: funderend onderwijs. Vreemd genoeg is het onderwerp verdwenen uit veel ‘crisislijstjes’ – waar dingen als mest, stikstof en woningbouw wél op staan. Nochtans zijn de lees- en rekenprestaties van jonge kinderen in Nederland niet verbeterd. Sterker: de teloorgang van het funderend onderwijs zet onverminderd door. Een op de drie 15-jarigen is, na elf jaren in de klas te hebben gezeten, functioneel analfabeet. Dit legt niet alleen een hypotheek op hun leven; het is ook een maatschappelijk en economisch probleem. Voor een florerende economie en samenleving zijn goed opgeleide mensen een basisvoorwaarde. Het doel? ‘Het kabinet keert het tij in het funderend onderwijs.’ Zo’n soort zin stel ik me voor als begin van de onderwijsparagraaf in het regeerakkoord. ‘Na 25 jaar van gestage achteruitgang in de lees- en rekenprestaties van leerlingen, forceert dit kabinet een trendbreuk. We gaan weer voor-  in plaats van achteruit!’ Hoe? De kern van de zaak is dat onderwijsinstellingen gedisciplineerd moeten worden. Scholen zijn geen marktpartijen (waar het risico op een faillissement de bedrijfsleiding alert houdt), ze zijn ook geen overheidsorganisaties (waar ministers en Kamerleden directe bemoeienis mee hebben), maar maatschappelijke organisaties (stichtingen, verenigingen) die met belastinggeld worden bekostigd. Die bekostiging is (in het primair onderwijs) bijna twintig jaar geleden sterk versimpeld en deze zogeheten lumpsum-bekostiging is volgens menig criticus de oorzaak van de problemen. Ik denk dat deze analyse onjuist is. Het is niet de betaling die het probleem is, maar de lage eisen die worden gesteld aan de ermee bekostigde dienstverlening. Als een derde van de kinderen na elf volle schooljaren functioneel analfabeet is (en, voor de goede orde, net zo beroerd rekent), wat heb je dan als sector zitten doen de hele tijd? Het keren van het tij gaat dus eerst en vooral om het opnieuw benoemen van de eisen die de overheid stelt aan de dienstverlening van scholen. Betalen via een lumpsum is prima. Maar welke prestaties moeten scholen leveren om (blijvend) voor die bekostiging in aanmerking te komen? Daarover volgende week.</p>]]></description>
      <guid>https://www.volkskrant.nl/columns-van-de-dag/een-regeerakkoord-voor-het-kabinet-met-yesilgoz-en-timmermans-zo-moet-dat-eruitzien~b9240a2d/</guid>
      <pubDate>Sat, 14 Jun 2025 00:00:00 +0200</pubDate>
    </item>
    <item>
      <title><![CDATA[Het nadenken over het volgende kabinet moet beginnen: wat is de beste weg?]]></title>
      <description><![CDATA[<p>Mogen we al gaan nadenken over het volgende kabinet?, vroeg ik vorige week. Tuurlijk mocht dat. En nu het kabinet prompt gevallen is, en we op onze wenken zijn bediend, is het zelfs een verplichting. Hoe kan het volgende (midden)kabinet wél een aantal van de grote problemen oplossen die het gevallen kabinet zo onverantwoord heeft laten liggen? Het antwoord op deze vraag is saai. Sorry. De korte versie van het antwoord is namelijk: polderen. Verantwoorde politici van serieuze partijen moeten samen, en op veel onderwerpen ook samen met bestuurders van betrokken organisaties, werkbare oplossingen afspreken voor echte problemen. Deze oplossingen zijn, in het gunstigste geval, effectief én efficiënt. Dit mag dan saai zijn, of in elk geval saai lijken, andere smaken zijn er niet in een land als Nederland. We zijn een land van minderheden, we zijn een land van coalitievorming, en als we er ‘samen niet uitkomen’ dan loopt de polder vol met water. En inderdaad, dat klotst op menig onderwerp al tegen de kuiten. Dit wezenskenmerk van Nederland impliceert dat (politieke) bestuurders compromissen kunnen sluiten, water bij de wijn kunnen doen. En dat is het moeilijkste van alles: goede compromissen sluiten. Stel: ik vind onderwerp A erg belangrijk en heb hiervoor het voorstel nummer 1. U vindt onderwerp G belangrijk en hebt hiertoe voorstel 7. Wij onderhandelen over een coalitieakkoord. Wat gaan we doen? Welk compromis sluiten we? Laat we het erover eens zijn dat A en G beide belangrijke onderwerpen zijn. Wat is dan de volgende stap? Zijn mijn A1 en uw G7 uitvoerbaar, effectief en efficiënt? Laat dat het geval zijn. Dan is het toch simpel? Nee. Want laat mijn A1 nu de belangen schaden van uw achterban. En uw G7 de belangen van de mijne. Wat dan? Dan zijn er meerdere uitkomsten mogelijk: een positief compromis, een negatief compromis en een inhoudelijk compromis. We kunnen, ten eerste, afspreken dat we beide oplossingen voor deze echte problemen gaan uitvoeren, ondanks de ophef die zal ontstaan in onze achterbannen. Met dit positieve compromis bewijzen we het land een dienst. We kunnen ook afspreken: we doen mijn A1 niet en uw G7 evenmin. Dan hebben we een fijne politieke overeenkomst, die uw achterban en de mijne rustig houdt. Met dit negatieve compromis bewijzen we het land geen dienst. We kunnen ook een inhoudelijk compromis sluiten. We doen ze allebei, maar u sleutelt net zolang aan mijn A1 totdat het een draak is geworden; en ik onderhandel net zolang door tot uw G7 op een koeienvlaai lijkt. De draak en de koeienvlaai zijn geen uitvoerbare, effectieve laat staan efficiënte oplossingen meer, en dus blijven de echte problemen bestaan, nu toegedekt met een extra laag complexe regelgeving. Naast dit slechte inhoudelijke compromis, kunnen we uiteraard ook een goed inhoudelijk compromis sluiten, waarmee we het land wél een dienst bewijzen. Denk aan dingen als: we voeren G7 in, maar iets langzamer. Of: met wat meer compensatie voor de verliezers. Of: onder voorwaarden. We zoeken dus naar een coalitie die op de belangrijke inhoudelijke onderwerpen vooral positieve compromissen weet te sluiten, op onderwerpen (A1 én G7), of inhoudelijk (een acceptabel aangepast A1 én een acceptabel aangepast G7). De kans dat dit gaat lukken moet niet te hoog worden ingeschat. En toch is het wat Nederland nodig heeft.</p>]]></description>
      <guid>https://www.volkskrant.nl/columns-van-de-dag/het-nadenken-over-het-volgende-kabinet-moet-beginnen-wat-is-de-beste-weg~bdc4ada0/</guid>
      <pubDate>Sat, 7 Jun 2025 00:00:00 +0200</pubDate>
    </item>
    <item>
      <title><![CDATA[Het nadenken over het volgende kabinet mag beginnen]]></title>
      <description><![CDATA[<p>Mogen we al? Of is het te vroeg? Het is nooit te vroeg, zou ik denken, om na te denken over de toekomst. En er is alle aanleiding om vast aan de slag te gaan met het volgende kabinet. Dat wordt sowieso ingewikkeld. Hoezo het volgende kabinet? Het huidige, zoveel mag na bijna een jaar regeren toch wel geconcludeerd worden, is geen succes. Het kabinet krijgt inhoudelijk niets voor elkaar; de coalitiepartners gaan rollend over straat; het besluitvormingsproces in dit ‘extra-parlementaire’ experiment is chaotisch. Beloften van partijleiders, ministers, partijen blijken niets waard. Als linksig mens kun je je storen aan de gebezigde taal en de hufterigheid. Maar voor rechtsige kiezers is dit kabinet een veel grotere teleurstelling. Héb je een keer een rechts kabinet, blijkt het eerst en vooral incompetent. Je ziet het terug in de peilingen. In de huidige Tweede Kamer hebben de coalitiepartijen samen 88 van de 150 zetels, een ruime meerderheid. Volgens de Peilingwijzer van deze week is het zetelaantal van de vier coalitiepartijen gedaald tot 62, ver van een meerderheid verwijderd. NSC implodeert van 20 naar 2 zetels; BBB houdt minder dan de helft van de huidige zetels over (van 7 naar 3), en eenmanspartij Wilders keilt van 37 omlaag naar 29 zetels. Enige winnaar is de VVD, van 24 naar 28 zetels. Het lijkt me (zo goed als) uitgesloten dat NSC en BBB ooit nog groot electoraal succes boeken. En het lijkt me sterk dat er ooit nog een partij zal zijn die wil samenwerken met de PVV. Schoof II? Laten we daar geen denkkracht aan verspillen. Maar wat dan wel? Een kabinet van het midden, van partijen met een bestuurlijke traditie en geschiedenis. Een kabinet van partijen, om het maar eens zo te zeggen, die hun verkiezingsprogramma’s wél laten doorrekenen door het Centraal Planbureau (CPB). Niet omdat de uitkomst hiervan zaligmakend is, maar omdat deelname aan die rekenexercitie aangeeft dat de partijen serieus zijn in hun voornemen daadwerkelijk beleid te voeren om echte problemen op te lossen. Is de wens de vader van de gedachte? Oók. Maar in de peilingen zie je, naast versplintering, de kiezer terugkeren naar vertrouwde waarden. Het duidelijkst zie je het rond BBB, NSC en het aloude CDA. De ‘spin-offs’ van de christen-democratie imploderen en de oude moeder floreert. Het CDA stijgt van de huidige 5 zetels naar 18. GroenLinks-PvdA klimt van 25 naar 27 zetels. De VVD, die vlak na de formatie fors zetels inleverde in de peilingen, is inmiddels 4 zetels groter dan in de huidige Kamer. D66 wint één (schamele) zetel naar 11. Dit zullen de vier kernspelers zijn tijdens de volgende formatie. Met z’n vieren zijn ze nu goed voor 84 zetels. Maar een combinatie van drie van de vier met een kleinere partij kan uiteraard ook. Zouden betrokken partijen willen beginnen met verkennen? Kernvraag hierbij: hoe kunnen we met een middenkabinet wél een aantal van de grote problemen oplossen die het huidige kabinet zo onverantwoord laat liggen. Tot slot. De timing voor het beëindigen van dit kabinet is aan de VVD. Zolang de PVV in de peilingen blijft krimpen en de VVD zelf blijft groeien zal de neiging zijn de wanvertoning te laten voortduren. Dat het niet te lang moge duren.</p>]]></description>
      <guid>https://www.volkskrant.nl/columns-van-de-dag/het-nadenken-over-het-volgende-kabinet-mag-beginnen~baa11253/</guid>
      <pubDate>Sat, 31 May 2025 00:00:00 +0200</pubDate>
    </item>
    <item>
      <title><![CDATA[De stijgende pensioenleeftijd illustreert ons vermogen te veranderen]]></title>
      <description><![CDATA[<p>Het oplossen van grote problemen is door het kabinet uitgesteld. Nee, niet tot Sint Juttemis. Althans, als dat zo is, moet dat nog blijken. Maar tijdens het recente overleg over de Voorjaarsnota kwamen de coalitiepartijen niet tot overeenstemming over belangrijke onderwerpen als de stikstofcrisis, de woningschaarste en de bekostiging van defensieuitgaven. Men volstond daarom met het hapsnap aanpassen van de bestaande begroting, gebruikmakend van plakband, paperclips, Tipp-Ex en een stukje rondzwervend elektrasnoer. Het is nu wachten op de volgende ronde, de besluitvorming over de begroting voor komend jaar. Lukt het dan wel om spijkers met koppen te slaan? Omdat optimisme (volgens de filosoof Karl Popper dan toch) een morele opdracht is, wil ik een voorbeeld geven van een ‘groot werk’ dat de afgelopen decennia door de politiek is verricht. Ter inspiratie van het kabinet, maar ook om ons burgers moed in te praten dat het heus niet zo hoeft te zijn dat er in Den Haag alleen maar vliegen worden afgevangen, onzin wordt beweerd en knollen worden verkocht alsof het citroenen zijn. Kundige politici weten maatschappelijke problemen op te lossen. Kijk maar. Het grote werk waar ik op doel was moeilijk. Het vereiste lef. Er moest maatschappelijke weerstand worden overwonnen. Maar het was nodig. En het is gelukt. De feitelijke pensioenleeftijd, meldde het Centraal Bureau voor de Statistiek onlangs, is in 2024 gestegen tot boven de 66 jaar. Twintig jaar geleden gingen Nederlanders nog gemiddeld met 61 jaar met pensioen. Nederlanders werken dus de facto vijf jaar langer door. Dit levert arbeidsinkomen op, en belastinginkomsten, en scheelt AOW- en pensioenuitkeringen. Zo leveren oudere werkenden een grote bijdrage aan het draaglijk houden van de kosten van de vergrijzing. Hoe uitzonderlijk is dit, Europees gezien? Nou, lees ik in een studie van eind vorig jaar hierover van het Europese statistiekbureau Eurostat, de trend is in heel Europa hetzelfde: tot op steeds hogere leeftijd doorwerken. Gemiddeld in de hele Europese Unie (in 2023) gaan werkenden met pensioen als ze 61,3 jaar oud zijn. Maar Nederlanders horen wel tot de langste doorwerkers, samen met de Denen, Zweden, Ieren en Spanjaarden. Als je als land, als politiek, als kabinet zo’n hervorming voor elkaar kunt boksen, dan kun je ook nog wel wat andere problemen oplossen. Ik sloeg aan op een opmerking van Jeroen Hinloopen onlangs in NRC. Deze onderdirecteur van het Centraal Planbureau geeft als zijn mening te kennen dat Nederland ‘bestuurlijk incompetenter’ lijkt te zijn geworden. En daar geeft hij goede voorbeelden van, waaronder ons onvermogen om het belastingstelsel onder handen te nemen. Treurig genoeg. Maar als je pakweg 10 miljoen werkenden vijf jaar langer kunt laten doorwerken, dan kun je toch ook een belastingstelsel hervormen? En vijftigduizend boerenbedrijven de weg naar de toekomst wijzen? En het onderwijs fiksen? De woningmarkt hervormen? Succesvol klimaatbeleid voeren en de natuur beschermen? Ja, dat kan Nederland. Natuurlijk kan dat. Het vereist consensuspolitiek in onze consensusdemocratie. Nederland is de afgelopen jaren natuurlijk helemaal niet bestuurlijk incompetenter geworden. De competentie is er nog steeds, óók om ‘grote werken’ te verrichten. Deze wordt alleen sterk onderbenut. De aanloop naar de begroting van komend jaar is voor coalitie en kabinet een nieuwe kans om te laten zien dat ze deze competentie onder de knie hebben. Gebeurt er dan weer niets, dan valt de opdracht van Popper optimistisch te zijn misschien wel niet meer vol te houden.</p>]]></description>
      <guid>https://www.volkskrant.nl/columns-van-de-dag/de-stijgende-pensioenleeftijd-illustreert-ons-vermogen-te-veranderen~b638bac3/</guid>
      <pubDate>Sat, 24 May 2025 00:00:00 +0200</pubDate>
    </item>
  </channel>
</rss>
