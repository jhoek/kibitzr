<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[De Stemwijzer moet de kiezer en het land straks beter helpen]]></title>
      <description><![CDATA[<p>En toen waren er nog twee. Het ‘rompkabinet-Schoof’, dat deze week NSC verloor, na eerder al de PVV, bestaat nu uit bewindspersonen van de twee resterende partijen, VVD en BBB. Deze twee verliezers bij de komende Kamerverkiezingen op 29 oktober, volgens de peilingen dan toch, zullen nog tot in 2026 het land besturen. Wat ik eerder schreef over ons middenkabinet krijgt hiermee extra kracht: laat de formatie van het middenkabinet maar vast beginnen. Het kabinet-Timmermans (vooralsnog de grootste van de vier middenpartijen) of kabinet-Bontebal (het CDA is de snelste stijger) kan vóór de verkiezingen al in de grondverf staan. Vorige week zagen we hoe belangrijk het is dat wij als kiezers ook daadwerkelijk op een middenpartij stemmen. En dat we onszelf hiertoe ook de opdracht geven. Tenzij we een verdraaid goede reden hebben om op een partij buiten het midden te stemmen (we behoren uit volle overtuiging tot een gepassioneerde minderheid), stemmen we op GL-PvdA, CDA, VVD of D66. Acht of negen op de tien kiesgerechtigden moet bij een van deze partijen kunnen uitkomen. En daarmee ben ik bij de Stemwijzer, die dezer weken wordt gemaakt en op 1 oktober verschijnt om in de weken voorafgaand aan de verkiezingen miljoenen keren te worden ingevuld. De uitslag helpt mensen hun voorkeur te bepalen. Ik hoop dat ik op tijd ben om de nieuwe versie nog aan te passen. Hoezo? De Stemwijzer is een oprechte keuzehulp, gemaakt door het Huis voor democratie en rechtsstaat, ProDemos, en er zit geen kwade bedoeling bij, maar hij faciliteert in zijn huidige vorm toch de versplintering van het parlement. Dat kan en mag de bedoeling niet zijn. Nogmaals: hoezo? De Stemwijzer laat de verschillen zien tussen partijen, uitsluitend op basis van dertig stellingen over actuele politieke vraagstukken. Een nieuwkomer op het stembiljet wordt hierbij gelijk behandeld als een partij met honderd jaar geschiedenis, traditie en parlementaire en bestuurlijke ervaring. Het meninkje van de nieuwkomer is net zo belangrijk als de gedegen en doorgerekende opvatting van een middenpartij. Ofwel: de Stemwijzer behandelt partijen gelijk die niet gelijk zijn. Het gaat bij Kamerverkiezingen immers niet alleen over die dertig actuele stellingen; er dient ná die verkiezingen een kabinet geformeerd te worden dat het land bestuurt. Natuurlijk vinden kiezers dat óók belangrijk, (de kwaliteit van) het landsbestuur. Maar de vraag of partijen niet alleen een mening hebben over actuele zaken maar ook kundige parlementariërs hebben opgeleid, goede ministers en staatssecretarissen kunnen leveren aan het kabinet, bestuurlijke ervaring hebben bij gemeenten, provincies en waterschappen, weten hoe ze positieve compromissen kunnen sluiten binnen een coalitie – dat alles blijft in de huidige versies van de Stemwijzer buiten beeld. Het is niet moeilijk te repareren. En dat kan op verschillende manieren. Bijvoorbeeld door mensen óók te vragen of ze bestuurlijke ervaring belangrijk vinden, naast meningen over actuele kwesties. Die bestuurlijke ervaring kan dan (via een bestuurservaringsindex bijvoorbeeld) meewegen in de uitslag. Dus ook al is uw meningenuitslag gelijk tussen JA21, Forum en VVD, dan nog eindigt de VVD stijf bovenaan op basis van de bestuurservaring. En ook al zegt de meningenuitslag dat u net zo goed op Volt, de Partij voor de Dieren als GroenLinks-PvdA kunt stemmen – u snapt het. Zo’n verbeterde Stemwijzer kan helpen ongelukken als met het (romp)kabinet-Schoof te voorkomen. Dat is beter voor democratie en rechtsstaat. Frank Kalshoven is econoom en publicist. Reageren? Email: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/de-stemwijzer-moet-de-kiezer-en-het-land-straks-beter-helpen~bec921c4/</guid>
      <pubDate>Sat, 30 Aug 2025 00:00:00 +0200</pubDate>
    </item>
    <item>
      <title><![CDATA[Dan moeten we dus ook wel op middenpartijen gaan stemmen]]></title>
      <description><![CDATA[<p>Elk land krijgt de regering die het verdient. Ja, ook Nederland. Ja, óók het operettekabinet-Schoof hebben we verdiend. Als kiezers zitten we, gelukkig nog wel, achter het stuur, bepalen we de richting van het landsbestuur, en als we een middenkabinet willen, langs de lijnen die ik hier de afgelopen weken heb beschreven, dan zullen we dus op middenpartijen moeten stemmen. Duh. Hoe dan? Door voor onszelf een mentale kiesdrempel in te voeren. Die drempel ziet er uit zoals deze verklaring: ‘Ik, (vul uw eigen naam in), verklaar plechtig bij de aankomende Kamerverkiezingen op een van deze vier middenpartijen te stemmen – GroenLinks-PvdA, VVD, CDA, D66 – tenzij ik een wel zeer goede en dwingende reden heb om op een andere partij te stemmen.’ Ofwel: de lat voor uw stem op een andere partij ligt héél hoog. Voor uzelf dan, hè, ik bemoei me er verder niet mee. Maar, bijvoorbeeld, als u vegan bent en ’s nachts niet kunt slapen van het leed dat dieren wordt berokkend in de vleesindustrie, stemt u dan vooral op 29 oktober op de Partij voor de Dieren. Maar als deeltijdflexitariër met best wel groene en linkse ideeën stemt u (na het ondertekenen van de verklaring) dus gewoon op GroenLinks-PvdA, in het belang van het land. Bent u een doorgewinterde christen, rekkelijk of precies of katholiek of wat dan ook, trouwe kerkganger bovendien (als in: wekelijks, niet trouw een keer per jaar met Kerst), stem dan vooral met volle overtuiging op een kleine christenpartij. Maar in het belang van de bestuurbaarheid van Nederland kiest u dus bij het ontbreken van een zeer sterke motivering voor het CDA. Bent u een rechtse liberaal? Heeft u een afkeer van belasting betalen? Vond u het stiekem toch wel mooi, weer een keer regeren over rechts? Bent u kritisch op de ‘islamitische cultuur’ en vóór ondernemerschap? Prima, maar als u de verklaring ondertekent, stemt u dus VVD, en niet op een van de nieuwere opportunistenpartijen aan de rechterflank, tenzij een ervan u zo aantrekt dat u nooit meer zou kunnen golfen als u er niet op zou stemmen. Als u erg van golfen houdt, tenminste. Bent u liberaal? En sociaal? Internationaal georiënteerd? Dan moet u van zeer goeden huize komen om niet op D66 te stemmen. Tenzij er 220 volt door uw lichaam zou razen als u niet op de jongere concurrent zou stemmen natuurlijk. De één-onderwerp-partijen, de getuigenispartijen, de afsplitsingspartijen, de opportunisten, de scherpslijppartijen, de éénbelangpartijen, en trouwens ook de éénlidpartijen – het is een democratisch feestje dat ze zich allemaal op de kiezersmarkt mogen begeven. Maar de toegang tot de kiezersmarkt is zo laagdrempelig dat de markt er door wordt overspoeld. En belangrijker: we kunnen de versplintering die erdoor veroorzaakt wordt, de bestuurlijke incompetentie ook, nu missen als kiespijn. Want er zijn serieuze vraagstukken op te lossen, zagen we de afgelopen weken misschien ten overvloede, en de situatie in de wereld vraagt om sterk en verstandig landsbestuur. Een bijkomend voordeel is dit. Goed geïnformeerd kiezen uit twintig partijen is héél moeilijk en tijdrovend. Kiezen uit de vier middenpartijen is veel overzichtelijker. Maak het uzelf dus een keer gemakkelijk bij deze verkiezingen. In het belang van het land. Frank Kalshoven is econoom en publicist. Reageren? Email: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/dan-moeten-we-dus-ook-wel-op-middenpartijen-gaan-stemmen~b0ae0a59/</guid>
      <pubDate>Sat, 23 Aug 2025 00:00:00 +0200</pubDate>
    </item>
    <item>
      <title><![CDATA[In de zorg neemt het middenkabinet een impopulaire maatregel: het verhoogt de eigen betalingen]]></title>
      <description><![CDATA[<p>Opeenvolgende kabinetten verzuimden om enkele grote vraagstukken ter hand te nemen. Toch werkten ’s lands ambtenaren gestaag door aan mogelijke oplossingen, geduldig wachtend tot er op een dag een politicus langs zou komen om het ambtelijke voorwerk om te zetten in politieke besluitvorming. Ons middenkabinet, waarvan de kern wordt gevormd door GroenLinks-PvdA, CDA, VVD en D66 (samen goed voor 82 zetels volgens de jongste Peilingwijzer), schat de ambtelijke arbeid op de juiste waarde. Vandaag: de gezondheidszorg. Het zorgstelsel is een tijdbom, niet uitsluitend maar wel grotendeels door de vergrijzing van de bevolking. De ambtelijke Studiegroep Begrotingsruimte brengt in herinnering dat het Centraal Planbureau (CPB) al eens voorrekende dat de collectieve zorguitgaven tussen 2025 en 2060 toenemen van 11 naar ruim 16 procent van het nationaal inkomen, tenminste, als kabinetten tussentijds op hun handen blijven zitten. Volgens de Studiegroep leidt de groeiende zorg tot drie verschillende maar samenhangende vraagstukken. Ten eerste: de personele houdbaarheid van de zorg. Zijn er wel genoeg handen voor aan het bed? Ten tweede: de financiële houdbaarheid. Als de zorg zoveel (collectieve) euro’s opslurpt, is er dan nog wel ruimte voor andere uitgaven aan bijvoorbeeld defensie en onderwijs? Ten derde, en mede als gevolg van de eerste twee: de maatschappelijke houdbaarheid. Is er nog wel draagvlak voor een solidair zorgstelsel als de boel qua financiën en personeel zo uit de klauwen loopt? Tijd voor actie dus, ook en vooral in de langdurige zorg. Internationaal gezien is Nederland hierin uitzonderlijk. Het collectieve voorzieningenpakket is uitgebreid en de eigen betalingen zijn laag. Bovendien is de dienstverlening in de langdurige zorg versnipperd over drie verschillende wetten en uitvoerders, wat inefficiëntie in de hand werkt. Dus: het collectieve voorzieningenpakket kritisch tegen het licht houden; de eigen betalingen verhogen; en voor de langere termijn het stelsel aanpassen. Maar hoe dan? Lang leve de ambtenarij! Want er ligt al anderhalf jaar een document klaar met de onwaarschijnlijk saaie titel Rapport technische werkgroep macrobeheersing zorguitgaven.  Ambtenaren van Volksgezondheid, Welzijn &amp; Sport en Financiën analyseren hierin het zorgstelsel en inventariseren tientallen mogelijkheden om (collectieve) kosten te beheersen.  Die variëren van het verhogen van eigen betalingen, in de langdurige zorg maar ook in de curatieve sector (behandelen en genezen van ziektes en aandoeningen), via het afschaffen van ongecontracteerde zorg, tot het schrappen van huishoudelijke ondersteuning uit de Wmo. In totaal zijn er twintig hoofdlijnen uitgewerkt, met daarbinnen dan weer meerdere ‘uitvoeringsvarianten’. Het ligt allemaal panklaar te wachten op een middenkabinet dat de gevraagde politieke keuzes maakt. Wat hebben al deze maatregelen en uitvoeringsvarianten gemeen? Dat ze, ten opzichte van nu, iets ‘afpakken’ van groepen burgers. Ze krijgen minder van het collectief (dan nu) of betalen zelf meer (dan nu), in afwachting van betere werking van het stelsel waarbij dan niet de burgers maar de uitvoeringsorganisaties minder geld krijgen (dan nu) of voor hetzelfde geld meer moeten leveren (dan nu). Het is dan ook niet gek dat ingrijpen in de zorg op zo weinig politiek enthousiasme kan rekenen. Je krijgt gegarandeerd boze burgers aan je broek. En boze bestuurders. En toch moet het gebeuren. Voor ons allemaal. Tot nut van het algemeen. Dat drievoudige houdbaarheidsprobleem (personeel, financieel, maatschappelijk) lost niet vanzelf op. We moeten de politieke en bestuurlijke moed vinden te doen wat gedaan moet worden. Daar is ons middenkabinet voor. Frank Kalshoven is econoom en publicist. Reageren? Email: frank@frankkalshoven.nl</p>]]></description>
      <guid>https://www.volkskrant.nl/columns-van-de-dag/in-de-zorg-neemt-het-middenkabinet-een-impopulaire-maatregel-het-verhoogt-de-eigen-betalingen~b708770b/</guid>
      <pubDate>Sat, 16 Aug 2025 00:00:00 +0200</pubDate>
    </item>
    <item>
      <title><![CDATA[Het middenkabinet haalt een scherpe zeis door het woud aan fiscale regelingen]]></title>
      <description><![CDATA[<p>Anders dan flankpartijen hecht het politieke midden aan goed beheer van de schatkist. Ook voor het middenkabinet, waarover we op deze plek aan het dagdromen zijn (aan te treden na de Kamerverkiezingen van 29 oktober), is prudent schatkistbeheer een gegeven. Maar hoe scheppen VVD, GroenLinks-PvdA, CDA en D66 dan de financiële ruimte voor investeringen in de toekomst,  zoals de energietransitie, en stijgende overheidsconsumptie, zoals aan defensie? Kortweg? Door de zeis te slijpen en die met forse halen door het woud aan fiscale regelingen te laten glijden. Ja, ik verklaar me nader. ‘Fiscale regelingen’ zijn uitzonderingen in de belastingen, zoals vrijstellingen,  kortingen en verlaagde tarieven. In het Nederlandse belastingstelsel wemelt het ervan, en er is groot geld mee gemoeid. De belastinginkomsten belopen dit jaar een kleine 430 miljard euro. Tegelijkertijd loopt de schatkist door in totaal 125 fiscale regelingen 167 miljard euro aan inkomsten mis. Voor een deel zijn dit prima regelingen. Ze dienen een helder doel, dat actueel is en maatschappelijk relevant. De fiscale regelingen bereiken het gestelde doel ook, met een uitvoerbare en handhaafbare regeling. De kosten van de regeling zijn lager dan de baten. Van dit soort regelingen blijft het middenkabinet uiteraard netjes af. Maar, schrijven ambtenaren van het ministerie van Financiën in een rapport dat een dikke maand geleden verscheen: van die 125 regelingen zijn er  inmiddels 116 netjes geëvalueerd, en liefst 53 ervan krijgen een negatieve uitkomst. Deze negatief beoordeelde regelingen kosten de schatkist 85 miljard euro per jaar, oftewel bijna 5.000 euro per Nederlander. En daar zet het middenkabinet dus juist de zeis in. Deze vrolijke uitdaging illustreert waarom Nederland een breed middenkabinet nodig heeft. Waar fiscale regelingen, vaak al langdurig, overbodig, ondoelmatig, onterecht en/of onrechtvaardig zijn, is sprake van een privilege. En kom niet aan een fiscaal privilege! Want het huis is te klein en de schaamteloze voorvechters van het privilege zullen de achterban mobiliseren, sociale media volstoppen met vergif en de politici zwartmaken die de moed  hebben het privilege te willen afpakken. Onze politici uit het midden moeten kunnen steunen op elkaar. Ja, de VVD is er bij als sommige privileges van ondernemers en ondernemingen sneuvelen; ja, GroenLinks-PvdA gaat akkoord met het laten verdwijnen van het lage btw-tarief; ja, het CDA heeft getekend voor het afschaffen van de fiscale voordelen van boeren; en ja, D66 gaat de koophuizen van de eigen achterban zwaarder belasten. Om eens een paar dingen te noemen. En daar is een goed inhoudelijk verhaal bij nodig. En er moet een wenkend perspectief worden geboden. Maar de partijen moeten elkaar ook politiek kunnen vasthouden als de stormbal wordt gehesen. De breedte van de aanpak bevordert bovendien het draagvlak onder de  burgerij. Als alleen mijn privilege wordt bedreigd, dan ga ik de strijd aan. Waarom ik wel en zij niet? Maar als alle privileges gelijktijdig sneuvelen, dan kan ik er vrede mee hebben dat ook het mijne verdwijnt. Vooral in combinatie met dat goede verhaal en het wenkende perspectief.</p>]]></description>
      <guid>https://www.volkskrant.nl/columns-van-de-dag/het-middenkabinet-haalt-een-scherpe-zeis-door-het-woud-aan-fiscale-regelingen~bfb539ad/</guid>
      <pubDate>Sat, 9 Aug 2025 00:00:00 +0200</pubDate>
    </item>
    <item>
      <title><![CDATA[Wat het middenkabinet kan leren van Donald Trump en van de Denen]]></title>
      <description><![CDATA[<p>We hebben de afgelopen weken al aardig wat Knikkers verzameld voor het middenkabinet dat na de verkiezingen van 29 oktober zou moeten worden geformeerd; en we gaan later deze zomer door met het beschrijven van de inhoudelijke hoofdlijnen van dat sociaal-economische programma. Maar laten we deze week eens kijken naar het spel. Hoe zou dat middenkabinet z’n beslag kunnen krijgen? Het korte antwoord: Denemarken! Ja, ik verklaar me nader. Er zijn democratieën waarin het gebruikelijk is dat politieke partijen, met behoud van hun eigen programma en leiderschap, in het parlement samen optrekken als blok. Wint het blok de meerderheid in het parlement, dan neemt de grootste partij binnen het blok het initiatief om te komen tot een kabinet. De Denen doen het bijvoorbeeld zo, al illustreert het land ook dat van dit gebruik desgewenst kan worden afgeweken. In Nederland, dat zou mijn idee zijn, moet een aantal middenpartijen een (tijdelijk) blok vormen naar Deens voorbeeld. Geen links blok dus; geen rechts blok; maar een groot en stevig centrum dat breed genoeg is om met ruime marges belangrijke problemen op te lossen en uitruilen te doen. De blokpartijen hoeven de verkiezingsuitslag niet af te wachten maar kunnen maandag al aan de slag met het opstellen van een concept-regeerakkoord. Daarin komen (alleen) grote kwesties aan de orde waarover brede overeenstemming is. De verkiezingsprogramma van de middenpartijen bestaan vervolgens uit twee delen: het gezamenlijk ‘blok’ deel, en een partij-eigen stuk. De verkiezingsuitslag op 29 oktober bepaalt vervolgens de machtsverhoudingen binnen het blok. Op basis daarvan wordt het concept-regeerakkoord aangescherpt en aangevuld, en wordt de ministersploeg samengesteld onder leiding van premier Bontebal, premier Yesilgöz of premier Timmermans. Dankzij deze voorbereiding kan het middenkabinet zonder ellenlange formatie snel uit de startblokken. Hierbij moest ik aan de Amerikaanse president Donald Trump denken. Hij heeft bijna uitsluitend rare ideeën, maar de uitvoeringskracht waarmee hij zijn tweede termijn dit jaar begon was indrukwekkend. Zo veel macht als Trump (zich toegeëigend) heeft, hebben Nederlandse kabinetten niet, maar zowel de geopolitieke situatie als de indrukwekkende lijst grote problemen in Nederland vraagt wel om doortastendheid. Vier jaar? Nou, er is veel voor te zeggen dat de betrokken partijen (in principe) afspraken maken voor twee kabinetsperioden. Ook al gaat het middenkabinet voortvarend van start, voor een fundamentele hervorming van het belastingstelsel (inhoudelijk komen we er nog over te spreken) heb je acht jaar nodig. En die tijdhorizon geldt eigenlijk voor alle grote onderwerpen. Is dit wel democratisch? Jazeker wel! Er bestaan keurige democratieën met maar twee grote partijen. Dat een aantal van de (pakweg) twintig partijen op het stembiljet besluit om op onderwerpen inhoudelijk samen te werken is volkomen legitiem. En het staat de partijen links én rechts van het midden natuurlijk vrij om de blokpartijen te vuur en te zwaard te bestrijden. Bovendien: de vrije toetreding tot de kiezersmarkt blijft gegarandeerd. En de middenpartijen zelf? Die bewijzen eerst en vooral Nederland een dienst door het land serieus te besturen. Ze kunnen de consensusdemocratie nieuw leven inblazen; de mooie kant van het poldermodel laten zien; de politieke cultuur herijken. Maar electoraal? Pakt dat wel goed uit voor de middenpartijen? Dat hangt er vooral van af, lijkt me, of ze er een goed verhaal bij vertellen. Lees hier alle artikelen over dit thema</p>]]></description>
      <guid>https://www.volkskrant.nl/columns-van-de-dag/wat-het-middenkabinet-kan-leren-van-donald-trump-en-van-de-denen~b452cd47/</guid>
      <pubDate>Sat, 2 Aug 2025 00:00:00 +0200</pubDate>
    </item>
    <item>
      <title><![CDATA[Het middenkabinet laat iedereen meebetalen aan de AOW]]></title>
      <description><![CDATA[<p>Het regeerakkoord dat we dezer weken bij elkaar bedenken voor het middenkabinet dat er hopelijk wel, maar waarschijnlijk niet zal komen na de Kamerverkiezingen van 29 oktober, zal een kloeke passage moeten bevatten over de vergrijzingskosten. Die vormen namelijk een serieus probleem, en anders dan het wegkijkkabinet-Schoof dient het middenkabinet straks de serieuze problemen (van Nederland) aan te pakken. Welk probleem dan? We verhogen toch de hele tijd de AOW-leeftijd? Dat was toch klaar? Helaas. Nederland vergrijst tot pakweg 2040 steeds verder: steeds meer gepensioneerden ten opzichte van werkenden, en de ‘dubbele vergrijzing’ – een steeds groter aandeel tachtigplussers – is ook al begonnen. De vergrijzing leidt tot omvangrijke stijging  van de zorgkosten (waarover een andere keer meer) én van de kosten van de AOW. De AOW-leeftijd verhogen heeft een deel van het financiële probleem opgelost – niet alles. De kosten van de AOW stijgen van 4,7 procent van het nationaal inkomen in 2025, via 5 procent in 2030 naar 5,7 procent in 2040. Dat is, in euro’s van vandaag, in 2040 dik 10 miljard aan extra kosten. Was dit nou de enige voorzienbare kostenstijging voor de langere termijn, dan kon je daar vast een mouw aan passen. Maar, zeggen de economische topambtenaren verzameld in de Studiegroep Begrotingsruimte in hun recente advies aan het toekomstige kabinet: op de langere termijn zijn ook nog tientallen miljarden nodig voor de klimaat- en energietransitie, nog afgezien van de plens geld die vernieuwing van het belastingstelsel zal vragen. Het huidige AOW-beleid is in de huidige vorm onhoudbaar. Kernvraag: wie betaalt? Alleen werkenden betalen AOW-premie. En dat gaat echt over forse bedragen, namelijk maximaal een kleine 7.000 euro premie bij een bruto jaarinkomen van 38 duizend euro. Toch zijn die premie-inkomsten al jaren onvoldoende om de AOW-uitkeringen van te betalen. De overheid betaalt daarom mee vanuit de belastinginkomsten. Inmiddels komt meer dan de helft van de AOW-uitkeringen uit de schatkist. Door de vergrijzing krijgen we de komende jaren steeds meer AOW-gerechtigden, maar niet (veel) meer werkenden. Een steeds groter deel van de AOW zal daarom uit de schatkist (moeten) worden betaald. Dit moet anders, adviseren de economisch topambtenaren. ‘Van alle leeftijdsgroepen’, schrijven ze, ‘hebben gepensioneerden het hoogste mediane vermogen en het minste risico op armoede.’ Mensen met alleen (een onvolledige) AOW, al dan niet in combinatie met een klein pensioen, zijn de risicogroep. Maar die groep is klein. Het ambtelijke voorstel is daarom ‘om de AOW-premie ook in te voeren voor AOW-gerechtigden’. Zo kan een groot deel van de oplopende AOW-kosten worden opgevangen, zonder dat dit ‘raakt aan ouderen die afhankelijk zijn van alleen de AOW of een beperkt aanvullend pensioen’. In te voeren met kleine stapjes, zodat over achttien jaar alle mensen met inkomen naar draagkracht gezamenlijk de AOW-kosten betalen. Hogere lasten! Voor gepensioneerden! Dat is toch zeker electorale zelfmoord? Nou, het kan ook anders hoor. Dit voorstel regelt de betaalbaarheid van het huidige AOW-niveau. De AOW-uitkering in de toekomst verlagen kan natuurlijk ook. Maakt voor de schatkist niet uit. Maar dan is (ook) de risicogroep de pineut. Armoede! Bij gepensioneerden! Zou dat electoraal beter zijn? Hier is het laatste woord vast nog niet over gezegd. Maar laat één ding duidelijk zijn: dit soort vraagstukken lost zichzelf niet op. Ook hiervoor hebben we een serieus kabinet nodig.</p>]]></description>
      <guid>https://www.volkskrant.nl/columns-van-de-dag/het-middenkabinet-laat-iedereen-meebetalen-aan-de-aow~bf31f294/</guid>
      <pubDate>Sat, 26 Jul 2025 00:00:00 +0200</pubDate>
    </item>
    <item>
      <title><![CDATA[Het middenkabinet dringt de arbeidsmigratie voor laaggeschoold werk terug]]></title>
      <description><![CDATA[<p>Gezien de toestand in de wereld, gezien de verzameling serieuze problemen in Nederland, gezien de ervaring die we nu opdoen met een experimenteel rechts kabinet, werken we dezer weken aan een regeerakkoord op hoofdlijnen. Laat na 29 oktober, verkiezingsdag, zo snel mogelijk een goed middenkabinet aan het werk gaan: VVD, GroenLinks-PvdA, CDA, D66 samen in een brede middencoalitie. Na funderend onderwijs, arbeidsmarkt, landbouw en de woningmarkt, kijk ik deze week naar het beleid over arbeidsmigratie. Het keepersgeluk wil dat juist deze week Laura van Geest (nu baas van de Autoriteit Financiële Markten, voorheen directeur van het Centraal Planbureau) een beleidsonderzoek presenteerde over het onderwerp. Onder haar onafhankelijke voorzitterschap werkten ambtenaren van verschillende ministeries samen in een ‘interdepartementaal beleidsonderzoek’ met als kernvraag: hoe kan Nederland grip krijgen op arbeidsmigratie? Welk beleid kan een kabinet voeren? De kern van de zaak is dat Nederland de vraag van werkgevers naar arbeidsmigranten moet inperken, alleen en vooral waar het laaggeschoold werk betreft. Het arbeidsaanbod van de migranten zelf beperken is niet mogelijk, omdat binnen Europa vrij verkeer van personen bestaat. Hoe beperk je de vraag naar arbeidsmigranten? Vooral door arbeid duurder en vaster te maken, geheel in lijn met het arbeidsmarktbeleid van ons gedroomde middenkabinet. Nederland moet een hogelonenland willen zijn! Sectoren die nu zwaar leunen op de inzet van (onderbetaalde) arbeidsmigranten ondervinden de gevolgen van de duurdere arbeid, zoals de (glas)tuinbouw, slachterijen, de logistiek en de metaalindustrie. Duurdere arbeid betekent duurdere producten betekent minder afzet. En dan? Dan moeten ondernemingen veranderen. Overstappen op andere producten; de productie verplaatsen naar een ander land; of het productieproces zo veranderen dat de kostprijs daalt ondanks de duurdere arbeid. Dat laatste betekent arbeidsbesparend innoveren, nieuwe technieken bedenken en toepassen dus, en Van Geest stelt voor deze sectoren hierbij te helpen, bijvoorbeeld met innovatiesubsidies. De prikkels voor ondernemingen kunnen op andere manieren worden versterkt. Het middenkabinet kan fiscale voordelen inperken, sectorale subsidies afbouwen en kan op de negatieve effecten van de productie van deze sectoren een prijs zetten. Het gevolg moet zijn dat er een afname te zien is in de groep arbeidsmigranten, nu grofweg 700 duizend personen groot, nog los van de 140 duizend meereizende gezinsleden. Naarmate het beleid succesvoller is, neemt ook de druk op bijvoorbeeld de woningmarkt af. Deze hoofdlijn kan op allerlei manieren concreet worden uitgewerkt. In het rapport staan liefst 69 concrete voorstellen opgesomd. In alle gevallen moet het wettelijk minimumloon stijgen, maar zonder dat de AOW en andere uitkeringen mee omhooggaan. De handhaving van arbeidsmarktregels moet sowieso strikter, inclusief het hogere minimumloon, net als de controle door de Belastingdienst. Maar het gaat bij de maatregelen ook om dingen als: het afschaffen van het verlaagde btw-tarief in de sierteelt. En: het beprijzen en normeren van stikstof en CO2-uitstoot. Met dit onderzoek in de hand heeft het middenkabinet dus volop mogelijkheden om te sturen op arbeidsmigratie voor laaggeschoold én laagbetaald werk. De boodschap aan de betrokken ondernemingen is helder: aanpassen (en de overheid gaat helpen) of vertrekken (als je dat liever doet). Nederland, vindt het middenkabinet namelijk, moet een hogelonenland zijn.</p>]]></description>
      <guid>https://www.volkskrant.nl/columns-van-de-dag/het-middenkabinet-dringt-de-arbeidsmigratie-voor-laaggeschoold-werk-terug~bb5cc086/</guid>
      <pubDate>Sat, 19 Jul 2025 00:00:00 +0200</pubDate>
    </item>
    <item>
      <title><![CDATA[Het middenkabinet verhoogt de huren (en de huurtoeslag stijgt mee)]]></title>
      <description><![CDATA[<p>Het middenkabinet waarover we dezer weken nadenken heeft inmiddels beleid voor beter funderend onderwijs, de arbeidsmarkt, inclusief investeringen in lerende volwassenen, en de landbouw, dat de sector met straffe hand naar de toekomst leidt. Deze week: woningmarktbeleid. Maar dan anders. Want natuurlijk, er moeten (meer) huizen worden gebouwd, en het is goed dat de rijksoverheid daaraan meer sturing kan geven dan voorheen. Minder hindermacht: prima. En uiteraard gaat het middenkabinet statushouders op dezelfde manier behandelen als andere mensen die in Nederland mogen wonen. Maar dan. In plaats van investeerders in de woningmarkt het leven zuur te maken, gaat het middenkabinet de investeerders juist aantrekken. Het belangrijkste is dat de huren de komende jaren flink mogen stijgen. Woningbouwcorporaties en commerciële investeerders (zoals uw pensioenfonds) zien hierdoor hun inkomsten stijgen en krijgen meer investeringsruimte. De hogere huren maken het ook aantrekkelijker om (weer) in de woningmarkt te investeren. Het kabinet maakt afspraken met corporaties over de extra woningbouw die ze met hun extra inkomsten kunnen realiseren en het voegt daaraan afspraken toe over de verkoop van bestaande corporatiewoningen. De sector moet extra bouwen én extra woningen verduurzamen, niet zozeer groter worden. En die arme huurders dan? Dat valt mee. Want de huurtoeslag stijgt mee. Voor de mensen met de laagste inkomens betekent dit dat hun huur net zo hard stijgt als hun huurtoeslag en dat zij dus in hun koopkracht niets merken van de huurstijging. Mensen met hogere inkomens betalen wel meer, omdat de huurtoeslag bij het stijgen van het inkomen wordt afgebouwd. Maar dat is dan ook precies de bedoeling, zeker wanneer ze met relatief hoge inkomens wonen in een sociale huurwoning. Ook eigenaren van woningen gaan meebetalen. De eigen woning gaat op enig moment op in de nieuwe ‘vermogensbox’ van een nieuw te ontwerpen fiscaal stelsel. Vooruitlopend hierop verhoogt het middenkabinet stapsgewijs het eigenwoningforfait en verlaagt het het percentage van de hypotheekrenteaftrek (verder). Deze maatregelen verkleinen de vermogensongelijkheid (een pietsje), zijn fijn voor de schatkist en hebben denkelijk een matigend effect op de huizenprijzen. Eigenlijk is dit allemaal niets anders dan de bal het werk op de woningmarkt laten doen, in casu dus de economie, in plaats van zelf over de markt te draven en hierbij het ene zeggen (‘we moeten bouwen, bouwen, bouwen’) en het andere doen (de mensen die willen bouwen wegjagen). Politici bouwen zelf geen huizen, hè. Een tweede pijler van het woningmarktbeleid van het middenkabinet is moeilijker en spannender. Er lijkt een (welvaarts)wereld te winnen door betere herverdeling van de bestaande woningvoorraad. Gemiddeld hebben we in Nederland per persoon steeds meer woonruimte. Maar we slagen er onvoldoende in die ruimte rationeel te verdelen. Duur gezegd: de allocatieve efficiëntie van de woningmarkt is laag. Een huiselijk voorbeeld. Een weduwnaar woont in de grote eengezinswoning waar zijn kinderen ooit opgroeiden. Zijn kinderen wonen met zijn kleinkinderen in te kleine corporatieflats. Je zou graag zien dat de weduwnaar een leuke flat vindt. Dan komt er een eengezinshuis vrij. Vindt-ie later ook nog een nieuwe partner? Dan komt er na samenwonen (hopelijk) een appartement vrij. Bij slimmer verdelen hoef je minder te bouwen. Nederland telt alleen al 3,3 miljoen eenpersoonshuishoudens (van de 8,4 miljoen). Al weet je maar een fractie van de mensen te verleiden, dan helpt dat. Maar het lastige is dat we hiervoor nog geen uitgewerkt plan hebben. Het woningmarktbeleid van het middenkabinet is daarom rechttoe, rechtaan economie. Maar de spannende opdracht is om daarnaast een plan te bedenken voor het beter verdelen van de woningvoorraad.</p>]]></description>
      <guid>https://www.volkskrant.nl/columns-van-de-dag/het-middenkabinet-verhoogt-de-huren-en-de-huurtoeslag-stijgt-mee~ba55dcbc/</guid>
      <pubDate>Sat, 12 Jul 2025 00:00:00 +0200</pubDate>
    </item>
    <item>
      <title><![CDATA[Het middenkabinet helpt boerenbedrijven met straffe hand zich aan te passen]]></title>
      <description><![CDATA[<p>Het middenkabinet waarover we dezer weken aan het nadenken zijn heeft inmiddels onderwijsbeleid en arbeidsmarktbeleid. Kunnen VVD, GroenLinks-PvdA, CDA, D66 (en/of eventueel een kleintje erbij) samen ook werkend landbouwbeleid maken na de verkiezingen in oktober? Natuurlijk wel. Het coalitieakkoord zal moeten beginnen met feiten, want dat is de basis van de samenwerking. Kern van de zaak is dat de huidige landbouwsector minder dan 1,5 procent van de Nederlandse economie omvat en hogere schade veroorzaakt dan waarde toevoegt. De schade betreft onder meer de gezondheid van mensen; CO2-uitstoot ten nadele van het klimaat; stikstofuitstoot ten nadele van de natuur. De sector ontvangt uit de schatkist naast omvangrijke subsidies nóg grotere fiscale voordelen. Dit is een onhoudbare situatie. Het doel van de coalitie is een landbouwsector bouwen die welvaart toevoegt in plaats van vernietigt. De coalitie nodigt de sector uit hiertoe met plannen te komen en reserveert geld om die te helpen realiseren. Het kabinet krijgt wel alvast een rijtje maatregelen mee. Eén: alle fiscale voordelen die de sector nu geniet worden binnen tien jaar stapsgewijs afgebouwd. Fiscaal worden boerenbedrijven net zo behandeld als andere mkb-ondernemingen. Twee:  de overheid voert een stevige belasting in op wat de een ‘gewasbeschermingsmiddelen’ noemt en de ander ‘landbouwgif’. De hoogte van de belasting varieert met de schadelijkheid van de gebruikte stoffen voor mens en natuur. De opbrengst van deze belasting wordt gebruikt om boeren te helpen omschakelen naar productie zónder chemische middelen. Drie: de overheid voert een landnorm in voor vee. Langs de lijnen: x koe per hectare. Deze norm wordt de komende jaren steeds scherper zodat de veeteelt gedwongen extensiveert. Het gevolg is minder mest per hectare, en dus minder stikstof. Vier: de overheid gaat voorlopig onverminderd door met het uitkopen van kippen- en varkenshouderijen. Vijf: de overheid breidt de Arbeidsinspectie uit om intensiever toezicht te houden op het werken (door arbeidsmigranten) in de landbouwsector. Malafide uitzendbureaus worden opgeheven en hun bestuurders uit de sector geweerd. Zes: de overheid stelt structureel geld beschikbaar voor boeren die maatschappelijke diensten leveren. Kruidenrijk grasland cultiveren (in plaats van raaigras); hagen en heggen planten; laat in het seizoen maaien omwille van de nesten van weidevogels; en zo voort en verder. Dit basispakket aan maatregelen kan natuurlijk verder worden uitgebreid. Maar het gaat vooral om de richting. Normalisering. Niet zo veel kapsones. De feiten accepteren. Niet denken dat je recht hebt op speciale behandelingen omdat je een landbouwvoertuig hebt om de snelweg mee te blokkeren. Er zijn duizenden boerenbedrijven die al wél toekomstbestendig werken. Laten zij de toonzettende ondernemingen zijn, de komende kabinetsperiode. Voor een normalisering van de sector, een sector ook die voor de Nederlandse samenleving meer waarde creëert dan toevoegt, is meer nodig dan dit basispakket. Daar is dat gesprek dus voor. Supermarkten moeten helpen (om ons, de consumenten, stap voor stap te verleiden tot betere keuzen). Banken moeten helpen, bij het financieren van de omschakeling van boerenbedrijven. Natuurorganisaties moeten helpen (door heldere eisen te stellen aan het gedrag van de boerenburen van natuurgebieden). Zo hebben we Nederland decennialang bestuurd. De politiek geeft richting aan (welvaart verhogen in de landbouw); neemt op hoofdlijnen maatregelen (het basispakket); voert het gesprek met betrokkenen over wat er verder nodig is (redelijk en op een normale toon). Ik krijg steeds meer zin in dat kabinet!</p>]]></description>
      <guid>https://www.volkskrant.nl/columns-van-de-dag/het-middenkabinet-helpt-boerenbedrijven-met-straffe-hand-zich-aan-te-passen~ba20ef95/</guid>
      <pubDate>Sat, 5 Jul 2025 00:00:00 +0200</pubDate>
    </item>
    <item>
      <title><![CDATA[Het middenkabinet moet investeren in mensen, want alleen zo kan Nederland een hogeloneneconomie worden]]></title>
      <description><![CDATA[<p>De (jeugd)minimumlonen waren nog niet omhooggegaan of in de supermarkten verschenen de zelfscankassa’s. Dit is een voorbeeld van hoe hogere lonen bedrijven kunnen uitdagen om meer te investeren (in nieuwe technologie). De caissières, die door overheidsingrijpen in het wettelijk minimumloon euro’s per uur duurder werden, werden simpelweg vervangen door apparaten. Supermarkten werden er (iets) kapitaal- en technologieintensiever van; de arbeidsproductiviteit per uur steeg hierdoor (licht). Het programma van de middencoalitie, waarover we op deze plek aan het nadenken zijn, moet een voorbeeld nemen aan deze beweging van hogere lonen, hogere investeringen (in technologie) en een stijgende arbeidsproductiviteit. Nederland, zo zouden VVD, PvdA, CDA, D66 en/of een juniordeelnemer na 29 oktober in hun coalitieakkoord kunnen opschrijven, moet een hogeloneneconomie willen zijn.  En geen lageloneneconomie. Wat is daarvoor nodig op de arbeidsmarkt? Allereerst een herbevestiging dat het voltallige politieke midden de analyse, conclusies en aanbevelingen van de commissie-Borstlap onderschrijft. Vlak na de publicatie van In wat voor land willen wij werken, ruim vijf jaar geleden, was die brede steun er volop. En hoewel er een coronacrisis tussendoor fietste, werkt het ministerie van Sociale Zaken en Werkgelegenheid nog steeds aan de uitwerking en implementatie in wet- en regelgeving. Maar Madre de Dios wat gaat dat allemaal traag. Flexibele arbeid beteugelen; méér vaste contracten. Dat was een van de motto’s. Vaste contracten flexibeler maken. Dat was een ander. Dring die rare wildgroei aan zzp’ers terug. Was een derde. Beperk hun belastingsvoordelen (dat gaat op zich goed) en verplicht hen zich te verzekeren tegen inkomensverlies door arbeidsongeschiktheid (nog steeds niet geregeld). Maar aan deze zaken wordt tenminste gewerkt. Ze gaan eigenlijk allemaal over het thema van een bestendige arbeidsrelatie tussen werkenden en werkgevenden, waarbij de bestendigheid uitlokt om in elkaar en in de relatie te investeren. De bestendigheid is noodzakelijk om een hogeloneneconomie te zijn. Maar het is niet voldoende. Naast bestendige arbeidsrelaties is het hiervoor óók nodig dat de beroepsbevolking zich steeds ontwikkelt, in kennis, in kunde, in vaardigheden. De beroepsbevolking is het ‘menselijk kapitaal’ van de Nederlandse economie en dat kapitaal moet worden gekoesterd, onderhouden, uitgebreid. Gecombineerd met financieel kapitaal en technologie helpt dat bloeiende menselijk kapitaal namelijk de groei van de arbeidsproductiviteit, de groei van de economie. De commissie-Borstlap stelde hiertoe voor om voor alle volwassenen in Nederland een ontwikkelrekening te open, met geld om te investeren in op-, om-, na-, en bijscholing nádat mensen van school waren gekomen om te gaan werken. De overheid kan op die rekening storten; maar werkgevers net zo goed. Samen investeren in mensen. Maar dit hele onderwerp is foetsie. Weg. Van de aardbodem verdwenen. Dit komt vast niet in de laatste plaats omdat de invoering van de zogeheten Stap-regeling in 2022 een rommeltje werd. Uitverkoren burgers mochten voor 1.000 euro scholing kopen, en gaven dat soms uit aan, laten we zeggen, nutteloze kennis. Tegelijkertijd lachten sommige scholingsaanbieders zich een hoedje terwijl ze cursussen van 200 euro voor 1.000 euro verkochten. Eind 2023 viel het doek voor de regeling. Terecht. Maar scholing hoort als onderwerp terug op de politieke A-lijst. Het kabinet moet ermee aan de slag. Het is namelijk een puzzel met vijf stukken. Bestendige arbeidsrelaties; hogere lonen; bedrijfsinvesteringen in kapitaal en technologie; kwalitatief betere beroepsbevolking; stijgende arbeidsproductiviteit.  Laat je de investeringen in mensen zitten dan krijg je deze puzzel niet gelegd. Frank Kalshoven is econoom en publicist (en was lid van de commissie-Borstlap).</p>]]></description>
      <guid>https://www.volkskrant.nl/columns-van-de-dag/het-middenkabinet-moet-investeren-in-mensen-want-alleen-zo-kan-nederland-een-hogeloneneconomie-worden~bc21acbc/</guid>
      <pubDate>Sat, 28 Jun 2025 00:00:00 +0200</pubDate>
    </item>
  </channel>
</rss>
