<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[Het nadenken over het volgende kabinet moet beginnen: wat is de beste weg?]]></title>
      <description><![CDATA[<p>Mogen we al gaan nadenken over het volgende kabinet?, vroeg ik vorige week. Tuurlijk mocht dat. En nu het kabinet prompt gevallen is, en we op onze wenken zijn bediend, is het zelfs een verplichting. Hoe kan het volgende (midden)kabinet wél een aantal van de grote problemen oplossen die het gevallen kabinet zo onverantwoord heeft laten liggen? Het antwoord op deze vraag is saai. Sorry. De korte versie van het antwoord is namelijk: polderen. Verantwoorde politici van serieuze partijen moeten samen, en op veel onderwerpen ook samen met bestuurders van betrokken organisaties, werkbare oplossingen afspreken voor echte problemen. Deze oplossingen zijn, in het gunstigste geval, effectief én efficiënt. Dit mag dan saai zijn, of in elk geval saai lijken, andere smaken zijn er niet in een land als Nederland. We zijn een land van minderheden, we zijn een land van coalitievorming, en als we er ‘samen niet uitkomen’ dan loopt de polder vol met water. En inderdaad, dat klotst op menig onderwerp al tegen de kuiten. Dit wezenskenmerk van Nederland impliceert dat (politieke) bestuurders compromissen kunnen sluiten, water bij de wijn kunnen doen. En dat is het moeilijkste van alles: goede compromissen sluiten. Stel: ik vind onderwerp A erg belangrijk en heb hiervoor het voorstel nummer 1. U vindt onderwerp G belangrijk en hebt hiertoe voorstel 7. Wij onderhandelen over een coalitieakkoord. Wat gaan we doen? Welk compromis sluiten we? Laat we het erover eens zijn dat A en G beide belangrijke onderwerpen zijn. Wat is dan de volgende stap? Zijn mijn A1 en uw G7 uitvoerbaar, effectief en efficiënt? Laat dat het geval zijn. Dan is het toch simpel? Nee. Want laat mijn A1 nu de belangen schaden van uw achterban. En uw G7 de belangen van de mijne. Wat dan? Dan zijn er meerdere uitkomsten mogelijk: een positief compromis, een negatief compromis en een inhoudelijk compromis. We kunnen, ten eerste, afspreken dat we beide oplossingen voor deze echte problemen gaan uitvoeren, ondanks de ophef die zal ontstaan in onze achterbannen. Met dit positieve compromis bewijzen we het land een dienst. We kunnen ook afspreken: we doen mijn A1 niet en uw G7 evenmin. Dan hebben we een fijne politieke overeenkomst, die uw achterban en de mijne rustig houdt. Met dit negatieve compromis bewijzen we het land geen dienst. We kunnen ook een inhoudelijk compromis sluiten. We doen ze allebei, maar u sleutelt net zolang aan mijn A1 totdat het een draak is geworden; en ik onderhandel net zolang door tot uw G7 op een koeienvlaai lijkt. De draak en de koeienvlaai zijn geen uitvoerbare, effectieve laat staan efficiënte oplossingen meer, en dus blijven de echte problemen bestaan, nu toegedekt met een extra laag complexe regelgeving. Naast dit slechte inhoudelijke compromis, kunnen we uiteraard ook een goed inhoudelijk compromis sluiten, waarmee we het land wél een dienst bewijzen. Denk aan dingen als: we voeren G7 in, maar iets langzamer. Of: met wat meer compensatie voor de verliezers. Of: onder voorwaarden. We zoeken dus naar een coalitie die op de belangrijke inhoudelijke onderwerpen vooral positieve compromissen weet te sluiten, op onderwerpen (A1 én G7), of inhoudelijk (een acceptabel aangepast A1 én een acceptabel aangepast G7). De kans dat dit gaat lukken moet niet te hoog worden ingeschat. En toch is het wat Nederland nodig heeft.</p>]]></description>
      <guid>https://www.volkskrant.nl/columns-van-de-dag/het-nadenken-over-het-volgende-kabinet-moet-beginnen-wat-is-de-beste-weg~bdc4ada0/</guid>
      <pubDate>Sat, 7 Jun 2025 00:00:00 +0200</pubDate>
    </item>
    <item>
      <title><![CDATA[Het nadenken over het volgende kabinet mag beginnen]]></title>
      <description><![CDATA[<p>Mogen we al? Of is het te vroeg? Het is nooit te vroeg, zou ik denken, om na te denken over de toekomst. En er is alle aanleiding om vast aan de slag te gaan met het volgende kabinet. Dat wordt sowieso ingewikkeld. Hoezo het volgende kabinet? Het huidige, zoveel mag na bijna een jaar regeren toch wel geconcludeerd worden, is geen succes. Het kabinet krijgt inhoudelijk niets voor elkaar; de coalitiepartners gaan rollend over straat; het besluitvormingsproces in dit ‘extra-parlementaire’ experiment is chaotisch. Beloften van partijleiders, ministers, partijen blijken niets waard. Als linksig mens kun je je storen aan de gebezigde taal en de hufterigheid. Maar voor rechtsige kiezers is dit kabinet een veel grotere teleurstelling. Héb je een keer een rechts kabinet, blijkt het eerst en vooral incompetent. Je ziet het terug in de peilingen. In de huidige Tweede Kamer hebben de coalitiepartijen samen 88 van de 150 zetels, een ruime meerderheid. Volgens de Peilingwijzer van deze week is het zetelaantal van de vier coalitiepartijen gedaald tot 62, ver van een meerderheid verwijderd. NSC implodeert van 20 naar 2 zetels; BBB houdt minder dan de helft van de huidige zetels over (van 7 naar 3), en eenmanspartij Wilders keilt van 37 omlaag naar 29 zetels. Enige winnaar is de VVD, van 24 naar 28 zetels. Het lijkt me (zo goed als) uitgesloten dat NSC en BBB ooit nog groot electoraal succes boeken. En het lijkt me sterk dat er ooit nog een partij zal zijn die wil samenwerken met de PVV. Schoof II? Laten we daar geen denkkracht aan verspillen. Maar wat dan wel? Een kabinet van het midden, van partijen met een bestuurlijke traditie en geschiedenis. Een kabinet van partijen, om het maar eens zo te zeggen, die hun verkiezingsprogramma’s wél laten doorrekenen door het Centraal Planbureau (CPB). Niet omdat de uitkomst hiervan zaligmakend is, maar omdat deelname aan die rekenexercitie aangeeft dat de partijen serieus zijn in hun voornemen daadwerkelijk beleid te voeren om echte problemen op te lossen. Is de wens de vader van de gedachte? Oók. Maar in de peilingen zie je, naast versplintering, de kiezer terugkeren naar vertrouwde waarden. Het duidelijkst zie je het rond BBB, NSC en het aloude CDA. De ‘spin-offs’ van de christen-democratie imploderen en de oude moeder floreert. Het CDA stijgt van de huidige 5 zetels naar 18. GroenLinks-PvdA klimt van 25 naar 27 zetels. De VVD, die vlak na de formatie fors zetels inleverde in de peilingen, is inmiddels 4 zetels groter dan in de huidige Kamer. D66 wint één (schamele) zetel naar 11. Dit zullen de vier kernspelers zijn tijdens de volgende formatie. Met z’n vieren zijn ze nu goed voor 84 zetels. Maar een combinatie van drie van de vier met een kleinere partij kan uiteraard ook. Zouden betrokken partijen willen beginnen met verkennen? Kernvraag hierbij: hoe kunnen we met een middenkabinet wél een aantal van de grote problemen oplossen die het huidige kabinet zo onverantwoord laat liggen. Tot slot. De timing voor het beëindigen van dit kabinet is aan de VVD. Zolang de PVV in de peilingen blijft krimpen en de VVD zelf blijft groeien zal de neiging zijn de wanvertoning te laten voortduren. Dat het niet te lang moge duren.</p>]]></description>
      <guid>https://www.volkskrant.nl/columns-van-de-dag/het-nadenken-over-het-volgende-kabinet-mag-beginnen~baa11253/</guid>
      <pubDate>Sat, 31 May 2025 00:00:00 +0200</pubDate>
    </item>
    <item>
      <title><![CDATA[De stijgende pensioenleeftijd illustreert ons vermogen te veranderen]]></title>
      <description><![CDATA[<p>Het oplossen van grote problemen is door het kabinet uitgesteld. Nee, niet tot Sint Juttemis. Althans, als dat zo is, moet dat nog blijken. Maar tijdens het recente overleg over de Voorjaarsnota kwamen de coalitiepartijen niet tot overeenstemming over belangrijke onderwerpen als de stikstofcrisis, de woningschaarste en de bekostiging van defensieuitgaven. Men volstond daarom met het hapsnap aanpassen van de bestaande begroting, gebruikmakend van plakband, paperclips, Tipp-Ex en een stukje rondzwervend elektrasnoer. Het is nu wachten op de volgende ronde, de besluitvorming over de begroting voor komend jaar. Lukt het dan wel om spijkers met koppen te slaan? Omdat optimisme (volgens de filosoof Karl Popper dan toch) een morele opdracht is, wil ik een voorbeeld geven van een ‘groot werk’ dat de afgelopen decennia door de politiek is verricht. Ter inspiratie van het kabinet, maar ook om ons burgers moed in te praten dat het heus niet zo hoeft te zijn dat er in Den Haag alleen maar vliegen worden afgevangen, onzin wordt beweerd en knollen worden verkocht alsof het citroenen zijn. Kundige politici weten maatschappelijke problemen op te lossen. Kijk maar. Het grote werk waar ik op doel was moeilijk. Het vereiste lef. Er moest maatschappelijke weerstand worden overwonnen. Maar het was nodig. En het is gelukt. De feitelijke pensioenleeftijd, meldde het Centraal Bureau voor de Statistiek onlangs, is in 2024 gestegen tot boven de 66 jaar. Twintig jaar geleden gingen Nederlanders nog gemiddeld met 61 jaar met pensioen. Nederlanders werken dus de facto vijf jaar langer door. Dit levert arbeidsinkomen op, en belastinginkomsten, en scheelt AOW- en pensioenuitkeringen. Zo leveren oudere werkenden een grote bijdrage aan het draaglijk houden van de kosten van de vergrijzing. Hoe uitzonderlijk is dit, Europees gezien? Nou, lees ik in een studie van eind vorig jaar hierover van het Europese statistiekbureau Eurostat, de trend is in heel Europa hetzelfde: tot op steeds hogere leeftijd doorwerken. Gemiddeld in de hele Europese Unie (in 2023) gaan werkenden met pensioen als ze 61,3 jaar oud zijn. Maar Nederlanders horen wel tot de langste doorwerkers, samen met de Denen, Zweden, Ieren en Spanjaarden. Als je als land, als politiek, als kabinet zo’n hervorming voor elkaar kunt boksen, dan kun je ook nog wel wat andere problemen oplossen. Ik sloeg aan op een opmerking van Jeroen Hinloopen onlangs in NRC. Deze onderdirecteur van het Centraal Planbureau geeft als zijn mening te kennen dat Nederland ‘bestuurlijk incompetenter’ lijkt te zijn geworden. En daar geeft hij goede voorbeelden van, waaronder ons onvermogen om het belastingstelsel onder handen te nemen. Treurig genoeg. Maar als je pakweg 10 miljoen werkenden vijf jaar langer kunt laten doorwerken, dan kun je toch ook een belastingstelsel hervormen? En vijftigduizend boerenbedrijven de weg naar de toekomst wijzen? En het onderwijs fiksen? De woningmarkt hervormen? Succesvol klimaatbeleid voeren en de natuur beschermen? Ja, dat kan Nederland. Natuurlijk kan dat. Het vereist consensuspolitiek in onze consensusdemocratie. Nederland is de afgelopen jaren natuurlijk helemaal niet bestuurlijk incompetenter geworden. De competentie is er nog steeds, óók om ‘grote werken’ te verrichten. Deze wordt alleen sterk onderbenut. De aanloop naar de begroting van komend jaar is voor coalitie en kabinet een nieuwe kans om te laten zien dat ze deze competentie onder de knie hebben. Gebeurt er dan weer niets, dan valt de opdracht van Popper optimistisch te zijn misschien wel niet meer vol te houden.</p>]]></description>
      <guid>https://www.volkskrant.nl/columns-van-de-dag/de-stijgende-pensioenleeftijd-illustreert-ons-vermogen-te-veranderen~b638bac3/</guid>
      <pubDate>Sat, 24 May 2025 00:00:00 +0200</pubDate>
    </item>
    <item>
      <title><![CDATA[De economie stagneert terwijl de inflatie oploopt: stagflatie. Laten we dus hopen meer slecht economisch nieuws]]></title>
      <description><![CDATA[<p>Net als je denkt dat het wel goed zal komen met de Nederlandse economie meldt het Centraal Bureau voor de Statistiek (CBS) vrijdag: inflatie in april 4,1 procent. Het is een voorlopig cijfer, dus het kan nog lager uitvallen (ook hoger natuurlijk) maar die 4,1 procent is op zichzelf genomen een vieze tegenvaller. Hoge inflatie is schadelijk voor de economie. Daarom zijn centrale banken onafhankelijk van de politiek zodat ze inflatie kunnen bestrijden met renteverhogingen, ook als die regeringen slecht uitkomen. Hoge inflatie is extra schadelijk als een land deel uitmaakt van een muntunie en de economie ‘uit de pas loopt’ met de andere leden. Dat geldt nu voor Nederland. De Europese Centrale Bank (ECB) moet rentebeleid maken voor het hele eurogebied. En de gemiddelde inflatie in het hele gebied is door een reeks renteverhogingen in de afgelopen jaren gestaag aan het dalen. De inflatiepiek was 11 procent in november 2022. De meest recente stand uit maart is: 2,5 procent. Bravo. Maar achter dat gemiddelde gaan grote verschillen schuil. In grote Europese economieën (Duitsland, Frankrijk, Spanje, Italië) is de inflatie nu lager dan gemiddeld. In veel Oost-Europese landen ligt die juist hoger. En in Nederland dus ook. Als land met een bovengemiddeld hoge inflatie hoop je op afkoeling van de economie. En daarin leek Nederland zo aardig op weg. De economische groei in het eerste kwartaal bedroeg een magere 0,1 procent. Het consumentenvertrouwen was al zeven maanden op rij gedaald. Investeringen waren gekrompen. Het aantal gewerkte uren daalde in het eerste kwartaal. De werkloosheid liep op. Het CBS gebruikt dertien van zulke indicatoren om te kijken hoe het gaat met de conjunctuur in de economie en stelde deze week vast dat ‘12 van de 13 indicatoren slechter zijn dan hun langjarige trend’. Kortom, er was allemaal ‘slecht nieuws’ dat in een toestand van uit de pas lopende hoge inflatie dus verandert in ‘goed nieuws’. Maar dan moet, door die afkoeling van de economie, de voortdurende stijging van prijzen dus wel afremmen. Maar dit zijn de maandcijfers gedurende dat afkoelkwartaal. Januari: 3,3 procent. Februari: 3,8. Maart: 3,7. April: 4,1 (voorlopig). Dat is met de beste wil van de wereld geen trend omlaag. Dus: de economie remt af, terwijl tegelijkertijd de inflatie stijgt. De term die economen gebruiken voor zo’n toestand is ‘stagflatie’, een samentrekking van stagnatie en inflatie. De jaren zeventig van de vorige eeuw zijn hiervan het (trieste) schoolvoorbeeld. Keihard saneren van de economie was destijds de enige uitweg. Zover hoeft het nu niet te komen, gelukkig. Het definitieve inflatiecijfer over april kan meevallen. De inflatie kan iets meer tijd nodig hebben om te gaan dalen richting het Europese gemiddelde. Maar in de tussentijd is het wel jammer dat het kabinet de Voorjaarsnota niet heeft gebruikt om een bijdrage te leveren aan het afkoelen van de economie en daarmee aan het omlaag brengen van de inflatie. In plaats van de meevallers in de uitgaven in de koelkast te zetten, besloot de coalitie dat geld fluks uit te geven aan andere dingen. Volgens het Centraal Planbureau (CPB) loopt het overheidstekort zelfs op door de Voorjaarsnota! Dat is dus macro-economisch onverstandig. Laten we de komende tijd hopen op slecht economisch nieuws. Behalve dan over de inflatie. Frank Kalshoven is econoom en publicist. Reageren? E-mail: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/de-economie-stagneert-terwijl-de-inflatie-oploopt-stagflatie-laten-we-dus-hopen-meer-slecht-economisch-nieuws~bd01af5c/</guid>
      <pubDate>Sat, 3 May 2025 00:00:00 +0200</pubDate>
    </item>
    <item>
      <title><![CDATA[Natuurbeschermers, jullie zijn met zovelen: sla eens met je vuist op tafel]]></title>
      <description><![CDATA[<p>Deze week fotografeerde ik drie blauwtjes, kleine vlindertjes, veelal betoverend van kleur. Het icarusblauwtje en het boomblauwtje komen ook in Nederland voor, maar het klein tijmblauwtje niet. Ik was dan ook in Zuid-Frankrijk, waar je al wandelend dezer dagen je ogen niet kunt opslaan zonder een, twee, drie vlindersoorten te zien fladderen. Hun schoonheid en kwetsbaarheid, dat spreekt me in deze insecten zo aan. Des te harder kwam het vlindernieuws uit Nederland aan. Het Centraal Bureau voor de Statistiek (CBS) en de Vlinderstichting brachten deze week het nieuws dat ‘de vlinderstand voor het tiende jaar op rij daalde’. In 2024 werd het laagste niveau van de vlinderstand bereikt sinds het begin van de tellingen, begin jaren negentig van de vorige eeuw. Tussen 1992 en 2024 zijn vlinderpopulaties gemiddeld met 56 procent afgenomen. Het zijn feiten. Ze kloppen. Er zijn niet alleen getallen tot achter de komma, maar er zijn zelfs  keurige betrouwbaarheidsintervallen getekend rond de geschetste trend. Maar het is geen nieuws. Deze officiële tellingen haalden de krant deze week dan ook niet. Pas als er iets verandert aan het beeld van daling, van achteruitgang, van uitsterven, is er weer nieuws te melden. Journalistiek akkoord. Intussen heb ik wel vragen: hoe zit het met de natuurbeschermingsorganisaties in Nederland? Preciezer: waarom halen ze hun doelstelling niet. Al jaren niet. Al decennia niet. En gaan ze toch door alsof er niets aan de hand is? Ik neem nu de Vlinderstichting als voorbeeld. Maar hetzelfde geldt voor de andere clubs, of ze nu specifieke soorten willen beschermen of bepaalde gebieden. De doelstelling is altijd: beschermen. En wat er feitelijk vooral gebeurt is: netjes de achteruitgang documenteren. De Vlinderstichting ‘beschermt al meer dan 40 jaar vlinders en libellen’ staat op de website te lezen, en het resultaat van de inspanningen is dus een afname van de vlinderstand met 56 procent. Ben je dan goed bezig? Natuurlijk, tussen doel (beschermen) en uitkomst (achteruitgang) huist de harde realiteit. En die heeft een natuurclub nu eenmaal niet in de hand. In het nieuwsbericht van deze week memoreren CBS en Vlinderstichting dan ook dat er drie hoofdoorzaken zijn van de dalende vlinderstand. Als eerste het verlies aan leefgebieden, die bovendien aan kwaliteit inboeten door stikstofdepositie. Dan: klimaatverandering. Ten slotte: het gebruik in de landbouw van chemische bestrijdingsmiddelen om insecten te doden. Daar kunnen natuurclubs toch moeilijk tegenop? Dan is het toch knap dat de daling ‘maar’ 56 procent is? Je kunt er ook anders tegenaan kijken. Minder leefgebieden? Zorg dat er méér komen. Stikstofdepositie? Laat het stoppen. Klimaatverandering? CO2-uitstoot omlaag. Insecticiden? Dring het gebruik terug. Oorzaken die op het eerste gezicht ‘gegeven’ zijn, zijn dat op het tweede gezicht allerminst. Wel op korte termijn voor een kleine individuele natuurorganisatie misschien. Maar niet op langere termijn voor allemaal tegelijk. Al heb je voor verandering in veel gevallen wel de overheid nodig. De vier grootste natuurorganisaties (Natuurmonumenten, Wereld Natuur Fonds, Vogelbescherming en de Provinciale Landschappen) hebben samen 1,7 miljoen leden en met de kleine clubs mee, zoals de Vlinderstichting, zijn 2 miljoen mensen lid van een natuurclub. Met zo’n achterban kun je best eisen stellen hoor, in Den Haag. Sla eens met de vuist op tafel daar, zou ik willen aanbevelen. Het is interessant als de afbraak van de natuur netjes gedocumenteerd wordt. Maar de natuur opnieuw tot bloei brengen is beter. Frank Kalshoven is econoom en publicist. Reageren? Email: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/natuurbeschermers-jullie-zijn-met-zovelen-sla-eens-met-je-vuist-op-tafel~bd49799c/</guid>
      <pubDate>Fri, 25 Apr 2025 00:00:00 +0200</pubDate>
    </item>
    <item>
      <title><![CDATA[Een lager eigen risico? Wezens van andere planeten gaan dat niet betalen]]></title>
      <description><![CDATA[<p>De Tweede Kamer, lazen we in de krant deze week ‘tast in het duister’ over de gevolgen van het verlagen van het eigen risico in de zorgverzekering. Volgens minister Fleur Agema (Zorg, PVV) worden mensen ‘volledig gecompenseerd’ voor gevolgen die het verlagen van het eigen risico heeft voor de zorgpremie. Als er kennelijk zoveel verwarring is in Den Haag, is het goed de hoofdlijn scherp te krijgen. Daarover kan namelijk geen onduidelijkheid bestaan.Wat is het effect van een verlaging van het eigen risico in de zorg op de totale kosten van de zorgverzekeringswet? Gaan die omlaag, omhoog, of blijven ze gelijk? Omlaag is onmogelijk. Ze zouden gelijk kunnen blijven als het eigen risico geen enkel effect zou hebben op de zorgvraag. Maar aangezien het eigen risico wel degelijk als remgeld werkt, gaan de totale kosten van de zorgverzekering omhoog. Dus: het verlagen van het eigen risico verhoogt de zorgkosten.Wie gaat dat betalen? Mensen in Nederland? Of mensen uit andere landen? Of wezens van andere planeten? Alleen de mensen in Nederland kunnen worden aangeslagen voor de kosten van de Nederlandse zorgverzekeringswet. Dus: mensen in Nederland gaan de verlaging van het eigen risico betalen. De bewering van Agema dat mensen ‘volledig gecompenseerd’ zullen worden voor stijgende zorgkosten is dus lariekoek – tenzij de minister, wat echt knap zou zijn, mensen uit andere landen bereid heeft gevonden een deel van de Nederlandse ziektekostenpremie te betalen. Of wezens van andere planeten – nóg knapper. Welke Nederlandse mensen gaan in het bijzonder meer betalen? Hier verlaten we de hoofdlijn (die helder is als glas) en dalen af naar de details waar de helderheid nog te wensen over laat. Wat weten we wel?We weten dat er binnen de zorgverzekeringswet veel knoppen zijn om aan te draaien. De nominale zorgpremie die we maandelijks betalen aan de zorgverzekeraar van onze keuze kan worden verhoogd. De inkomensafhankelijke zorgpremie die werkgevers inhouden op het brutoloon kan ook omhoog. De eigen bijdragen kunnen uitgebreid en opgehoogd. De bijdrage uit de schatkist aan de zorgverzekeringswet kan omhoog. En dan is er nog het fiscale stelsel, waarbinnen de zorgtoeslag gebruikt kan worden om koopkrachteffecten van het zorgbeleid te beïnvloeden. En als iemand er dan toch nog iets van begrijpt, kunnen andere knoppen in de inkomstenbelasting worden gebruikt om bepaalde groepen te compenseren, en andere juist te belasten.Terug naar de hoofdlijn. Na gedane politieke zaken zijn de gestegen ziektekosten dus straks op onnavolgbare wijze versleuteld over de belasting- en premiebetalers in Nederland. De Kamer zal hierover in het duister blijven tasten, met als uitzondering misschien een klein clubje specialisten die hierover voor de rest van de Kamer, én het land, onbegrijpelijke teksten uitkramen. Maar de bate is juist extra goed zichtbaar: dat lagere eigen risico. Iedereen kan het waarnemen. En de partij die dit idee in het coalitieakkoord inbracht zal er bij de volgende verkiezingen ook nog wel een spot op laten schijnen. ‘Kijk: het eigen risico is lager en iedereen is gecompenseerd.’ U weet dan dat de eerste helft van de zin klopt, maar de tweede helft onwaar is. Frank Kalshoven is econoom en publicist. Reageren? Email: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/een-lager-eigen-risico-wezens-van-andere-planeten-gaan-dat-niet-betalen~b3ddb2c9/</guid>
      <pubDate>Sat, 19 Apr 2025 00:00:00 +0200</pubDate>
    </item>
    <item>
      <title><![CDATA[Het schrikbeeld van Lubbers komt dichtbij: Nederland is andermaal ziek geworden]]></title>
      <description><![CDATA[<p>Eind 1990 telde Nederland bijna 900 duizend arbeidsongeschikten, wat de toenmalige premier Ruud Lubbers (CDA) deed verkondigen: ‘Nederland is ziek.’ Hij gaf hiermee het startsein voor een grondige verbouwing van de sociale zekerheid, van de Werkloosheidswet, de bijstand en de arbeidsongeschiktheidsregelingen. Uitkeringen werden minder snel verstrekt en ze werden lager. Het werkte. Begin deze eeuw kwam erbij dat werkgevers zelf de kosten van de eerste twee ziektejaren moesten gaan dragen, en zo een prikkel kregen mensen bij ziekte weer snel in te schakelen op de werkplek. Mislukte dit dan was er altijd nog de aansluitende arbeidsongeschiktheidsverzekering. Die kreeg twee delen. Eén deel werd ingericht op inkomensondersteuning voor mensen die nooit meer zouden kunnen werken, zogenoemde ‘volledig arbeidsongeschikten’. Het andere deel was juist voor mensen mét arbeidsmarktkansen, ‘gedeeltelijk arbeidsongeschikten’, die natuurlijk óók inkomensondersteuning nodig hadden, maar ook en vooral hulp bij re-integratie op de arbeidsmarkt. Dit werkte óók. Nederland was in 1990 dan wel ziek geweest, rond 2010 waren we hier te lande weer zo fris als een hoentje. Maar nu niet meer. Met 854 duizend mensen die volgens uitkeringsinstantie UWV in januari 2025 een beroep deden op een arbeidsongeschiktheidsuitkering zijn we weer aan het snotteren geslagen. Nog een paar jaar en we zijn weer bij de 900 duizend van Lubbers. Pas op, hè. Die getallen hebben een andere betekenis. In 1990 telde Nederland 15 miljoen inwoners; nu 18 miljoen. Verhoudingsgewijs is 900 duizend vandaag de dag dus minder dan in 1990. Anderzijds: vandaag zijn er naar verhouding veel meer zelfstandigen dan toen, en de meesten van hen zijn helemaal niet verzekerd. Hoe dat ook precies moge zijn, het aantal arbeidsongeschikten loopt weer op. In een lange datareeks van het Centraal Planbureau (CPB) daalt het aantal arbeidsongeschiktheidsuitkeringen tot 2012, om daarna weer van jaar op jaar op te lopen. Het niveau is vandaag de dag 30 procent hoger dan in 2012. Nog vervelender is dat het ook drukker is in het voorportaal van de verzekering, in de ziekenboeg. Het Centraal Bureau voor de Statistiek (CBS) telde midden jaren tien geregeld een ziekteverzuim van onder de 4 procent; nu zijn er jaren dat het gemiddelde verzuim hoger is dan 6 procent. In de zorg, het onderwijs, het openbaar bestuur en de industrie zijn werknemers bovengemiddeld veel ziek. Bij een gelijk doorstroompercentage van ziekte naar arbeidsongeschiktheid koerst Nederland dus de komende jaren af op verdere stijging van het aantal arbeidsongeschikten. Systemen, zoals de sociale zekerheid, hebben onderhoud nodig. Nog even los van wat het kabinet allemaal precies zou kunnen of moeten doen, is dat vooral de waarneming. Dit geldt voor de wet- en regelgeving zelf, én voor de uitvoerders ervan. Tussen 2004 en 2012 nam het aantal arbeidsplaatsen bij het UWV af met 30 procent. Daarna nam het aantal wel weer iets toe, maar veel minder dan op grond van de groei van de uitkeringen en de complexiteit mocht worden verwacht. Inmiddels heeft de uitvoerder zijn eigen ‘affaire’ en moet het UWV 43 duizend arbeidsongeschiktheidsuitkeringen gaan controleren op fouten, een monsterklus voor een organisatie die toch al niet stevig op de eigen benen stond. Weinig kans, daarom, dat de re-integratie door het UWV de komende jaren zal verbeteren. Het schrikbeeld van Lubbers – een miljoen arbeidsongeschikten – gaan we wel halen.</p>]]></description>
      <guid>https://www.volkskrant.nl/economie/het-schrikbeeld-van-lubbers-komt-dichtbij-nederland-is-andermaal-ziek-geworden~b5b2da9f/</guid>
      <pubDate>Sat, 12 Apr 2025 00:00:00 +0200</pubDate>
    </item>
    <item>
      <title><![CDATA[Omtzigt kiest voluit voor slecht beheer van de schatkist]]></title>
      <description><![CDATA[<p>Ramen? Dat zijn toch dingen van glas waar je doorheen kijkt? Van binnen naar buiten of andersom? Ja. En ramen is een Japans gerecht (soep). Maar, en deze betekenis is nu relevant, ramen is óók een werkwoord, dat zoiets betekent als: inschatten, vooruitkijken, voorspellen zonder pretenties. Naar eer en geweten, gebruikmakend van alle beschikbare kennis, proberen in te schatten hoe groot of klein iets volgend jaar zal zijn. Mensen die ramen maken ramingen. NSC-voorman Pieter Omtzigt vindt, herhaalde hij deze week, dat de mensen op het ministerie van Financiën slecht kunnen ramen. Althans hun inschatting van het financieringstekort van de overheid (formeel: EMU-saldo) is systematisch verkeerd. Financiën rekent de overheid arm, zegt Omtzigt. Jaar in jaar uit raamt Financiën het financieringstekort te groot, waardoor de overheid minder geld uitgeeft dan zou kunnen, en maatschappelijke problemen voortduren die opgelost zouden kunnen worden met het geld dat Financiën ons onthoudt. Dit is lariekoek. Dat dat even helder is. Omtzigt weet dat inmiddels ook. Maar hij volhardt in zijn beweringen, vermoedelijk uit politieke motieven. Maar daar ga ik verder niet over. Het begon zo goed. Afgelopen september stelde Omtzigt de goede vraag: kloppen die ramingen wel? De afgelopen jaren zijn de ramingsfouten namelijk zeer groot. En betrouwbare ramingen zijn belangrijk voor deugdelijk begrotingsbeleid en goed bestuur. Wat doe je dan in een nette democratie? Je vraagt deskundige mensen hier eens goed naar te kijken. Aldus geschiedde. Oud-directeur-generaal Rijksbegroting André de Jong werd voorzitter van de ‘expertgroep ramingen’. Iedereen met verstand van zaken dacht mee. Financiën zelf. Het Centraal Planbureau. Het Centraal Bureau voor de Statistiek. De Nederlandsche Bank. De economenclubjes op alle ministeries. De expertgroep publiceerde onlangs het rapport Op drift of op koers? Met analyses en aanbevelingen om beter te ramen en te begroten. Inderdaad, concludeert De Jong, Financiën zit er de laatste jaren flink naast! In de afgelopen twintig jaar week de raming van het EMU-saldo gemiddeld 0,4 procent van het nationaal inkomen af van de realisatie. Maar in de periode 2021-2023 was de gemiddelde ramingsafwijking 2,7 procent van het nationaal inkomen. Hoe komt dat? Ten eerste, zegt De Jong, door twee ‘perfecte stormen’. De coronacrisis noch de Russische invasie in Oekraïne kon worden voorzien bij het maken van de ramingen, terwijl deze gebeurtenissen wel grote invloed hadden op de schatkist. De tweede belangrijke reden is ‘onderuitputting’. Ondanks waarschuwingen van experts schrijven kabinetten euro’s in de begroting die helemaal niet uitgegeven kunnen worden. Omdat de wetgeving niet zo snel gaat, of omdat het de overheid ontbreekt aan uitvoeringscapaciteit. En als je euro’s in de begroting schrijft die je niet kunt uitgeven houd je euro’s over, en dat is dan een ramingsfout. Kan Financiën beter ramen? Ja, denkt De Jong. Maar dat is allemaal taaie techniek. Dat moet Financiën vooral gaan doen – er is een lijstje aanbevelingen –, maar verwacht er geen wonderen van. De crux is, aldus De Jong, dat ‘een hoge mate van onzekerheid inherent is aan ramingen’. Wat doet de volksvertegenwoordiger in die nette democratie vervolgens? Die dankt de experts voor hun goede werk, en accepteert de onzekerheid over het schatkistsaldo. Het laatste wat je moet doen, weet hij, is dit politiseren. Want dan ondergraaf je de deugdelijkheid van het begrotingsproces. En wat doet Omtzigt deze week in de Kamer? Pleiten voor 10 miljard euro extra uitgaven omdat Financiën systematisch verkeerd raamt. Gatverdamme.</p>]]></description>
      <guid>https://www.volkskrant.nl/economie/omtzigt-kiest-voluit-voor-slecht-beheer-van-de-schatkist~b7e8e7cb4/</guid>
      <pubDate>Fri, 4 Apr 2025 00:00:00 +0200</pubDate>
    </item>
    <item>
      <title><![CDATA[Voorzorg is bij voedselzekerheid beter dan nazorg, maar alleen de archivaris van het ministerie van Landbouw lijkt dat te weten]]></title>
      <description><![CDATA[<p>Nederland hoeft niet op stel en sprong zelfvoorzienend te worden waar het ons voedsel betreft. Omdat we in Europa wonen, natuurlijk, waar vrije import en export van voedsel gegarandeerd lijkt. En ook omdat we wel extra alert maar niet nerveus hoeven worden van die onberekenbare president in het land dat tot voor kort onze grootste bondgenoot was – door dik en dun. Maar nadenken over voedselautarkie, uit voorzorg, is dan weer wél een goed idee. Net als de herbewapening van Europa. En die noodpakketten voor thuis. Vorige week zagen we al dat zelfvoorzienendheid in Nederland impliceert: minder beesten, méér planten. Dankzij meedenkende lezers (veel dank!) kan ik hier nu meer reliëf aan geven. Want er is al eerder nagedacht over voedselautarkie, namelijk in de Eerste Wereldoorlog en (voorafgaande aan de) Tweede Wereldoorlog. En dertien jaar geleden is er nog een studie naar gedaan. Sindsdien is het stil, zo komt het me voor. In 1914, bij het uitbreken van de Eerste Wereldoorlog, greep de regering direct in de landbouw in. De distributie van voedsel werd gereguleerd, prijsopdrijving werd tegengegaan, evenals hamsteren. Maar het ingrijpen ging veel verder. Ik citeer uit het rapport De kwetsbaarheid van het Europese landbouw- en voedselsysteem voor calamiteiten en geopolitiek (uit 2011): ‘De regering bemoeide zich ook met het grondgebruik.’ Ook in 1914 hadden ‘intensievere vormen van veehouderij de Nederlandse landbouw afhankelijk van het buitenland gemaakt voor de aanvoer van kunstmest en veevoer en voor de afzet van eindproducten.’  En ‘bovendien was de binnenlandse voedselvoorziening aangewezen op de import van broodgraan’. Deze internationale  afhankelijkheden wreekten zich toen door de oorlog de import geleidelijk stil kwam te liggen. In 1918 ‘besloot de regering tot een wettelijke plicht om graslanden en klaverweiden te ‘scheuren’, dat wil zeggen om te zetten in bouwland’. In het interbellum bereidde de regering zich al voor op mogelijke nieuwe problemen. In 1937 werd het Rijksbureau voor Voorbereiding van de Voedselvoorziening in Oorlogstijd opgericht. Dit bureau heeft tijdens de oorlog nuttig werk verricht. Andermaal: minder veeteelt en de vrijgemaakte ruimte gebruiken voor meer akkerbouw voor producten voor menselijke consumptie. Ook nu: premies (en later verplichtingen) om grasland te ‘scheuren’. En nu ook: maximale hoeveelheden vee per bedrijf. Deze hoofdlijn blijft ook dezer dagen actueel. In het genoemde rapport, dat is gemaakt voor de bewindspersonen op het ministerie van Landbouw, valt te lezen dat de zelfvoorziening van Europa voor plantaardige olie ‘half’ is en ‘vrijwel nihil voor soja(schroot), dat wordt verwerkt in veevoer. Dat maakt de EU kwetsbaar voor externe calamiteiten, met name het wegvallen van de import van soja(schroot) door misoogsten overzee of geopolitiek. Door zijn relatief grote soja-import is Nederland van alle lidstaten misschien wel het meest kwetsbaar.’ In 2013 is er nog een interessante denkoefening gedaan door de Wageningen Universiteit met de titel Voedselvoorziening in Nederland onder buitengewone crisisomstandigheden. Kan Nederland zelfstandig 17 miljoen mensen voeden, was de vraag. Ja, het antwoord, maar met ingrijpend andere voedselproductie én -consumptie. Inmiddels, trouwens, zijn we al met 18 miljoen mensen. Maar sindsdien is het stil. In 2013 maakt de toenmalige staatssecretaris Sharon Dijksma in een Kamerbrief nog gewag van ‘het actualiseren van het Beleidsdraaiboek Crisisbeheersing Nationale Voedselvoorziening’. Maar hoe ik dat op internet ook zoek – het beleidsdraaiboek is onvindbaar. Dus: of Landbouw eens even in het papieren archief wil duiken. Ik wil dat draaiboek graag lezen en ben vast de enige niet.</p>]]></description>
      <guid>https://www.volkskrant.nl/economie/voorzorg-is-bij-voedselzekerheid-beter-dan-nazorg-maar-alleen-de-archivaris-van-het-ministerie-van-landbouw-lijkt-dat-te-weten~b0f7963a/</guid>
      <pubDate>Sat, 29 Mar 2025 00:00:00 +0100</pubDate>
    </item>
    <item>
      <title><![CDATA[Voor voedselautarkie moet Nederland nog flink aan de bak en dat is in deze tijd wel zo verstandig]]></title>
      <description><![CDATA[<p>Of we nog wat eieren over hebben? Het Amerikaanse ministerie van Landbouw, lazen we vrijdag in de krant, belt Europese landen met het verzoek eieren te leveren. De prijs van een dozijn is in de Verenigde Staten opgelopen tot boven de 8 dollar, en dat is, met Pasen in het vooruitzicht, een affront voor de Amerikaanse consument. President Donald Trump had dan ook beloofd aan de eiereninflatie een einde te maken – quod non. De eierschaarste in de VS wordt veroorzaakt door vogelgriep. Grappig? Zeker. Maar de eierenkwestie illustreert bovenal dat voedsel een strategisch goed is in tijden van internationale spanningen. Laten we daarom nogmaals naar de landbouw kijken, maar nu met een veiligheidsbril op. Voedselautarkie? Voor Nederland? Of voor Europa? Dat hoeft misschien niet een, twee, drie, maar wat al verbazingwekkend is, is dat je anno 2025 deze vragen kunt opwerpen zonder ze direct als irrelevant terzijde te schuiven. Het minste wat je (vanaf) nu wilt weten, is hoe het ermee staat, met die voedselvoorziening. Nederland houdt er (enkele) cijfers over bij. In de jongste editie van De Staat van de Landbouw, gemaakt door het Centraal Bureau voor de Statistiek (CBS) en de Wageningen Universiteit, staat de ‘zelfvoorzieningsgraad’ weergegeven voor verschillende landbouwproducten. De zelfvoorzieningsgraad is 100 als de productie van het product in Nederland even groot is als de consumptie. Het getal is groter dan 100 als Nederland exporteur is en kleiner dan 100 als we, per saldo, importeur zijn. En? Wat we aan voedsel produceren en wat we aan voedsel consumeren sluit niet lekker op elkaar aan. De zelfvoorzieningsgraad voor granen is 12! Voor brood zijn we dus aangewezen op grootscheepse import. Aardappelen (223) en suiker (303) produceren we dan weer in overvloed. Wat vooral opvalt, is hoeveel meer vlees Nederland produceert dan nodig is voor de lokale consumptie. Dat geldt voor vlees van schaap (121), pluimvee (160) en varken (295) en al helemaal voor kalfsvlees (1.009). Die kalfjes zijn dan weer nodig om de moeders in de melk te houden, waardoor Nederland ook meer zuivel maakt (kaas en boter vooral) dan we hier opeten. Gelukkig voor de Amerikanen zijn we ook grootschalig exporteur van eieren (236). Wat meer voedselzelfstandigheid in Nederland impliceert tegelijkertijd dus ander ruimtegebruik. Grofweg: minder ruimte voor dieren, koeien in het bijzonder, meer ruimte voor akkerbouw. Dit is om allerlei andere redenen (mestoverschot, stikstofdepositie, waterkwaliteit, CO2-uitstoot) óók al wenselijk. En Europa dan? Ja, net als bij defensie lijkt het verstandig landbouw op Europese schaal te bekijken. En Europa voert al decennia landbouwbeleid, en er gaat al net zolang groot geld naartoe. Maar ook in Brussel is het idee van voedselautarkie van de radar verdwenen. Getallen hierover van het Europees statistiekbureau Eurostat en de VN-voedsel- en landbouworganisatie FAO lijden aan een gebrek aan gegevenskwaliteit en bevatten onrealistische data, schrijven de onderzoekers van  het CBS en de Wageningen Universiteit. Ook in Brussel is het nadenken over voedselonafhankelijkheid, en in welke mate dat wenselijk is, net (weer) begonnen. De gegevensbasis moet nog op orde worden gebracht. Voedselveiligheid ging tot voor kort alleen over de veiligheid van producten voor menselijke consumptie. Daar komt een betekenis bij. Voedselveiligheid is nu ook: de rol van de voedselproductie bij het verhogen van de veiligheid in een gebied door het verminderen van kwetsbaarheden in de voedselketen. Zodat je, vrolijk gezegd, met Pasen altijd een eitje kunt tikken. Lees hier alle artikelen over dit thema</p>]]></description>
      <guid>https://www.volkskrant.nl/economie/voor-voedselautarkie-moet-nederland-nog-flink-aan-de-bak-en-dat-is-in-deze-tijd-wel-zo-verstandig~b6965002/</guid>
      <pubDate>Sat, 22 Mar 2025 00:00:00 +0100</pubDate>
    </item>
  </channel>
</rss>
