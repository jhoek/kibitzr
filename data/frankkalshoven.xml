<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[De toon van Jetten en Bontenbal is opbeurend, maar het beleid kan beter]]></title>
      <description><![CDATA[<p>Deze week openbaarden D66-leider Rob Jetten en CDA-voorman Henri Bontenbal hun opmaat naar een coalitieakkoord. Op zeventien dichtbedrukte A4’tjes schetsen ze zowel een manier van werken als een inhoudelijke agenda op hoofdonderwerpen. Het is een aanstekelijk document, dat op de inhoud nog wel een paar tandjes scherper kan. Aanstekelijk? Het stuk met de titel Samen aan de slag voor een sterker Nederland valt met de deur in huis. De openingszin luidt: ‘Dit is een uitgestoken hand.’ Jetten en Bontenbal willen ‘Nederland weer vooruit helpen’. Ze presenteren daarom een ‘positieve en ambitieuze agenda’. Ze willen een ‘coalitie die samenwerkt en kiest voor resultaat’. Hun basishouding kent een lange traditie – die van de consensuspolitiek –, maar oogt tegelijkertijd fris en fruitig, door het contrast van deze houding met de politieke praktijk van de afgelopen paar jaar. Ik citeer: ‘De politiek lijkt te zijn verleerd om op een normale manier van mening te verschillen en er vervolgens via het compromis toch samen uit te komen, met het belang van Nederland voorop. Wij willen onderdeel zijn van een politiek die weer normaal doet, samenwerkt en resultaten boekt. Dat is de weg naar het herstel van vertrouwen in de politiek, en een land waarin we weer samenwerken in plaats van elkaar tegenwerken.’ Waar het om de houding en de toon gaat, slaan Jetten en Bontenbal wat mij betreft de spijker op z’n kop. Welke partijen zich bij hen aansluiten? Zien we later. Inhoudelijk concentreert het duo zich op de vijf hoofdonderwerpen die informateur Wouter Koolmees had aanbevolen, zonder zich hiertoe te beperken. De inhoudelijke aanpak zou ik als bestuurlijk kwalificeren. Rond wonen en inzake landbouw en natuur ligt de nadruk sterk op samenwerking met lagere overheden en andere partners. De kwaliteit en de bekostiging van uitvoering krijgen aandacht, bijvoorbeeld waar het gaat om de asielketen. Jetten en Bontenbal kijken nadrukkelijk over de grenzen, zowel waar het gaat over defensie, ontwikkelingssamenwerking als over Europese samenwerking. Ook inhoudelijk, eigenlijk, klinkt het allemaal reuze vertrouwd, en is vooral het contrast groot met het waardeloze beleid van het huidige kabinet. Maar is het ook de trendbreuk die Nederland nodig heeft? Zo schrijven Jetten en Bontenbal er wel over, maar ik lees het onvoldoende terug. Waarop leunt bijvoorbeeld de woonparagraaf? Welke (nieuwe) instrumenten zet het duo in om de woningbouwproductie op te voeren naar het door hen gewenste aantal van 100 duizend per jaar? Er staan best nuttige dingen in het stuk hoor, zoals schrappen in de bezwaarprocedures tegen nieuwbouw en het vergemakkelijken van splitsen en ‘optoppen’. Maar de kern van de aanpak is: ‘De rijksoverheid neemt meer verantwoordelijkheid, met respect voor de eigen verantwoordelijkheid van anderen.’ Dit is zo’n bestuurlijke formule die zeker leidt tot meer vergadertijd, maar allerminst garant staat voor meer woningbouw. Met het gepresenteerde pakket zal in de komende kabinetsperiode de bouwproductie de 100 duizend stuks niet halen, vrees ik. ‘We gaan moeilijke keuzen nu niet uit de weg’, schrijven Jetten en Bontenbal. Ik dacht: misschien kunnen ze daar dan een lijstje van maken? Over welke keuzen hebben ze het dan precies? Want ik heb moeite ze te ontdekken. We hebben niet alleen een beter kabinet nodig dan het huidige – dat is, eerlijk gezegd niet zo moeilijk. We hebben een kabinet nodig dat inhoudelijk doet wat Jetten en Bontenbal met de mond belijden.</p>]]></description>
      <guid>https://www.volkskrant.nl/columns-van-de-dag/de-toon-van-jetten-en-bontenbal-is-opbeurend-maar-het-beleid-kan-beter~beda19e7/</guid>
      <pubDate>Fri, 5 Dec 2025 00:00:00 +0100</pubDate>
    </item>
    <item>
      <title><![CDATA[Dat de landbouw minder kilo’s bestrijdingsmiddelen gebruikt kan best slecht nieuws zijn]]></title>
      <description><![CDATA[<p>Ik eet minder. In plaats van 1,2 kilo per dag is mijn voedselinname gedaald tot 1,0 kilo. De afname van 20 procent deed zich voor in 2025 ten opzichte van 2024. Verwarrend? Waarom dan? Inderdaad, omdat het ongebruikelijk is om voedselinname af te meten aan het gewicht van het genuttigde. Er is niets mis mee om dat wel te doen, al moet je dan de vraag stellen wat de relevantie ervan is. Relevantere manieren om voedselinname te meten gaan bijvoorbeeld over kilocalorieën, grammen eiwit en hoeveelheid vezels. Iets soortgelijks – iets meten langs een meetlat met weinig relevantie – deed het Centraal Bureau voor de Statistiek (CBS) onlangs met het gebruik van bestrijdingsmiddelen op boerenbedrijven. Het CBS vraagt boerenbedrijven eens per vier jaar naar de per hectare en per gewas gebruikte kilo’s gewasbeschermingsmiddelen. Bij het CBS tellen ze die kilo’s op en dat leidt dan tot het persbericht: ‘Landbouw gebruikt een vijfde minder gewasbeschermingsmiddelen’ (13 november). Daarin staat dan het schijnbaar fijne nieuws: ‘Gebruik pesticiden lelieteelt meer dan gehalveerd.’ Gewicht van beschermingsmiddelen meten is een Europese verplichting. Dat is dus allemaal feitelijk correct. En tamelijk irrelevant. Want het gewicht van gewasbeschermingsmiddelen zegt niets over de invloed ervan op het milieu en de natuur. In termen van de eerste alinea van deze column: mijn voedselinname is gedaald door de helft van het gewicht aan gegeten volkoren boterhammen te vervangen door suiker. Dan ben ik wel minder gaan eten (in gewicht) maar juist méér calorieën gaan innemen, minder eiwit en minder vezels. Het effect van beschermingsmiddelen op het milieu wordt onder meer gemeten met ‘milieubelastingspunten’, een maatstaf die gebruikte kilo’s combineert met hoe slecht elke kilo uitpakt voor de bodem, het grondwater en het oppervlaktewater. Deze milieubelastingspunten zijn te vinden op agrimatie.nl, de datawebsite over landbouw van de Wageningen Universiteit. De universiteit ziet net als het CBS dat in de sector bloembollen het gebruik van ‘werkzame stof’ in de afgelopen jaren is gedaald (te meten in gebruikte kilo’s per hectare), maar stelt daartegenover: ‘Milieubelastingspunten in bloembollenteelt stijgen.’ Het gaat om een kwart meer milieubelasting als de periode 2021-2023 vergeleken wordt met de periode 2019-2021. Dus voor de bloembollen geldt: minder kilo’s, maar meer milieubelasting(spunten). Dit kan uiteraard per sector verschillen. Dat weten ze bij het CBS toch zeker ook wel? Ik vroeg het het CBS voor de zekerheid nog een keer en kreeg als antwoord: ‘Het klopt inderdaad dat de gebruikte kilo’s niet direct iets zeggen over de milieu-impact van de middelen.’ En: ‘Onze statistiek richt zich niet zozeer op schade aan het milieu.’ Alsmede:  ‘Daar gaan andere partijen over.’ Lekker dan. Want het kwaad in de beeldvorming was al geschied. Bijvoorbeeld op de NOS-site, in De Telegraaf, maar ook in deze krant werd het CBS-bericht overgenomen en gepresenteerd als goed nieuws voor het milieu. Na de vaststelling dat het gebruik van bestrijdingsmiddelen onder een vergrootglas ligt ‘vanwege de schade die ze aanrichten als ze in de natuur belanden’, schrijft de Volkskrant in het nieuwsbericht dat uit de CBS-cijfers ‘blijkt dat boeren en telers onder druk van de kritiek hun gedrag aanpassen’. Dat valt dus helemaal niet te concluderen op basis van deze cijfers. Je kunt het verslaggevers nauwelijks kwalijk nemen. Het CBS-bericht doet geen enkele moeite de beperkingen van de gepresenteerde getallen te duiden, en laat de lezer alle ruimte om zelf foutief te concluderen dat minder kilo’s betekent dat de milieuschade afneemt.</p>]]></description>
      <guid>https://www.volkskrant.nl/columns-van-de-dag/dat-de-landbouw-minder-kilo-s-bestrijdingsmiddelen-gebruikt-kan-best-slecht-nieuws-zijn~bd6de6cd/</guid>
      <pubDate>Sat, 29 Nov 2025 00:00:00 +0100</pubDate>
    </item>
    <item>
      <title><![CDATA[Hoe prijzen kunnen helpen de woningbouw vlot te trekken]]></title>
      <description><![CDATA[<p>Je kunt er nog niet in eten en slapen. Je kunt er nog niet onder de douche. Op de bank hangen met een goed boek is er eveneens onmogelijk. Maar de voorraad huizen waarin nog niemand kan wonen neemt wel spectaculair toe. Het Centraal Bureau voor de Statistiek (CBS) meldde deze week dat het aantal nieuwbouwwoningen waarvoor een vergunning is verleend afgelopen kwartaal is gestegen met ruim achtduizend stuks. De totale voorraad ongebouwde huizen stijgt hiermee tot 215 duizend, 65 duizend méér dan vijf jaar geleden. Steeds meer ongebouwde huizen? Hoe kan dat nou? Belangrijker nog: wat doe je ertegen? Het korte antwoord: prijzen. Ambtenaren van diverse betrokken ministeries onderzochten hoe de woningbouwmachinerie in Nederland soepeler kan werken en publiceerden hierover vorig jaar het document Op grond kun je bouwen. Ze kijken naar alle schakels in de bouwketen en constateren dat de economie ervan niet goed werkt. De prijzen zijn verkeerd, en als prijzen niet kloppen, ga dan maar met je bouwambities naar de dokter. Dan schiet het niet op. Het begint al met de grondprijs. Die stijgt maar door, en vormt een steeds groter deel van de bouwkosten van een nieuwe woning. Dat is een feestje voor de grondeigenaar. Als de overheid een stuk weiland aanwijst als toekomstige woningbouwlocatie verveelvoudigt de waarde van de grond. Voor deze grondwinst heeft de grondeigenaar geen enkele inspanning geleverd; de winst komt uit de lucht vallen. De hoge grondprijs maakt het vervolgens wel lastig om de gehoopte (ook betaalbare) woningbouw op dat weiland daadwerkelijk te realiseren. De ontwikkelaar en de bouwer moeten met die hoge prijs hun project zien rond te rekenen. En de overheid staat aan de lat voor de aanleg van wegen en andere infrastructuur en moet er met de ontwikkelaar zien uit te komen wie wat betaalt. De ambtenaren zeggen: voer toch een ‘planbatenheffing’ in, een belasting op de waardestijging van de grond als de overheid de bestemming ervan verandert. De opbrengst kan worden gebruikt voor de woningbouwplannen op die locatie. En, zo gaan ze verder, als je toch bezig bent met prijzen inzetten om de wereld te verbeteren, belast dan ook het onbebouwd laten van bouwgrond. Want hiermee geef je de grondeigenaar een financiële prikkel om daadwerkelijk te gaan bouwen in plaats van te speculeren op de toekomst. Prijzen kunnen ook helpen in andere schakels van de woningbouw. Het Rijk zou gemeenten financieel kunnen belonen voor elke opgeleverde woning, eventueel alleen voor ‘betaalbare’ woningen. Een ‘realisatie-impuls’ noemen de ambtenaren het. En vergeet de eindgebruiker niet, als het gaat om prijzen. De politieke gewoonte om ‘huurprijzen te gebruiken om de koopkracht te verbeteren’ heeft ‘langjarig een groot negatief effect op de mogelijkheid voor corporaties om te investeren’. Verhoog de huren van sociale huurwoningen juist, en compenseer lage inkomens via de huurtoeslag. Dan hebben corporaties de financiële armslag om door te bouwen. Hoe zet je meer vergunde, virtuele huizen om in concreet gebouwde woningen? Natuurlijk, door het stikstofprobleem op te lossen dat de uitvoering van projecten kan dwarszitten. Maar in elk geval ook door de economie in elke keten van het bouwproces te verbeteren. Goede prijzen helpen.</p>]]></description>
      <guid>https://www.volkskrant.nl/columns-van-de-dag/hoe-prijzen-kunnen-helpen-de-woningbouw-vlot-te-trekken~b33c5790/</guid>
      <pubDate>Sat, 22 Nov 2025 00:00:00 +0100</pubDate>
    </item>
    <item>
      <title><![CDATA[Minister Paul had gelijk met haar besluit over woonkosten voor arbeidsmigranten]]></title>
      <description><![CDATA[<p>Na de column van Sheila Sitalsing in de Volkskrant van vorige week zaterdag – ‘De VVD kiest wederom de kant van de misstanden en de uitzendbedrijven’  –,  en erbovenop de kop van het commentaar in de krant van maandag – ‘De VVD wil arbeidsmigranten niet behandelen als volwaardige burgers’ – was ik vast van plan het gewraakte besluit van demissionair minister Mariëlle Paul van Sociale Zaken en Werkgelegenheid verwerpelijk te vinden. Maar niks hoor. Ik las het stuk en vind dat ze een verstandig besluit nam. Waar gaat het over? Uitzendbureaus en werkgevers regelen in tienduizenden gevallen woonruimte voor de tijdelijke arbeidskrachten, en hierin schuilt het gevaar van afhankelijkheid en kwetsbaarheid. Baan kwijt? Dan ook woonruimte kwijt. Met alle gevolgen van dien voor de betrokkene en de gemeente. De commissie-Roemer, die in 2020 het breed omarmde advies Geen tweederangsburgers over arbeidsmigranten schreef, beval dan ook aan ‘arbeidsmigranten op het gebied van huisvesting minder afhankelijk te maken van hun werkgever’. Hoe? ‘Door woonbescherming te verhogen en het arbeidscontract en wooncontract te ontkoppelen.’ Goed plan. En is dat dan nu getorpedeerd door die kwaadaardige VVD-minister? Nou nee, want wat ze torpedeerde, was iets anders. Haar voorganger wilde een einde maken aan het recht van werkgevers om, met toestemming van de uitzendkracht, maximaal 25 procent van het minimumloon in te houden als vergoeding voor woonruimte. Dit recht staat in de wet op het minimumloon, en geldt dus voor allen die in Nederland werken. Paul besloot dit inhoudingsrecht dus te handhaven. Waarom? Met pen schrijft ze er op de ambtelijke nota bij: ‘Nadelen wegen zwaarder dan voordelen. Niet doen!!!’ In de nota staan nadelen opgesomd van de voorgenomen afschaffing. Eén: werkgevers mogen alleen loon inhouden als de huisvesting aan kwaliteitsnormen voldoet. Afschaffen leidt, aldus de ambtenaren van Sociale Zaken, daarom tot minder ‘grip’ op de kwaliteit van de huisvesting. Twee: nu staan inhoudingen in het zicht op de loonstrook; bij afschaffing verdwijnen de inhoudingen uit zicht. Drie: werkgevers zullen wellicht minder huisvesting aanbieden, omdat hun incassorisico toeneemt. Interessanter is dat Paul in de kantlijn aangeeft niet onder de indruk te zijn van de ambtelijk genoemde voordelen. Ik noem er twee. Arbeidsmigranten worden minder afhankelijk van hun werkgever? ‘Vermindert iets’, schrijft Paul, ‘maar is er toch …’. Arbeidsmigranten krijgen de volledige beschikking over het minimumloon? ‘Maar moeten zelf adequate betaalbare woning regelen’, schrijft Paul. ‘Hoe dan?’ Paul, zo komt het me voor, maakt een goede afweging. Het voorgenomen beleid was onvoldoende om het gestelde doel te bereiken. Het inhoudingsrecht is op zichzelf helemaal geen probleem – werkgevers houden bijvoorbeeld ook loonbelasting in. De koppeling van woon- en arbeidscontract – baan kwijt, huis kwijt – is het kernprobleem, zoals de commentaarschrijver van de krant trouwens ook opmerkte, naast een gebrek aan aanbod van woonruimte. En daaraan veranderde het voorstel niets. En nu? Deze week stemde de Eerste Kamer op voorspraak van dezelfde minister Paul in met een nieuw stelsel voor de uitzendsector. De stelselwet maakt het leven van malafide uitzendbureaus die eropuit zijn de arbeidsmigranten een oor aan te naaien met huisvesting(skosten), een stuk lastiger. Uitzenders hebben straks een vergunning nodig om te mogen werken, moeten borg betalen en hun bestuurders moeten een Verklaring Omtrent het Gedrag overleggen. Er komt een uitvoeringsautoriteit die uitzenders én inleners boetes kan opleggen. De Arbeidsinspectie wordt uitgebreid. Dit is, schrijft het ministerie van Sociale Zaken ‘een belangrijke aanbeveling’ van de commissie-Roemer. De gewraakte VVD-minister reageerde in een persbericht met de woorden: ‘Alle arbeidsmigranten hebben recht op eerlijk, gezond en veilig werk.’ Zo is dat.</p>]]></description>
      <guid>https://www.volkskrant.nl/columns-van-de-dag/minister-paul-had-gelijk-met-haar-besluit-over-woonkosten-voor-arbeidsmigranten~b3448d1d/</guid>
      <pubDate>Sat, 15 Nov 2025 00:00:00 +0100</pubDate>
    </item>
    <item>
      <title><![CDATA[Het kabinet verruimt de toegang tot de arbeidsmarkt voor nieuwkomers, en dat is pure winst]]></title>
      <description><![CDATA[<p>Asielzoekers mogen eerder en langer aan het werk. Tot nu toe schreven de regels voor dat de nieuwkomers pas zes maanden na binnenkomst in Nederland mochten gaan werken, en dan ook nog eens hoogstens 24 weken per jaar. De demissionair minister van Sociale Zaken – de quizvraag luidt: hoe heet die dezer dagen? – kondigde deze week aan dat kansrijke asielzoekers al na drie maanden aan de slag mogen en gewoon het hele jaar door mogen werken. Kansarme asielzoekers daarentegen mogen helemaal niet meer werken. Zo brengt minister Mariëlle Paul (VVD) – goed geantwoord! – de regels voor asielzoekers in lijn met het Europese Asiel- en migratiepact dat midden volgend jaar in werking treedt. Goed idee? Ja natuurlijk. Ik zal het illustreren. De algemenere vraag is veel moeilijker te beantwoorden. Die is: mag het ‘nieuwkomerscontract’ verschillen van het sociaal contract van zittende burgers van Nederland? Eerst de werkende asielzoekers. In november 2023 oordeelde de rechter dat de 24 weken-eis belachelijk is (mijn woorden, niet letterlijk die van de rechter) en toen is het UWV, de verantwoordelijke uitvoeringsorganisatie, direct opgehouden met het toepassen van die regel, met spectaculair effect. In heel 2022, voor de rechterlijke uitspraak dus, verleende het UWV 600 werkvergunningen aan werkgevers die een asielzoeker (24 weken) in dienst wilden nemen. Begin september van dit jaar had het UWV in 2025 al krap 17 duizend vergunningen verleend. Aan het werk gaan is goed voor de asielzoekers zelf (geld verdienen, bezig zijn, integreren), hun werkgevers (die alleen mensen in dienst nemen als die wat opleveren natuurlijk), de overheid (die belastinginkomsten binnenkrijgt) en de samenleving (die in tijden van arbeidsmarktkrapte alle werkende handen kan gebruiken). Appeltje eitje, makkelijk zat. Maar hoe zit het, algemener gesteld, met het sociaal contract voor nieuwkomers? Kan en mag dat afwijken van het contract van bestaande inwoners? En op grond waarvan dan? Ik roep in herinnering dat de rapen gaar waren toen er voor de zomer (even) een Kamermeerderheid was die gemeenten wilde verbieden asielzoekers die een verblijfsvergunning hadden gekregen aan een sociale huurwoning te helpen – net als andere mensen in Nederland die geen woning hebben. Deze Kamermeerderheid vond dus dat het ‘nieuwkomerscontract’ kariger moest zijn dan het ‘oudkomerscontract’; geen gemeentelijke hulp bij huisvesting voor nieuwkomers; wel voor ‘oudkomers’. Het voorstel dat minister Paul nu doet is dus andersom: qua arbeidsmarkt gaat het nieuwkomerscontract door haar maatregel meer lijken op het oudkomerscontract, althans voor kansrijke asielzoekers. Is de goede richting dan: maak de contracten gelijk? Nieuwe contractgenoten hebben dezelfde rechten en plichten als bestaande contractgenoten? Misschien. Maar niet zonder meer. Heel abstract gaat het hierbij om solidariteit. Die is alleen (duurzaam) organiseerbaar tussen mensen die langdurig met elkaar in een (contract)verband leven. Voorbeeld: ik betaal al mijn hele werkzame leven AOW-premie; en over een paar jaar hoop ik van de dan werkenden zelf een AOW-uitkering te ontvangen. Nog een voorbeeld: ik betaal steevast meer zorgpremie dan ik zorgkosten maak – gezonde mensen zijn via het sociaal contract solidair met zieke mensen tenslotte – maar als dat dan een keer andersom is, moet u wel voor mij (willen) betalen. Solidariteit vereist stabiliteit. Niet 100 procent. Wel veel. Juist omdat dit soort hoofdstukken uit het sociaal contract Nederland zo’n geweldig land maken, is het zaak de solidariteit ‘instroomproof’ te maken. Pauls  voorstel moet vooral daarom worden toegejuicht: het verruimen van de werkrechten voor asielzoekers versterkt het bestaande sociaal contract.</p>]]></description>
      <guid>https://www.volkskrant.nl/columns-van-de-dag/het-kabinet-verruimt-de-toegang-tot-de-arbeidsmarkt-voor-nieuwkomers-en-dat-is-pure-winst~baa14d4ac/</guid>
      <pubDate>Sat, 8 Nov 2025 00:00:00 +0100</pubDate>
    </item>
    <item>
      <title><![CDATA[Een Nobelprijs voor de Economie voor het kabinet-Jetten I]]></title>
      <description><![CDATA[<p>Nederland krijgt een middenkabinet – Jetten I – al zal er voor de bordesscène gefotografeerd kan worden nog heel wat water door de Rijn moeten stromen. Maar niemand kan om de feiten heen dat de combinatie van D66 (26 zetels), VVD (22), GroenLinks-PvdA (20) en CDA (18) sinds woensdag kan steunen op 86 zetels in de Tweede Kamer, en in de huidige Eerste Kamer een heel eind komt richting de meerderheid (35 van de 75 zetels). Andere coalitiecombinaties zijn uiteraard in theorie mogelijk, maar in de praktijk lastig voor te stellen. Dit nieuwe kabinet zal Nederland weer moeten leren vooruitkijken, optimistisch zijn, een goed humeur hebben, verandering leren waarderen. Eensgezind een mooie toekomst tegemoet. Hierbij zullen Rob Jetten en zijn ministers inspiratie kunnen putten uit de Nobelprijs voor de Economie die dit jaar is toegekend aan drie mensen die van groei en vooruitgang hun levenswerk hebben gemaakt. Hoe ontstaat economische groei en vooruitgang? Joel Mokyr (geboren in Leiden trouwens, nu werkzaam in de Verenigde Staten en Israël) is een economisch historicus die zich heeft toegelegd op de cultuur waarin de industriële revolutie in de 19de eeuw kon plaatsvinden. Voordien gingen er eeuwen voorbij waarin het gemiddelde inkomen per hoofd van de bevolking nauwelijks toenam; sindsdien, de laatste pakweg 200 jaar, is het inkomen per hoofd spectaculair gestegen. Met in het kielzog ervan de levensverwachting van de bevolking, de kwaliteit van de gezondheidszorg, het aantal jaren dat mensen naar school gaan en zo voort en verder. Hoe kan dat? Het korte antwoord? Door de ontwikkeling van kennis, aldus Mokyr. En de omarming van verandering. Pas sinds de industriële revolutie combineren we op systematische wijze fundamentele en toegepaste kennis. Problemen bij praktische toepassingen van technologie (bijvoorbeeld stoom, stroom, robotica) worden onderworpen aan fundamenteel onderzoek, wat bijdraagt aan de kennisvoorraad. De oplossingen worden toegepast en uitgetest. En zo voort en verder. Sinds de industriële revolutie produceert de mensheid jaar in jaar uit een stroom van nuttige kennis. En dat maakt de groei mogelijk. Om die groei ook daadwerkelijk te realiseren, zo onderzocht Mokyr, moeten mensen verandering leren waarderen, openstaan voor nieuwe dingen. Dit is niet vanzelfsprekend, omdat verandering naast winnaars óók verliezers kent. De verliezers kunnen een vuist maken, zich organiseren, om verandering te blokkeren. De groei en ontwikkeling die nuttige kennis mogelijk maakt, ontstaan alleen als de conservatieve krachten in toom worden gehouden, en het publiek de vooruitgang omarmt. De Fransman Philippe Aghion en zijn onderzoekspartner Peter Howitt, Canadees, delen de prijs met Mokyr. Zij ontwierpen een model waarin het proces van creatieve destructie in een economie geformaliseerd is. Kern van de zaak: bedrijven die investeren in onderzoek en ontwikkeling om de concurrentie (tijdelijk) voor te blijven stuwen de vooruitgang. Ze verzinnen nieuwe producten en nieuwe productiewijzen en drukken hiermee de concurrentie uit de markt. Tot ze zelf slachtoffer zijn van een andere onderneming die beter in onderzoek en ontwikkeling heeft geïnvesteerd dan zijzelf. Bedrijven komen, bedrijven gaan, maar de vooruitgang blijft altijd bestaan? Niet per se. Het Nobelcomité merkt droogweg op dat ‘gedurende het grootste deel van de geschiedenis van de mensheid stagnatie de norm was, niet groei’. Vooruitgang wordt onder meer bedreigd door marktdominantie, aanvallen op de academische vrijheid en blokkades van vooruitgang door gevestigde belangen. Laat Jetten I het kabinet zijn dat de lessen van deze Nobelprijswinnaars ter harte neemt. Het kan inderdaad wél.</p>]]></description>
      <guid>https://www.volkskrant.nl/columns-van-de-dag/een-nobelprijs-voor-de-economie-voor-het-kabinet-jetten-i~b703a584/</guid>
      <pubDate>Sat, 1 Nov 2025 00:00:00 +0100</pubDate>
    </item>
    <item>
      <title><![CDATA[Stem woensdag op een middenpartij, tenzij u echt niet anders kan]]></title>
      <description><![CDATA[<p>Op de laatste zaterdag van mei dit jaar, het kabinet-Schoof was nog vol in bedrijf, schreef ik dat ‘het nadenken over het volgende kabinet mag beginnen’. Sindsdien – het kabinet viel omdat de PVV dat leuk vond, en het viel nogmaals, omdat NSC eruit stapte – zijn we op deze plek vrij aan het nadenken over het volgende kabinet, een middenkabinet. Woensdag zijn er verkiezingen, vandaag sluit ik de columnserie af met een samenvatting en een conclusie. Eén: Nederland heeft de komende vier jaar om twee hoofdredenen een competent kabinet nodig. Vanwege het buitenland, met de onberekenbare Verenigde Staten, een agressief Rusland, en zowel grote Europese kansen als uitdagingen. Alleen al daarom: laten we in vredesnaam na 29 oktober een competent kabinet formeren. Maar daarbovenop óók vanwege het binnenland, waar een indrukwekkende rij structurele problemen om (echte) oplossingen vraagt. Het ‘speelkwartier’ van populistenkabinetten is voorbij. Twee: Nederland is een consensusdemocratie, waarin partijen moeten samenwerken om een kabinet te formeren, dat op zijn beurt moet samenwerken met lagere overheden, uitvoeringsorganisaties en maatschappelijke organisaties om verandering echt tot stand te brengen. Een echt links kabinet? Een echt rechts kabinet? Gedoemd te mislukken in Nederland. Om iets tot stand te brengen heeft Nederland een middenkabinet nodig. Drie: de vereiste competentie (zie: één) plus de benodigde werkbare consensus (zie: twee) impliceren dat het volgende kabinet gevormd moet worden door ‘middenpartijen’ mét ruime bestuurlijke ervaring. Gegeven de orde van grootte van de omvang van partijen zijn hiervoor na woensdag (minstens) vier partijen nodig. Kon je voorheen nog weleens een CDA-VVD- kabinet formeren met ruime steun in de Tweede Kamer, of een VVD-PvdA-kabinet, nu zijn deze partijen alle drie nodig, plús D66. Samen zijn de vier partijen nu goed voor een krappe 76 zetels in de peilingen. Vier: deze verkiezingen gaan, volgens mij, niet zozeer over onze individuele politieke voorkeuren, maar veel meer over een (kans op) goed bestuur van Nederland. Daarom is mijn aanbeveling om op een van de vier genoemde partijen te stemmen, óók als de partij van uw eerste voorkeur een andere is. Alleen als u echt niet anders kan (om redenen die mij verder niet aangaan, maar die voor u zeer zwaar wegen) stemt u woensdag op een andere partij dan een van deze vier. Bijkomend voordeel: door de keuze zo te beperken wordt stemmen woensdag makkelijker! Graag gedaan. Vijf: zo’n middenkabinet kan een succes worden als de betrokken partijen tijdens de formatie positieve compromissen sluiten. Bijvoorbeeld: het kabinet hervormt de landbouw én past goed op de schatkist. En niet: het kabinet moddert door met de landbouw én zeilt scherp aan de wind met de overheidsfinanciën. Dat laatste – het coalitieakkoord als een opsomming van negatieve compromissen en niet-besluiten – kennen we maar al te goed van de afgelopen jaren. En die teksten waren van dezelfde middenpartijen die ik nu zo warm in uw aandacht aanbeveel. Het is daarom niet overdreven om te zeggen dat het komende kabinet de laatste kans is op succes voor het midden. Het middenkabinet kan dus ook een mislukking blijken. Toch maar op een van de vier gaan stemmen.</p>]]></description>
      <guid>https://www.volkskrant.nl/columns-van-de-dag/stem-woensdag-op-een-middenpartij-tenzij-u-echt-niet-anders-kan~b325f221/</guid>
      <pubDate>Sat, 25 Oct 2025 00:00:00 +0200</pubDate>
    </item>
    <item>
      <title><![CDATA[Bontenbal of Timmermans? Dat is de premiersvraag voor het middenkabinet]]></title>
      <description><![CDATA[<p>Daar stonden ze plotseling, zondagavond tijdens het verkiezingsdebat op RTL4. D66-leider Rob Jetten sprong in het gat dat de leider (en enig lid) van de PVV liet vallen door af te zien van deelname. Jetten ging in verkiezingsdebat met Henri Bontenbal (CDA), Frans Timmermans (GroenLinks-PvdA) en Dilan Yesilgöz (VVD), waarmee het kwartet partijleiders dat na de verkiezingen van 29 oktober ons middenkabinet moet gaan vormen compleet was. Het was een ontroerend moment. Hoe het ging? Bontenbal, Timmermans en Jetten hebben duidelijk zin in inhoudelijke politiek, maar Yesilgöz staat nog in de soundbite-stand, waarbij het geluid soms erg vals klinkt. Haar bewering, bijvoorbeeld, dat starters er door het afschaffen van de hypotheekrenteaftrek 400 euro per maand op achteruitgaan is leugenachtig, zoals deze week in deze krant ook helder is toegelicht. Dat schrille geluid zal mede worden veroorzaakt door het wegzakken van de VVD in de peilingen. Maar let op: CDA, GroenLinks-PvdA en D66 hebben de VVD na de verkiezingen keihard nodig, vermoedelijk als kleinste van de vier deelnemende partijen. Op de site van Peilingwijzer kun je niet alleen kijken naar peilingen voor de verkiezingsuitslag, maar ook coalitiecombinaties aanklikken. De vier partijen die met het kabinet-Schoof begonnen, halen nu samen een beschamend lage 49 zetels, waarvan 31 van de PVV. Maar straks? Peilingen zijn geen voorspellingen (het is verplicht dit steeds te herhalen), maar het zijn wel de getallen waarmee we vandaag voorzichtig kunnen rekenen. En de combinatie van de vier zondagse debatpartijen staat vandaag de dag op 77 zetels, waarbij Peilingwijzer aantekent dat de kans maar 70 procent is dat de vier opgeteld genoeg zetels halen voor een meerderheid in de Tweede Kamer. Haal de VVD ertussenuit en er resteren 63 zetels, met nul procent kans op een Kamermeerderheid. Andere coalitiemogelijkheden? Ze zijn er eigenlijk niet, aangenomen dat de grootste partij uitgesloten blijft van regeringsdeelname. Want naast het viertal is alleen JA21 een middelgrote partij, met een zetenaantal dat peilt rond de 12. Een coalitie over rechts, waar Yesilgöz het steeds over heeft? Tel maar mee: VVD (14), JA21 (12), Forum voor Democratie (4), BBB (4), SGP (3) tellen op tot 37 zetels. Zelfs als het CDA (24) er zin in zou hebben, blijf je heel ver uit de buurt van een meerderheid. Over links dan? Van hetzelfde laken een pak. GroenLinks-PvdA (24), D66 (15), SP (4), Partij voor de Dieren (4), Volt (3), Denk (3) en gooi van mijn part de ChristenUnie (3) er nog bij, en alles bij elkaar kom je niet verder dan 56 zetels. CDA (24) erbij? Ja, dat telt op! Maar een realistische combinatie? Nee. Het gaat er dus inmiddels niet eens meer om of een middenkabinet wenselijk is. De vier zijn tot elkaar veroordeeld voor het landsbestuur, bizarre experimenten zoals met partijloze premiers daargelaten. En dus? Is het tijd om in de campagne de premiersvraag te stellen. Wie wordt premier van het middenkabinet? Henri Bontenbal van het CDA? Of Frans Timmersmans van GroenLinks-PvdA? In de peilingen staan ze nu grofweg gelijk. Zo’n tweestrijd kan beide partijen groter maken dan ze nu in de peilingen zijn, doordat kiezers strategisch gaan stemmen. Bontenbal of Timmermans, dat is een heldere keuze. Het bijproduct is dan voor Nederland eigenlijk het belangrijkste, een groter zetelaantal voor de vier partijen in het midden.</p>]]></description>
      <guid>https://www.volkskrant.nl/columns-van-de-dag/bontenbal-of-timmermans-dat-is-de-premiersvraag-voor-het-middenkabinet~bd833bc8/</guid>
      <pubDate>Sat, 18 Oct 2025 00:00:00 +0200</pubDate>
    </item>
    <item>
      <title><![CDATA[‘Keuzes in Kaart’ wakkert het verlangen naar een middenkabinet aan]]></title>
      <description><![CDATA[<p>Vrijdag verscheen de doorrekening van de verkiezingsprogramma’s door het Centraal Planbureau (CPB), Keuzes in Kaart, en ik zeg maar meteen wat de conclusie is: o, wat roepen die sommen een verlangen op naar een oerdegelijk middenkabinet! Eerst dit. Slechts tien partijen hebben de moed gehad om hun plannen met Nederland te laten doorrekenen op de gevolgen voor economische groei en werkgelegenheid, maar bijvoorbeeld ook de gevolgen voor klimaat, stikstof en menselijk kapitaal. Alleen deze tien partijen dingen serieus mee naar een plek in het volgende kabinet. Van die tien kunnen we er direct twee wegstrepen wegens gebleken ongeschiktheid voor het landbestuur (NSC en BBB) en één wegens vrouwendiscriminatie (SGP). Twee van de zeven resterende partijen hebben geen regeringservaring, te weten Volt en JA21; die parkeren we maar even. Dan blijven vijf partijen over: GroenLinks-PvdA, CDA, D66, VVD en de ChristenUnie. Voor een coalitie die kan rekenen op een meerderheid in de Tweede Kamer, trouwens, zijn al deze partijen nodig. Aldus de Peilingwijzer. Naar de inhoud dan. Het eerste wat opvalt is, nou ja, de inhoud. En dát het gaat over, onder meer, de woningbouw, de sociale zekerheid, de zorg, het onderwijs en de overheidsfinanciën. Er staan geen jij-bakken in, geen verdachtmakingen; er worden geen mensen beledigd of uitgescholden. Het is een zegen, vergeleken met wat we dezer dagen als politiek theater voorgeschoteld krijgen. Het tweede wat mij opvalt, is dat geen van de programma’s van de vijf mij volledig kan bekoren; elk programma bevat keuzen die ik verstandig vind; elk ook keuzen die ik onverstandig vind. Zo roept Keuzes in Kaart dat verlangen op naar een middenkabinet dat alle verstandige keuzen combineert tot één regeerprogramma – en, voor de goede orde, dus niet alle onverstandige keuzen combineert tot een coalitieakkoord. Voorbeelden? GroenLinks-PvdA trekt (net als D66 trouwens) veel extra geld uit voor onderwijs. Laat dat voorstel het coalitieakkoord halen! Maar deze partij laat ook de zorgkosten oplopen, veel sterker dan de andere partijen. Dit komt onder meer doordat GroenLinks-PvdA de aangekondigde verlaging van het eigen risico in de zorg naar 170 euro in 2030 – een nutteloze actie van het kabinet-Schoof – niet wenst terug te draaien. Als het om dit onderwerp gaat, is Nederland beter af met de voorstellen van VVD en CDA: 440 euro eigen risico. Ander voorbeeld. De VVD past van de vijf partijen het beste op de schatkist, vooral als het gaat om de hoogte van de staatsschuld op de lange termijn. Laat dit het coalitiebeleid maar wezen! Maar de manier waarop de VVD dit doet, is onwenselijk, door onder meer (nogmaals) sterk te bezuinigen op ontwikkelingssamenwerking en – als enige partij! – de armoede in Nederland te laten oplopen. Wees liever prudent met de schatkist door, zoals D66, GroenLinks-PvdA en de ChristenUnie doen, de lasten te verhogen op vermogen en klimaat. Het CDA, valt op in deze Keuzes in Kaart, heeft zich inhoudelijk keurig in het centrum gepositioneerd. Behoren de andere partijen nog weleens tot de uitschieters in de grafiekjes, het CDA valt nergens uit de toon. De christen-democraten, inmiddels in de peilingen ook de grootste van de vijf, zijn dus de aangewezen partij om dat droomkabinet na 29 oktober vlotjes in elkaar te schroeven.</p>]]></description>
      <guid>https://www.volkskrant.nl/columns-van-de-dag/keuzes-in-kaart-wakkert-het-verlangen-naar-een-middenkabinet-aan~babe1384/</guid>
      <pubDate>Sat, 11 Oct 2025 00:00:00 +0200</pubDate>
    </item>
    <item>
      <title><![CDATA[Het (midden)kabinet begint na de verkiezingen aan een financiële monsterklus]]></title>
      <description><![CDATA[<p>Komende week publiceert het Centraal Planbureau (CPB) de doorrekening van verkiezingsprogramma’s. De Haagse rekenmeesters leggen de plannen van alle deelnemende partijen langs dezelfde meetlat, en maken zo de verschillen inzichtelijk. Keuzes in kaart, of ‘Kik’ zoals de publicatie al sinds jaar en dag heet, helpt bovendien de formatie te bespoedigen. Met Kik in de hand kan snel een agenda worden gemaakt van de te bespreken verschillen en overeenkomsten. Deelnemende partijen? Ja, partijen kiezen er zelf voor of ze meedoen aan het doorrekeningsproces. De afgelopen formatie was óók zo moeizaam omdat drie van de vier coalitiepartijen om uiteenlopende redenen niet aan Kik hadden meegedaan.  Een aantal partijen (PVV, BBB) had in plaats daarvan in het verkiezingsprogramma schaamteloos gratis bier uitgedeeld, wat wel leuk klinkt maar, eenmaal aan de formatietafel, lastig uitvoerbaar is. Mijn regel zou daarom zijn: geen Kik, dan ook geen kabinet! Oftewel: tijdens de formatie blijven partijen buiten beschouwing die zich hebben onttrokken aan de doorrekening van hun plannen, in elk geval in eerste aanleg. Vergelijken? Met wat dan? In Kik zal de nadruk liggen op de vergelijkingen tussen partijen. Bijvoorbeeld: de plannen van partij A leiden tot de hoogste groei. Of: in de plannen van partij B stijgen de zorgkosten het hardst. Dat gaan we komende week zien. Ik heb afgelopen week juist gekeken naar waar alle partijen in gelijke mate mee te maken zullen hebben: de verwachte (economische) ontwikkeling in de komende kabinetsperiode. Bij het CPB noemen ze dat ‘het basispad’. Het basispad is hoe de economie en de overheidsfinanciën zich (naar verwachting) zullen ontwikkelen als er geen nieuw kabinet zou aantreden om nieuw beleid in te voeren. Anders geformuleerd: het is de feitelijk situatie waar het kabinet het mee zal moeten doen. En dat valt niet mee. Kortweg: lage economische groei, wankele overheidsfinanciën, veel (internationale) risico’s en onzekerheden. Laten we kijken. Het CPB rekent voor de komende kabinetsperiode op een sukkelgroei van 1,3 procent per jaar. De groei van de arbeidsproductiviteit (per uur) is laag, net als de toename van de werkgelegenheid (in uren). De overheidsinkomsten stijgen vanzelf mee met de matig groeiende economie. Maar de overheidsuitgaven stijgen harder, door stijgende rentelasten en vooral door (vergrijzings)uitgaven aan zorg en sociale zekerheid (AOW). Omdat de uitgaven dus sneller stijgen dan de inkomsten verslechtert het saldo in de schatkist. Is het dramatisch? Nee, maar de situatie met de schatkist is wel gênant. De Europese Commissie heeft Nederland in 2024 op de vingers getikt omdat de overheidsfinanciën niet voldeden aan de Europese begrotingsregels, een onderwerp waar Nederlandse ministers van Financiën in het verleden in Brussel nog weleens een grote mond over wilden opzetten – als het andere landen betrof. Vorig najaar heeft de Commissie Nederland een ‘aanbeveling’ gedaan om de overheidsuitgaven minder snel te laten groeien. Maar – schaamrood op de kaken – de uitgaven ‘groeien harder dan is toegestaan’, aldus het CPB. Een nieuw kabinet heeft dus óók een begrotingsuitdaging. Van dit toch al hobbelige basispad kunnen ook nog eens hele stukken worden weggeslagen. De Verenigde Staten zijn ‘instabiel’, met alle potentiële gevolgen van dien. Escalerende oorlogen kunnen de energieprijzen opstuwen en handelsroutes verstoren. En dan zijn er nog risico’s met Europese staatsschulden, klimaat en beleidsonzekerheid. Doen een of meer risico’s zich daadwerkelijk voor, dan raakt de Nederlandse economie, om het zo te zeggen, ‘van het basispadje af’. Wat de plannen ook zijn, de komende kabinetsperiode wordt een monsterklus.</p>]]></description>
      <guid>https://www.volkskrant.nl/columns-van-de-dag/het-midden-kabinet-begint-na-de-verkiezingen-aan-een-financiele-monsterklus~b4f9fcbf/</guid>
      <pubDate>Sat, 4 Oct 2025 00:00:00 +0200</pubDate>
    </item>
  </channel>
</rss>
