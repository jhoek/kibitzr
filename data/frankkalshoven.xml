<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[Met een goede analyse van economische macht heb je nog geen beter beleid (2/2)]]></title>
      <description><![CDATA[<p>Hoe weerbaar is Nederland? Sandor Gaastra, de hoogste ambtenaar van het ministerie van Economische Zaken (EZ) stelt de vraag in zijn traditionele nieuwjaarsartikel in het economenblad ESB. Vorige week keken we naar zijn analyse van ‘geo-economische macht’; vandaag kijken we naar de implicaties voor het beleid voor Nederland. China en de Verenigde Staten zijn de landen met grote economische macht. Europa beschikt over weinig zogenoemde ‘control points’. Dit zijn goederen of diensten van cruciaal economisch én maatschappelijk belang waarin een land mondiale marktmacht heeft. Het beste Nederlandse voorbeeld zijn de chipmachines van ASML, waar dan ook geregeld gelazer over is met de Amerikanen en de Chinezen. ‘Om onze weerbaarheid te bestendigen’, schrijft Gaastra, moet Nederland nieuwe beleidsafwegingen maken. Hij noemt drie terreinen: handel, Europa, technologiebeleid. Gaastra bepleit het sluiten van nieuwe handelsakkoorden met opkomende economieën uit het mondiale Zuiden. Spreid je winstkansen; verminder je afhankelijkheid van een klein aantal handelspartners. Dit is evident een goed idee. Het handelsverdrag dat Europa deze week (eindelijk) sloot met India is daarom zeer welkom. Op het geopolitieke wereldtoneel is Europa de relevante speler, niet Nederland (alleen). ‘We moeten daarom bereid zijn nationale middelen en competenties in te ruilen voor collectieve slagkracht  om de EU én Nederland weerbaar te maken’, aldus Gaastra. Akkoord. Europa heeft meer geld nodig, waar Nederland een aandeel in te leveren heeft, en de Europese markt wacht nog op voltooiing. Drie: offensief technologiebeleid. Gaastra wil in Nederland ‘control points’ verwerven. Hij erkent dat het voorspellen van toekomstige ‘control points’ ingewikkeld is en het risico in zich draagt op overheidsfalen. Maar, zegt hij, ‘de waarde van meer economische macht weegt in bepaalde gevallen op tegen de risico’s van overheidsfalen’. Hier fronste ik mijn wenkbrauwen. Want wat bedoelt hij nou eigenlijk? Gaastra legt uit dat hij wil dat Nederland ‘binnen een strategisch kader’, ‘op basis van sterktes én schaarstes’, ‘onmisbare capaciteiten gaat opbouwen’. De overheid zou geen steun moeten bieden aan hele sectoren; evenmin aan een enkel bedrijf, maar wel geld moeten steken in het ‘versterken van relevante ecosystemen’. Het zijn mooie woorden, maar ze laten zich net zo makkelijk beetpakken als een paling in een emmer snot. Welk ‘ecosysteem’ steun krijgt? Welke niet? Ik durf het op basis van deze woorden niet te zeggen. Bovendien: zou het niet logischer zijn, áls dit al zou moeten, om dit Europees aan te pakken? Tegelijkertijd laat Gaastra een evident relevante beleidsvraagstuk (nagenoeg) onbesproken. Namelijk: kunnen de ‘control points’ van de grote twee landen ongedaan worden gemaakt? Zeldzame aardmetalen onder controle van China? Kan Europa dan niet eenvoudigweg de mijnbouw bevorderen, in Europa zelf en in andere bevriende (handels)landen? Amerikaanse zoekmachines, beveiligde omgevingen, dataopslag en andere software? De Europese schaal is toch zeker groot genoeg om dergelijke diensten hier te kunnen produceren? Frankrijk gaf deze week het goede voorbeeld door ambtenaren te verbieden te beeldbellen met Amerikaanse software en hen te verplichten in plaats daarvan het zelfontwikkelde Visio te gebruiken. Dit soort acties lijkt me een stuk concreter dan overheidsgeld stoppen in een ‘ecosysteem’ in de hoop op het vinden van een nieuw ‘control point’ – toch een speld in een hooiberg. Gaastra zegt hier niet meer over dan dat ‘het afbouwen van risicovolle strategische afhankelijkheden nodig is’. Dat klopt, en het maatschappelijk rendement op de euro’s die de overheid hierin investeert, moet afgezet worden tegen het rendement op investeringen in een ecosysteem. Ik weet wel waarin ik m’n geld liever zou investeren. Gaastra’s mooie analyse van economische macht, kortom, vraagt betere beleidsuitwerking.</p>]]></description>
      <guid>https://www.volkskrant.nl/columns-van-de-dag/met-een-goede-analyse-van-economische-macht-heb-je-nog-geen-beter-beleid-2-2~bd2aca2b/</guid>
      <pubDate>Sat, 31 Jan 2026 00:00:00 +0100</pubDate>
    </item>
    <item>
      <title><![CDATA[Met een goede analyse van economische macht heb je nog geen beter beleid (1/2)]]></title>
      <description><![CDATA[<p>Geopolitieke macht heeft economische waarde, schrijft de hoogste ambtenaar van het ministerie van Economische Zaken (EZ) in het traditionele nieuwjaarsartikel in het economenblad ESB. Hij analyseert hierin op fraaie wijze de omslag in het denken die heeft plaatsgevonden – van vrijhandel en samenwerking naar concurrentie en strijd. Maar met een mooie analyse heb je nog geen beleid dat past bij de nieuwe werkelijkheid. Laten we er, deze en volgende week, naar kijken. Vrijhandel, zeggen economen David Ricardo sinds 1817 na, levert de inwoners van de handelende landen voordelen op. Vrijhandel faciliteert het opschalen van productie (waarmee schaalvoordelen worden behaald) en specialisatie (waarmee productiviteitsvoordelen worden behaald). Ricardo’s leer van de comparatieve voordelen staat al ruim tweehonderd jaar als een huis. En de wereld waarin we leven werd tot voor kort dan ook ingericht aan de hand van zijn inzicht. Gestage samenwerking van steeds meer landen binnen de wereldhandelsorganisatie WTO slechtte steeds meer handelsbarrières – tot nut van het algemeen. Maar, schrijft Sandor Gaastra, de secretaris-generaal van Economische Zaken,  importheffingen, exportrestricties, staatssteun, dumping en sancties zijn nu aan de orde van de dag. Bijna een kwart van de handel tussen G20-landen valt inmiddels onder een of andere importbeperkende maatregel. Samenwerking binnen handelsblokken is de nieuwe norm, terwijl tussen die blokken concurrentie en strijd plaatsvindt. Gaastra sluit mooi aan bij Ricardo’s aloude handelsleer, door op te merken dat de specialisatie van landen, naast genoemde voordelen, óók leidt tot complexe handelssystemen en dat die de neiging hebben ‘asymmetrische onderlinge verhoudingen’ te creëren. Dan is er geen gewone onderlinge afhankelijkheid meer – jij hebt wijn nodig, ik aardappelen –, maar onevenredige afhankelijkheid die kan worden gebruikt als drukmiddel. Denk bijvoorbeeld aan China en zeldzame metalen. En: aan de Verenigde Staten en software. Deze staten beschikken dan over ‘geo-economische macht’. Deze economische macht is steeds minder ingekapseld in de multilaterale structuur (de WTO, de Verenigde Naties, etcetera), en wordt steeds openlijker gebruikt. Economische machtsinstrumenten, schrijft Gaastra, hebben drie kenmerken. Eén: het gaat over een product, dienst of afzetmarkt die van cruciaal economisch én maatschappelijk belang is (denk maar aan die zeldzame metalen of de software, maar bijvoorbeeld ook aan olie en gas). Twee: het land heeft marktmacht (andere landen kunnen niet even snel zelf zeldzame metalen winnen of die software kopiëren, maar wel vlug hun olie en gas elders inkopen, zoals Rusland ondervond na de inval in Oekraïne). Drie: het land is ook echt bereid het middel in te zetten, en de pijn te lijden die hiervan onvermijdelijk het gevolg is. Nederland en Europa hebben weinig economische macht en moeten die zien te vergroten. Over die macht, denkt Gaastra, kun je nadenken als een collectief goed. Dat wil zeggen: economische macht is ‘een niet-uitsluitbare bescherming voor economische stabiliteit waarvan alle burgers en bedrijven profiteren, ongeacht hun bijdrage eraan’. Of dit collectieve goed ook geproduceerd wordt, hangt interessant genoeg vooraf af van beslissingen van individuele ondernemingen. Produceren ze iets cruciaals? Weten ze mondiale marktmacht te veroveren? Bedrijven produceren niet per se de gewenste hoeveelheid economische macht, en dus, aldus Gaastra, is er sprake van marktfalen. Wat kan de overheid doen om dat op te lossen? Gaastra’s antwoord op deze vraag – een drietal ‘nieuwe beleidsafwegingen’ – is aanmerkelijk minder indrukwekkend dan zijn analyse. We kijken ernaar, volgende week.</p>]]></description>
      <guid>https://www.volkskrant.nl/columns-van-de-dag/met-een-goede-analyse-van-economische-macht-heb-je-nog-geen-beter-beleid-1-2~b35607bc/</guid>
      <pubDate>Sat, 24 Jan 2026 00:00:00 +0100</pubDate>
    </item>
    <item>
      <title><![CDATA[Een minderheidskabinet leidt in Nederland tot verlamming]]></title>
      <description><![CDATA[<p>Na de aankondiging, eind vorige week, dat D66, CDA en VVD een minderheidskabinet willen vormen, publiceerde CDA-leider Henri Bontenbal een opstel over dat fenomeen. De inhoud ervan doet vrezen voor de bestuurbaarheid van Nederland, als de drie partijen serieus zijn over hun aangekondigde voornemen. Bontenbal, die zijn schrijfsel publiceerde op de CDA-website, presenteert het idee om een minderheidskabinet te vormen – een kabinet dus dat niet kan steunen op een vaste zetelmeerderheid in de (Tweede) Kamer – als ‘een nieuwe stap in de parlementaire geschiedenis van Nederland’. Het is, schrijft hij, een figuur die al eerder is aanbevolen. Hij wijst op een advies van de Raad voor het Openbaar Bestuur uit 2016. En op de staatscommissie Parlementair Stelsel 2018. In deze rapporten wordt steevast verwezen naar de Scandinavische landen, vooral Denemarken, waar minderheidskabinetten de regel zijn, en goed lijken te werken. Bontenbal stelt vervolgens de goede vraag. ‘In hoeverre zijn het Nederlandse staatsrecht en de politieke cultuur vergelijkbaar (met Denemarken, Noorwegen en Zweden, red.)?’ Het korte antwoord: niet. De CDA-leider benoemt een aantal verschillen zelf. Ik noem er maar een paar. De Deense politiek kent, ten eerste, twee ‘blokken’, ongeveer even groot. Een minderheidskabinet kan veelal rekenen op steun van partijen uit het eigen blok die niet meedoen aan de coalitie. Nederland, stelt Bontenbal vast, kent geen blokpolitiek. Het tweede verschil is dat Denen voorafgaand aan verkiezingen stembusakkoorden sluiten en premierskandidaten presenteren. Ten derde: Denemarken kent geen Eerste Kamer. In Nederland kan de samenstelling van de twee Kamers sterk verschillen, zoals dezer dagen ook het geval is. Ten slotte: de Deense politieke cultuur is gericht op samenwerking, de Nederlandse is een conflictmodel (geworden). Niettemin, concludeert Bontenbal in zijn opstel, gaan ‘D66, CDA en VVD aan de slag met het bouwen aan een minderheidskabinet’. Volgt Bontenbals conclusie uit hetgeen hij voorafgaande aan zijn conclusie heeft opgeschreven? Neen! Wat ontbreekt in zijn verhaal is hoe in Nederland een minderheidskabinet kan werken óndanks alle geïnventariseerde staatsrechtelijke en culturele verschillen met, bijvoorbeeld, Denemarken. We hebben weliswaar geen blokpolitiek; we hebben geen vaste gedoogpartner; we hadden bij de verkiezingen geen stembusakkoord; geen gezamenlijke premierskandidaat; we kennen wel een Eerste Kamer met een andere politieke samenstelling dan de Tweede; en toch gaat het minderheidskabinet werken omdat… Waarom ik denk dat het niet gaat werken? Of hierin althans een groot gevaar zie? Omdat oppositiepartijen de hun toebedachte rol niet zomaar zullen willen spelen. Die gaan niet braaf met het minderheidskabinet onderhandelen over hun ‘eigen’ onderwerp; ze zullen óók invloed eisen op andere onderwerpen. Voorbeeld. Het kabinet zal met GroenLinks-PvdA willen spreken over klimaat- en natuurbeleid. En met JA21 over bezuinigingen op zorg en sociale zekerheid. Dan gaat Jesse Klaver (GL-PvdA) toch iets vinden van de ‘afbraak’ van zorg en sociale zekerheid. En gaat Joost Eerdmans (JA21) toch zijn standpunt over klimaatbeleid herhalen, namelijk: weggegooid geld. Natuurlijk gaan Klaver en Eerdmans dat doen. Met bestuurlijke verlamming tot gevolg. En als het minderheidskabinet dan toch denkt eruit te zijn met Eerdmans, moet die deal nog door de Eerste Kamer. O wacht, dat lukt niet, want daar is GroenLinks-PvdA de grootste. Misschien, heel misschien, is het opperen van het idee van een minderheidskabinet alleen instrumenteel. Dat als de gevaren ervan echt doordringen (bestuurlijke verlamming te midden van grote nationale vraagstukken en een wereld die in brand staat) er bereidheid ontstaat alsnog een breed middenkabinet te formeren. Laten we het hopen.</p>]]></description>
      <guid>https://www.volkskrant.nl/columns-van-de-dag/een-minderheidskabinet-leidt-in-nederland-tot-verlamming~bc7de799/</guid>
      <pubDate>Sat, 17 Jan 2026 00:00:00 +0100</pubDate>
    </item>
    <item>
      <title><![CDATA[De vuurwerkbranche compenseren moet, maar dat hoeft niet van harte te gaan]]></title>
      <description><![CDATA[<p>Als de vuurwerkbranche financieel gecompenseerd moet worden voor het vuurwerkverbod, kunnen we dan meteen de schade even verrekenen die dat spul de afgelopen jaren heeft veroorzaakt aan mens, dier en leefomgeving? De ingezonden brief van deze strekking, die daags na Oud en Nieuw in deze krant stond, kon op mijn warme instemming rekenen. Eerst als sector al die jaren al die maatschappelijke schade veroorzaken en dan nog geld toe krijgen ook? Het moet niet gekker worden. En toch moet het. Tandenknarsen mag. Ik zocht de brief erbij die de toenmalige staatssecretaris van Infrastructuur en Waterstaat eind maart vorig jaar aan de Tweede Kamer stuurde. Die had gevraagd om een kostenindicatie bij het initiatief van GroenLinks-PvdA en de Partij voor de Dieren om vuurwerk te verbieden. De kern van de zaak, aldus de brief, is het ‘nadeelcompensatierecht’. Voor de vuurwerkdetailhandel (ongeveer achthonderd bedrijven) zou de overheid een generieke regeling kunnen treffen, waarbij het te compenseren nadeel overzichtelijk is omdat vuurwerk verkopen een bijverdienste is. De acht tot tien importeurs van vuurwerk, waarvoor vuurwerk de kernactiviteit is, zouden een ‘maatwerkprocedure’ moeten krijgen, waarbij per individuele onderneming het nadeel wordt vastgesteld. Voor beide groepen geldt, aldus de brief, hoe langer de overgangstermijn, des te kleiner de compensatie. Maar waarom in vredesnaam überhaupt compenseren? Daar gaat de Kamerbrief nauwelijks op in, maar het nadeelcompensatierecht staat op vele plekken uitgelegd, bijvoorbeeld op Wikipedia. De overheid moet compensatie betalen omdat de activiteit, hoe maatschappelijk schadelijk ook, tot het moment van afschaffen legaal is. En omdat het nadeel ontstaat bij een kleine groep (bedrijven). Met dit principe bent u het ook onmiddellijk eens als we een ander voorbeeld nemen. De gemeente geeft opdracht een winkelstraat opnieuw in te richten, en dat leidt gedurende vijf maanden tot fors omzetverlies. Hebben de winkeliers dan recht op nadeelcompensatie? Ja. Maar die nadeelcompensatie is niet per se een vetpot, en gelukkig maar. Het ‘normaal maatschappelijk risico’ blijft voor de ondernemer, die dus een deel van het nadeel uit eigen zak zal moeten betalen. Hoe hoog het eigen risico is, wisselt van geval tot geval, maar het kan oplopen tot de helft van het nadeel. In het geval van de vuurwerkbranche kun je stellen dat een vuurwerkverbod er al jaren aan zat te komen, en dat bedrijven die in deze branche actief zijn gebleven dus vrijwillig het hoge risico hebben aanvaard op gedwongen beëindiging van de activiteiten. Dit zou dan moeten leiden tot een hoge korting op de nadeelcompensatie. Dus: nadeelcompensatie hoort bij fatsoenlijk gedrag van de overheid. Als regel. En dat geldt dus ook voor bedrijven waarmee we niets hebben, of waar we van alles op tegen hebben. Onze voorkeuren in deze zijn irrelevant. Het gaat om gelijkheid voor de wet. Om een ordentelijke rechtsstaat. Maar over de hoogte van de schade, en het deel van de schade dat voor eigen rekening van de vuurwerkbedrijven moet komen, valt dus wel degelijk te twisten. In de Kamerbrief staat dat het ‘denkbaar’ is dat het totale bedrag aan compensatie ‘tot 50 miljoen euro’ zal bedragen. Aangezien de omzet bij de jongste jaarwisseling zo’n 125 miljoen euro bedroeg, lijkt me dat rijkelijk veel. Hoe het ook uitpakt, het belangrijkste is dat het ophoudt. Eindelijk.</p>]]></description>
      <guid>https://www.volkskrant.nl/columns-van-de-dag/de-vuurwerkbranche-compenseren-moet-maar-dat-hoeft-niet-van-harte-te-gaan~be40bef7/</guid>
      <pubDate>Sat, 10 Jan 2026 00:00:00 +0100</pubDate>
    </item>
    <item>
      <title><![CDATA[Een economisch eindejaarsverhaal aan de hand van twee gemene vragen (2/2)]]></title>
      <description><![CDATA[<p>Onze materiële behoeften kunnen we, in Nederland anno 2026, bevredigen met een fractie van de arbeid die hiervoor in 1930 nodig was, het jaar waarin de Britse econoom John Maynard Keynes een essay schreef over de consequenties van voortdurende economische groei. Een 15-urige werkweek zou vandaag de dag ruim afdoende zijn. Maar naast essentiële materiële behoeften zijn er ook ‘relatieve’ behoeften. Keynes noemt dit consumptie die ons het gevoel geeft superieur te zijn aan de mensen om ons heen. Een mooier huis. Een blinkendere auto. Duurdere wijn. En die consumptie, voorzag hij, kon best eens onverzadigbaar blijken, en dus meer arbeid vereisen dan die15 uur. Terwijl Keynes volstond met het aanstippen hiervan, duikt de Britse econoom Richard Layard er in zijn boek Happiness diep in. De twee vragen die ik u vorige week stelde, zijn geïnspireerd op zijn boek. Vraag 1. Wat heeft u liever?A) U heeft drie weken vakantie per jaar, anderen een week.B) U heeft vijf weken vakantie, anderen acht. Vraag 2. Wat heeft u liever?A) Uw loon stijgt met 2 procent, het loon van uw collega’s stijgt met 3 procent.B) Uw loon stijgt 1 procent, het loon van uw collega’s stijgt niet. De meeste mensen wedijveren niet met anderen om vrije tijd. Dus kiezen de meesten antwoord B op vraag 1. U heeft zelf meer vakantie, en dat anderen nóg meer vrije tijd krijgen dan in antwoord A, doet geen afbreuk aan uw welbevinden. Met inkomen werkt dat anders. Bij geld speelt sociale vergelijking met het inkomen van familieleden, collega’s, vrienden, buren een grote rol. De meesten van u kiezen voor antwoord B. Uw loonstijging is dan lager dan bij A, maar u verbetert uw inkomenspositie ten opzichte van uw collega’s. Dat weegt zwaar mee. Layard schrijft, na hierover een paar empirische studies te hebben aangehaald: ‘Een stijging van het inkomen van andere mensen doet afbreuk aan uw geluk.’ Dat mensen zich niet rivaliserend gedragen als het gaat om vrije tijd, maar wél als het gaat om inkomen (en de bijbehorende consumptiemogelijkheden), verstoort een gezonde economische ontwikkeling. Layard schrijft: ‘Als ik meer uren werk en zo mijn inkomen vergroot, maak ik anderen minder gelukkig. Maar bij mijn besluit over het aantal werkuren speelt deze schade aan het geluk van anderen geen rol. Dus werk ik meer uren dan maatschappelijk efficiënt is – en dit doet iedereen.’ Layard legt zo uit hoe het komt dat de voorspelling van Keynes niet is uitgekomen. Niks 15-urige werkweek! De hang naar consumptie om anderen de loef mee af te steken is sterker dan het verlangen naar meer vrije tijd. Als artificiële intelligentie doet wat de investeerders erin zo vurig hopen – taken van mensen overnemen teneinde goedkoper te kunnen produceren – zal de productiviteit toenemen en het nationaal inkomen groeien. Dat is niet niks. Maar we moeten dus niet verwachten dat mensen als gevolg hiervan minder tijd zullen besteden aan werk. Het ‘economische probleem’ mag dan zijn opgelost (dixit Keynes), het economische psychologievraagstuk is nog levensgroot. Layard schrijft dat een van de geheimen voor geluk is om jezelf nooit te vergelijken met mensen die succesvoller zijn dan jij. ‘Altijd vergelijken met mensen die het slechter hebben, nooit andersom.’ Probeer het maar eens. De beste wensen voor 2026!</p>]]></description>
      <guid>https://www.volkskrant.nl/columns-van-de-dag/een-economisch-eindejaarsverhaal-aan-de-hand-van-twee-gemene-vragen-2-2~bcc76eb7/</guid>
      <pubDate>Fri, 2 Jan 2026 00:00:00 +0100</pubDate>
    </item>
    <item>
      <title><![CDATA[Een economisch eindejaarsverhaal aan de hand van twee gemene vragen (1/2)]]></title>
      <description><![CDATA[<p>Dit eindejaarsverhaal gaat over de beroemde Britse econoom John Maynard Keynes, over artificiële intelligentie, over geluk en over rivaliteit, en, zoals het een eindejaarsverhaal betaamt, is er aan het slot een moraal die tot nadenken stemt. Beantwoord – als u mee wilt denken – deze twee vragen. De vragen gaan over uw voorkeuren; er zijn geen goede en foute antwoorden. Vraag 1: Wat heeft u liever? U heeft drie weken vakantie per jaar; anderen een week U heeft vijf weken vakantie; anderen acht Vraag 2: Wat heeft u liever? Uw loon stijgt met 2 procent; het loon van uw collega’s stijgt met 3 procent Uw loon stijgt 1 procent; het loon van uw collega’s stijgt niet. Ik moest, door de stormachtige investeringen in artificiële intelligentie dit jaar, aan Keynes denken, in het bijzonder aan een essay dat hij schreef in 1930, Economic possibilities for our grandchildren. Hij relativeert in dat stuk het economische pessimisme dat destijds, daags na de beroemde beurskrach van 1929, opgeld deed. Hij wijst erop dat de inkomens van mensen in de voorafgaande eeuw spectaculair zijn gestegen; bekijkt de beurskrach, de oplopende werkloosheid, de economische krimp van die tijd als een tijdelijke aanpassing; en schetst de economische mogelijkheden voor de kleinkinderen honderd jaar later. Dankzij de voortschrijdende wetenschap en kennis; dankzij de accumulatie van kapitaal(goederen); dankzij steeds toenemende productiviteit, schrijft hij, zal het ‘economische probleem’ over honderd jaar zijn opgelost. Hij bedoelt hiermee dat ‘de kleinkinderen’ nauwelijks meer zullen hoeven te werken voor de productie van de ‘absolute behoeften’, zoals een dak boven het hoofd, voedsel en verwarming.  Overvloed (in plaats van schaarste) en vrije tijd (in plaats van werktijd) zullen in 2030 ons deel zijn! Verveling is anno 2030 de grootste bedreiging! We zullen moeten leren een betekenisvol leven te leiden zonder werk. Misschien, schrijft Keynes, moeten we nog wel een tijdje vijftien uur per week blijven werken – maar dan toch vooral om stapsgewijs af te kicken van de arbeid. Had Keynes ongelijk? Nee, niet meteen ja zeggen omdat u niemand kent die wekelijks vijftien uur werkt om de verveling te bestrijden en tegelijkertijd baadt in weelde. Keynes had namelijk gelijk. Ten eerste was zijn inschatting juist dat de economieën (van Groot-Brittannië, de VS maar bijvoorbeeld ook van Nederland) zo hard zouden doorgroeien (aan de hand van wetenschap, technologie, kapitaal) dat de inkomens per kop zeer fors zouden stijgen. Ook al zitten er een Grote Depressie en een Tweede Wereldoorlog tussen, onze ‘absolute behoeften’ kunnen we vandaag de dag inderdaad bevredigen met een fractie van de arbeid die hiervoor in 1930 nodig was. In die zin is ‘het economische probleem’ opgelost. Artificiële intelligentie (AI) herhaalt Keynes’ belofte voor ónze kleinkinderen. De AI-technologie zal, net als de afgelopen honderd jaar de melkrobot, de personal computer en de boekhoudsoftware, allerlei arbeid overbodig maken, de productietijd van onze ‘absolute behoeften’ nog verder reduceren dan nu al het geval is. Maar waarom werken we dan nog steeds zo veel? Omdat we, naast absolute ook ‘relatieve’ behoeften hebben. Keynes beschrijft ze als consumptie die ons het gevoel geeft superieur te zijn aan de mensen om ons heen. Zulke behoeften, schrijft Keynes, kunnen best eens onverzadigbaar blijken. Zit daar de kern van de zaak? Kijk in dit licht nog eens naar uw antwoorden op de twee vragen aan het begin. Frank Kalshoven is econoom en publicist. Reageren? Email: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/een-economisch-eindejaarsverhaal-aan-de-hand-van-twee-gemene-vragen-1-2~bb360b85/</guid>
      <pubDate>Sat, 27 Dec 2025 00:00:00 +0100</pubDate>
    </item>
    <item>
      <title><![CDATA[Rapport Wennink combineert lompe taal met terechte zorgen en gevaarlijke voorstellen]]></title>
      <description><![CDATA[<p>De voormalige topman Peter Wennink van chipmachinefabrikant ASML noemde Nederlanders al eens ‘dik,  dom en blij’. En nu hij dezer dagen zijn rapport De route naar toekomstige welvaart presenteert, schuwt hij de grote woorden evenmin. ‘Nu zijn we rijk’, zei hij in een interview met de Volkskrant, ‘dat kunnen we misschien nog tien, twintig jaar volhouden, maar daarna komt de man met de hamer.’ Wenninks publieke optreden is, net als zijn rapport, een wonderlijke mix van lompheid, terechte zorgen, goede ideeën en gevaarlijke voorstellen. Dat het rapport in brede kring welwillend is ontvangen, is per saldo tamelijk onbegrijpelijk. Terechte zorgen? Wennink hamert op het belang van groei van de productiviteit. Een economie kan groeien door meer uren te werken of door per uur productiever te werken – meer smaken zijn er niet. Het blijkt lastig om mensen te verleiden meer uren per week te gaan werken. En de productiviteitsgroei in Nederland (en andere landen) kachelt al decennia achteruit. De groeivooruitzichten van de Nederlandse economie zijn daarom mager (ook volgens bijvoorbeeld het Centraal Planbureau), terwijl er tegelijkertijd juist extra geld nodig is voor zowel collectieve uitgaven aan vergrijzing (zorg en sociale zekerheid) als voor investeringen (in bijvoorbeeld het elektriciteitsnet en verduurzaming). Als de overheidsuitgaven sneller groeien dan de economie, gaat dit (in principe) ten koste van de koopkracht van huishoudens. En structureel koopkrachtverlies is onplezierig (al komt er dan niet direct een man langs met een hamer). Prioriteit nummer één is daarom, volgens Wennink, het verhogen van de groei van de arbeidsproductiviteit. Hieraan gekoppeld is zijn wens om in het verruwende internationale krachtenveld ‘strategisch relevant te blijven’ in vier domeinen. Dit wil zeggen: een positie op te bouwen die andere landen dwingt op gelijke voet met Nederland zaken te doen. De chipmachines van zijn voormalige werkgever ASML zijn hiervan een mooi voorbeeld. Wennink kiest voor vier domeinen om fors in te investeren opdat de productiviteit groeit. Eén: digitalisering en AI. Twee: veiligheid en weerbaarheid. Drie: energie- en klimaattechnologie. Vier: life sciences en biotechnologie. Waarom deze? ‘Ze vormen de ruggengraat van de grote transities van deze eeuw.’ Binnen deze domeinen moet Nederland dan ‘gericht’ investeren. Wie richt? Wie betaalt? Dat is niet altijd even duidelijk. Maar volgens Wennink liggen er miljarden aan investeringen van private partijen op de plank, wachtend op beter beleid, wachtend ook, op aanzienlijk kleinere publieke (co-)investeringen. Alarmbellen gaan rinkelen als Wennink vervolgens over de overheidsfinanciën komt te spreken. Hij wil de staatsschuld laten oplopen voor ‘investeringen met bewezen rendement en grote maatschappelijke baten’. Hij wil in de rijksbegroting een onderscheid maken tussen consumptieve uitgaven en investeringsuitgaven, waarbij investeringsuitgaven in de toekomst prioriteit zouden moeten krijgen. Wie ook maar enig benul heeft van openbare financiën weet: dit zijn vrijbrieven voor politiek opportunisme. Een beetje politicus verandert een consumptieve uitgave binnen drie seconden in een investering. En investeringen met ‘bewezen rendement’ hoeft de overheid helemaal niet te doen, daar zijn banken voor. Vingers af van de rijksbegroting! Zijn al die mooie woorden (en is al die lompe taal) dan op de keper beschouwd niets anders dan een lobbyverhaal voor meer steun aan (sommige) bedrijven? Ten koste van de schatkist? Wij van WC-Eend adviseren WC-Eend? Die conclusie is me te cynisch. Daarvoor is het vraagstuk – lage economische groei en stijgende overheidsuitgaven – ook te serieus. Maar de kritiekloze omarming van het Wennink-rapport vind ik verbazingwekkend.</p>]]></description>
      <guid>https://www.volkskrant.nl/columns-van-de-dag/rapport-wennink-combineert-lompe-taal-met-terechte-zorgen-en-gevaarlijke-voorstellen~bd852cf2/</guid>
      <pubDate>Sat, 20 Dec 2025 00:00:00 +0100</pubDate>
    </item>
    <item>
      <title><![CDATA[Wat te doen als China straks veel minder arbeiders heeft en de arbeidsmigranten op zijn?]]></title>
      <description><![CDATA[<p>‘Landen waarmee Nederland nauwe handelsbetrekkingen onderhoudt, gaan de komende decennia snel krimpen’, schrijft de Wetenschappelijke Raad voor het Regeringsbeleid (WRR) in een onlangs gepubliceerd advies. China, ‘de fabriek van de wereld’, telt halverwege deze eeuw 300 miljoen mensen minder in de werkzame leeftijd. Driehonderd miljoen mensen minder? Dat zijn net zoveel werkenden als het huidige arbeidspotentieel in de hele Europese Unie. De fabriek van de wereld loopt leeg en heeft straks geen arbeiders meer. Dit WRR-rapport zet demografie én migratie op de politieke agenda – maar dan heel anders dan we de afgelopen decennia gewend zijn geraakt. De WRR richt zich op de langere termijn, en denkt heel wat strategischer dan de meeste politieke partijen. Laten we kijken. Demografisch dividend is een kernbegrip in de studie. Dit dividend is de situatie in een land waarin er, vergeleken met de aantallen jongeren en gepensioneerden, veel mensen zijn in de leeftijd tussen de 15 en 64 jaar. Weinig jonge en oude afhankelijken; véél (potentiële) werkenden. Deze fase in de demografie biedt een land een unieke en tijdelijke kans voor grote welvaartsgroei en opbouw van (menselijk) kapitaal, schrijft de WRR. ‘Via arbeidsintensieve productie, industrialisering en een op export gerichte economie hebben veel landen zich in deze fase uit armoede weten te werken.’ Denk aan China. Denk aan Zuid-Korea. Maar denk ook gerust, voeg ik eraan toe, aan Nederland in de jaren zestig en zeventig van de vorige eeuw. Handelsstromen hangen (ook) vast aan dit demografisch dividend. China zal de komende decennia (moeten) ophouden met arbeidsintensieve productie voor de export – spullen waar in Nederland toch veel vraag naar is. Wat te doen? Migratiestromen hangen óók vast aan dat dividend. Sinds 2004 zijn landen als Nederland gewend geraakt aan grote hoeveelheden Midden- en Oost-Europese arbeidsmigranten. Ze doen laagbetaald, arbeidsintensief werk in bijvoorbeeld de bouw, de landbouw, de logistiek. Maar de bevolkingen in de herkomstlanden vergrijzen in rap tempo. Het aantal mensen in de werkende leeftijd in Polen, schrijft de WRR ter illustratie, krimpt tot het midden van de eeuw met 25 procent. Wat te doen als deze stroom arbeidsmigranten opdroogt? Nou, zegt de WRR, wat Nederland moet doen, is het verdiepen van de handels-, ontwikkelings-, en arbeidsmigratiebanden met landen met (toekomstig) demografisch dividend. India! Bangladesh! Indonesië! Sub-Sahara Afrika! Dat zijn de landen en gebieden met de komende decennia een overvloed aan werkenden. Dáár kun je spullen kopen; dáár kun je mensen vinden. Nederland moet, kortom, ‘meebewegen met de mondiale demografie’. Waar het migratie betreft, voegt de WRR eraan toe, kan Nederland met landen ‘migratiepartnerschappen’ afsluiten, zodat regulering en sturing mogelijk is – in hogere mate dan thans het geval is met de Oost-Europeanen. Ook, zegt de raad, ‘moeten bestaande valkuilen als uitbuiting of ongewenste verdienmodellen voorkomen worden’. De WRR schreef dus een heerlijk tegendraads rapport, op basis van harde demografische trends. De krimp van de Chinese beroepsbevolking dient zich aan; de vergrijzing in Midden- en Oost-Europa evenzeer. Hoe wil Nederland hiermee omgaan? De WRR heeft hierop niet het eindantwoord gegeven uiteraard – maar de analyse van de raad dwingt de politiek wel om hier zélf over na te gaan denken en met een antwoord te komen. Op naar een heel ander migratiedebat.</p>]]></description>
      <guid>https://www.volkskrant.nl/columns-van-de-dag/wat-te-doen-als-china-straks-veel-minder-arbeiders-heeft-en-de-arbeidsmigranten-op-zijn~bfdacd38/</guid>
      <pubDate>Sat, 13 Dec 2025 00:00:00 +0100</pubDate>
    </item>
    <item>
      <title><![CDATA[De toon van Jetten en Bontenbal is opbeurend, maar het beleid kan beter]]></title>
      <description><![CDATA[<p>Deze week openbaarden D66-leider Rob Jetten en CDA-voorman Henri Bontenbal hun opmaat naar een coalitieakkoord. Op zeventien dichtbedrukte A4’tjes schetsen ze zowel een manier van werken als een inhoudelijke agenda op hoofdonderwerpen. Het is een aanstekelijk document, dat op de inhoud nog wel een paar tandjes scherper kan. Aanstekelijk? Het stuk met de titel Samen aan de slag voor een sterker Nederland valt met de deur in huis. De openingszin luidt: ‘Dit is een uitgestoken hand.’ Jetten en Bontenbal willen ‘Nederland weer vooruit helpen’. Ze presenteren daarom een ‘positieve en ambitieuze agenda’. Ze willen een ‘coalitie die samenwerkt en kiest voor resultaat’. Hun basishouding kent een lange traditie – die van de consensuspolitiek –, maar oogt tegelijkertijd fris en fruitig, door het contrast van deze houding met de politieke praktijk van de afgelopen paar jaar. Ik citeer: ‘De politiek lijkt te zijn verleerd om op een normale manier van mening te verschillen en er vervolgens via het compromis toch samen uit te komen, met het belang van Nederland voorop. Wij willen onderdeel zijn van een politiek die weer normaal doet, samenwerkt en resultaten boekt. Dat is de weg naar het herstel van vertrouwen in de politiek, en een land waarin we weer samenwerken in plaats van elkaar tegenwerken.’ Waar het om de houding en de toon gaat, slaan Jetten en Bontenbal wat mij betreft de spijker op z’n kop. Welke partijen zich bij hen aansluiten? Zien we later. Inhoudelijk concentreert het duo zich op de vijf hoofdonderwerpen die informateur Wouter Koolmees had aanbevolen, zonder zich hiertoe te beperken. De inhoudelijke aanpak zou ik als bestuurlijk kwalificeren. Rond wonen en inzake landbouw en natuur ligt de nadruk sterk op samenwerking met lagere overheden en andere partners. De kwaliteit en de bekostiging van uitvoering krijgen aandacht, bijvoorbeeld waar het gaat om de asielketen. Jetten en Bontenbal kijken nadrukkelijk over de grenzen, zowel waar het gaat over defensie, ontwikkelingssamenwerking als over Europese samenwerking. Ook inhoudelijk, eigenlijk, klinkt het allemaal reuze vertrouwd, en is vooral het contrast groot met het waardeloze beleid van het huidige kabinet. Maar is het ook de trendbreuk die Nederland nodig heeft? Zo schrijven Jetten en Bontenbal er wel over, maar ik lees het onvoldoende terug. Waarop leunt bijvoorbeeld de woonparagraaf? Welke (nieuwe) instrumenten zet het duo in om de woningbouwproductie op te voeren naar het door hen gewenste aantal van 100 duizend per jaar? Er staan best nuttige dingen in het stuk hoor, zoals schrappen in de bezwaarprocedures tegen nieuwbouw en het vergemakkelijken van splitsen en ‘optoppen’. Maar de kern van de aanpak is: ‘De rijksoverheid neemt meer verantwoordelijkheid, met respect voor de eigen verantwoordelijkheid van anderen.’ Dit is zo’n bestuurlijke formule die zeker leidt tot meer vergadertijd, maar allerminst garant staat voor meer woningbouw. Met het gepresenteerde pakket zal in de komende kabinetsperiode de bouwproductie de 100 duizend stuks niet halen, vrees ik. ‘We gaan moeilijke keuzen nu niet uit de weg’, schrijven Jetten en Bontenbal. Ik dacht: misschien kunnen ze daar dan een lijstje van maken? Over welke keuzen hebben ze het dan precies? Want ik heb moeite ze te ontdekken. We hebben niet alleen een beter kabinet nodig dan het huidige – dat is, eerlijk gezegd niet zo moeilijk. We hebben een kabinet nodig dat inhoudelijk doet wat Jetten en Bontenbal met de mond belijden.</p>]]></description>
      <guid>https://www.volkskrant.nl/columns-van-de-dag/de-toon-van-jetten-en-bontenbal-is-opbeurend-maar-het-beleid-kan-beter~beda19e7/</guid>
      <pubDate>Fri, 5 Dec 2025 00:00:00 +0100</pubDate>
    </item>
    <item>
      <title><![CDATA[Dat de landbouw minder kilo’s bestrijdingsmiddelen gebruikt kan best slecht nieuws zijn]]></title>
      <description><![CDATA[<p>Ik eet minder. In plaats van 1,2 kilo per dag is mijn voedselinname gedaald tot 1,0 kilo. De afname van 20 procent deed zich voor in 2025 ten opzichte van 2024. Verwarrend? Waarom dan? Inderdaad, omdat het ongebruikelijk is om voedselinname af te meten aan het gewicht van het genuttigde. Er is niets mis mee om dat wel te doen, al moet je dan de vraag stellen wat de relevantie ervan is. Relevantere manieren om voedselinname te meten gaan bijvoorbeeld over kilocalorieën, grammen eiwit en hoeveelheid vezels. Iets soortgelijks – iets meten langs een meetlat met weinig relevantie – deed het Centraal Bureau voor de Statistiek (CBS) onlangs met het gebruik van bestrijdingsmiddelen op boerenbedrijven. Het CBS vraagt boerenbedrijven eens per vier jaar naar de per hectare en per gewas gebruikte kilo’s gewasbeschermingsmiddelen. Bij het CBS tellen ze die kilo’s op en dat leidt dan tot het persbericht: ‘Landbouw gebruikt een vijfde minder gewasbeschermingsmiddelen’ (13 november). Daarin staat dan het schijnbaar fijne nieuws: ‘Gebruik pesticiden lelieteelt meer dan gehalveerd.’ Gewicht van beschermingsmiddelen meten is een Europese verplichting. Dat is dus allemaal feitelijk correct. En tamelijk irrelevant. Want het gewicht van gewasbeschermingsmiddelen zegt niets over de invloed ervan op het milieu en de natuur. In termen van de eerste alinea van deze column: mijn voedselinname is gedaald door de helft van het gewicht aan gegeten volkoren boterhammen te vervangen door suiker. Dan ben ik wel minder gaan eten (in gewicht) maar juist méér calorieën gaan innemen, minder eiwit en minder vezels. Het effect van beschermingsmiddelen op het milieu wordt onder meer gemeten met ‘milieubelastingspunten’, een maatstaf die gebruikte kilo’s combineert met hoe slecht elke kilo uitpakt voor de bodem, het grondwater en het oppervlaktewater. Deze milieubelastingspunten zijn te vinden op agrimatie.nl, de datawebsite over landbouw van de Wageningen Universiteit. De universiteit ziet net als het CBS dat in de sector bloembollen het gebruik van ‘werkzame stof’ in de afgelopen jaren is gedaald (te meten in gebruikte kilo’s per hectare), maar stelt daartegenover: ‘Milieubelastingspunten in bloembollenteelt stijgen.’ Het gaat om een kwart meer milieubelasting als de periode 2021-2023 vergeleken wordt met de periode 2019-2021. Dus voor de bloembollen geldt: minder kilo’s, maar meer milieubelasting(spunten). Dit kan uiteraard per sector verschillen. Dat weten ze bij het CBS toch zeker ook wel? Ik vroeg het het CBS voor de zekerheid nog een keer en kreeg als antwoord: ‘Het klopt inderdaad dat de gebruikte kilo’s niet direct iets zeggen over de milieu-impact van de middelen.’ En: ‘Onze statistiek richt zich niet zozeer op schade aan het milieu.’ Alsmede:  ‘Daar gaan andere partijen over.’ Lekker dan. Want het kwaad in de beeldvorming was al geschied. Bijvoorbeeld op de NOS-site, in De Telegraaf, maar ook in deze krant werd het CBS-bericht overgenomen en gepresenteerd als goed nieuws voor het milieu. Na de vaststelling dat het gebruik van bestrijdingsmiddelen onder een vergrootglas ligt ‘vanwege de schade die ze aanrichten als ze in de natuur belanden’, schrijft de Volkskrant in het nieuwsbericht dat uit de CBS-cijfers ‘blijkt dat boeren en telers onder druk van de kritiek hun gedrag aanpassen’. Dat valt dus helemaal niet te concluderen op basis van deze cijfers. Je kunt het verslaggevers nauwelijks kwalijk nemen. Het CBS-bericht doet geen enkele moeite de beperkingen van de gepresenteerde getallen te duiden, en laat de lezer alle ruimte om zelf foutief te concluderen dat minder kilo’s betekent dat de milieuschade afneemt.</p>]]></description>
      <guid>https://www.volkskrant.nl/columns-van-de-dag/dat-de-landbouw-minder-kilo-s-bestrijdingsmiddelen-gebruikt-kan-best-slecht-nieuws-zijn~bd6de6cd/</guid>
      <pubDate>Sat, 29 Nov 2025 00:00:00 +0100</pubDate>
    </item>
  </channel>
</rss>
