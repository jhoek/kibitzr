<?xml version="1.0" encoding="utf-8"?>
<rss version="2.0">
  <channel>
    <title><![CDATA[Frank Kalshoven]]></title>
    <link>https://www.volkskrant.nl/auteur/frank-kalshoven</link>
    <description><![CDATA[Frank Kalshoven]]></description>
    <item>
      <title><![CDATA[Inzake stikstof moeten de provincies van Jetten c.s. het vuile werk opknappen]]></title>
      <description><![CDATA[<p>De drie coalitiepartijen die samen een minderheidscoalitie vormen, schrijven in hun coalitieakkoord Aan de slag over vier ‘grote keuzes’ voor Nederland. Vorige week keken we naar ‘bouwen en wonen’, waar het drietal wel grote woorden voor gebruikt (‘doorbraken’, ‘onorthodoxe keuzes’), maar toch verzuimt de economie van de woningmarkt beter te laten werken. Vandaag kijken we naar het stikstofbeleid. Als een bedrijfstak tijdens het productieproces stoffen uitstoot die schade veroorzaken, dan noem je dat in economentaal een ‘negatief extern effect’. Zet de overheid een prijs op die uitstoot, dan prikkelen de extra kosten bedrijven om de uitstoot te verminderen, bijvoorbeeld door innovatie. Voor zover het overheidsingrijpen leidt tot hogere productiekosten, en dus verkoopprijzen, zullen consumenten vaker kiezen voor een alternatief product. Denk bij de vorige alinea aan een pfas-uitstoter, en het is meteen helder. Denk aan een staalfabriek, en je snapt het meteen. Maar denk ook gerust aan de landbouw, een grootuitstoter van broeikasgas(equivalenten), stikstof(verbindingen), fijnstof (groot en klein), stank en restanten van gewasbeschermingsmiddelen. Je zou denken dat een middenrechts minderheidskabinet wel raad weet met zo’n sector. Namelijk de verschillende soorten uitstoot beprijzen en de opbrengst ervan ter beschikking stellen aan de sector om het smerige productieproces schoner te maken voor mens, natuur en milieu. Dat is effectief beleid (het werkt!), efficiënt beleid (tegen de laagste kosten!) en het kost de belastingbetaler geen cent (zelfs de hardwerkende niet!). Rob Jetten (D66), Henri Bontenbal (CDA) en Dilan Yesilgöz (VVD) echter, slaan een andere weg in. Die kost de belastingbetaler goud geld, want het drietal richt het Stikstoffonds opnieuw op en reserveert hiervoor 20 miljard euro belastinggeld. Is het voorgenomen beleid dan op z’n minst effectief? Ik durf het u niet te zeggen. Het drietal expliciteert weliswaar landelijke reductiedoelstellingen (voor 2030 en 2035) en neemt een voorschot op de gewenste uitkomst door te stellen dat Nederland ‘van het stikstofslot’ afgaat en dat er, zo gauw er een ‘geborgd reductiepakket is’, een ‘rekenkundige ondergrens’ zal worden ingevoerd. Maar wie gaat die doelen halen? Bij wie glinstert het zweet op de rug? Niet bij het drietal onderhandelaars. Wel bij de provinciebestuurders. De coalitie wil de landelijke doelen vertalen naar doelen per provincie, en op hun beurt moeten de provincies ‘gebiedsprocessen’ inrichten zodat ‘extensivering, innovatie en managementmaatregelen’ verder kunnen worden vormgegeven in samenspraak met de boeren en andere betrokkenen. Komt deze drietrapsraket bekend voor? Geld + provincies + proces? Het lijkt volgens mij als twee druppels water op het beleid van het laatste kabinet-Rutte. Maar de vraag was: is het effectief? Gaat de stikstofuitstoot zo (snel genoeg) omlaag? Dat hangt dus volledig af van de uitvoeringskracht van provincies én van de vraag of die provincies er überhaupt zin in hebben. In tien van de twaalf provincies bestuurt de BBB mee, de partij dus die het Stikstoffonds juist ophief tijdens de vorige coalitieonderhandelingen. Op 17 maart 2027 zijn er weer provinciale verkiezingen. De coalitie kiest dus zeker niet voor het beste beleid (uitstoot beprijzen), maar kiest ook niet voor het slechtste (niets doen, zoals het kabinet-Schoof). De gekozen middenweg is duur maar kan blijken te werken. Waarom de veehouders hierbij zo naar de mond gepraat moet worden (‘we geloven in het vakmanschap en de innovatiekracht…’)? Geen idee. Ik weet wel dat de coalitie zo niet spreekt over pfas-lozers en staalfabrieken. Niet alle varkens, zullen we maar denken, zijn gelijk.</p>]]></description>
      <guid>https://www.volkskrant.nl/columns-van-de-dag/inzake-stikstof-moeten-de-provincies-van-jetten-c-s-het-vuile-werk-opknappen~b789d3e6/</guid>
      <pubDate>Sat, 21 Feb 2026 00:00:00 +0100</pubDate>
    </item>
    <item>
      <title><![CDATA[Het kabinet-Jetten spaart de kool en de geit op de woningmarkt]]></title>
      <description><![CDATA[<p>Het coalitieakkoord van D66, CDA en VVD benoemt vier ‘grote keuzen voor Nederland’, de topprioriteiten van de minderheidscoalitie. Mijn vraag is: leiden de keuzen van het drietal tot het gewenste resultaat? Deze week kijken we naar bouwen en wonen. Het lukt al jaren niet, schrijft het drietal, om de bouwproductie naar de gewenste 100 duizend woningen per jaar te krijgen. De drie partijen benoemen ‘de aanpak van het woningtekort tot onze topprioriteit’. Het pakket maatregelen dat in het coalitieakkoord staat zou dus moeten optellen tot 100 duizend woningen per jaar, of in elk geval fors meer dan de huidige grofweg 70 duizend nieuwbouwhuizen per jaar. Is dat het geval? Ik vrees van niet. De coalitie verandert onvoldoende aan de economie van de woningmarkt. De coalitie werkt langs drie ‘sporen’: minder belemmeringen, meer bouwen, betaalbaar wonen.  Laten we kijken. Het schrappen, versoepelen, versimpelen en standaardiseren van regels in de bouw zal zeker helpen bij het vlottrekken van bouwprojecten. Het drietal geeft een waslijst aan goede voorbeelden. Wie wil bouwen kan in de toekomst, als al dat beleid is geïmplementeerd, sneller bouwen. Mooi. Maar wordt er ook méér gebouwd? Volgens het drietal staan projectontwikkelaars, aannemers en opdrachtgevers zoals corporaties ‘in de startblokken om meer te bouwen’. Dat is een verdraaiing van de feiten, vrees ik. Voor opdrachtgevers is het grootste probleem dat bouwprojecten onrendabel zijn. Elke euro die een corporatie investeert in een nieuwbouwwoning is zwaar verlieslatend: de bouwkosten zijn veel hoger dan de toekomstige huuropbrengsten. Voor private investeerders, zoals pensioenfondsen, geldt dat het rendement wordt afgeknepen door het reguleren van de middenhuren. En voor projectontwikkelaars die hele wijken uit de grond willen stampen – huur én koop – gelden harde eisen om ‘betaalbaar te bouwen’, waardoor twee derde van de bouwproductie verlieslatend is. Meer bouwen? Dat zal dan toch eerst en vooral rendabel moeten zijn voor de opdrachtgevers. Het coalitieakkoord is hierover op twee punten helder. ‘Rust’ rond de fiscale behandeling van het eigen huis. En: vasthouden aan de eis dat twee derde van de nieuwbouwproductie ‘betaalbaar’ moet zijn. Helder – maar dit zijn dus ook twee gemiste kansen. De coalitiepartners zijn daarentegen zeer onhelder over de huren. Misschien bedoelt de coalitie wel op te schrijven dat zowel de corporatiehuren als de middenhuren stevig omhoog moeten de komende jaren – wat de bouwproductie van huurwoningen dus effectief zou stimuleren –, maar de zinnen hierover zijn wollig. Middenhuren omhoog? Nou, zeggen Jetten, Bontenbal en Yesilgöz, ‘de wet- en regelgeving alsmede het fiscale klimaat op de huurmarkt worden zodanig vormgegeven dat het investeringsklimaat verbetert en het aanbod van huurwoningen weer kan toenemen’. Ik denk dat hier staat: de coalitie verhoogt de middenhuren. Ook al omdat in de zin erna wordt verwezen naar de evaluatie van de Wet betaalbare huur. Maar zeker weten doe ik het niet. Corporatiehuren omhoog? Nou, zegt het drietal, ‘de financiële positie van corporaties en private verhuurders moet verbeteren om meer te kunnen bouwen’.  En daarom ‘voeren we een jaarlijkse inkomenstoets in om te bepalen of de huurprijs nog passend is’. Ik denk dat hier staat: de coalitie verhoogt de huren in de sociale huursector. Maar zeker ben ik er niet van. Dereguleren van de bouwregels? Goed idee. Maar de coalitie verzuimt de economie van de woningmarkt grondig te verbeteren. Voor de ‘topprioriteit’ van de coalitie is het aangekondigde beleid wel erg mager. 100 duizend huizen per jaar? Dat lijkt me kansloos.</p>]]></description>
      <guid>https://www.volkskrant.nl/columns-van-de-dag/het-kabinet-jetten-spaart-de-kool-en-de-geit-op-de-woningmarkt~ba324202/</guid>
      <pubDate>Sat, 14 Feb 2026 00:00:00 +0100</pubDate>
    </item>
    <item>
      <title><![CDATA[Deze minderheidscoalitie zal eerst drie louterende nederlagen moeten lijden]]></title>
      <description><![CDATA[<p>Hoe dan? Hoe kan deze minderheidscoalitie van D66, CDA en VVD ‘langjarig stabiliteit in beleid realiseren’, zoals het driemanschap Jetten, Bontenbal en Yesilgöz zelf als ambitie formuleert in het coalitieakkoord Aan de slag dat vorige week vrijdag is gepresenteerd?  Hoe gaat dat werken zonder meerderheid in de Tweede noch in de Eerste Kamer? Hun antwoord: ‘Het (opnieuw) leren van de kunst van het samenwerken en het overleg.’ Die samenwerking geldt de maatschappelijke organisatie en de medeoverheden, én de Eerste en Tweede Kamer. Het gaat hierbij, aldus het trio, om ‘een cultuuromslag’. Die vraagt ‘van ons’, de coalitiepartners dus, ‘de houding om met alle fracties het gesprek te voeren over wat er nodig is om samen op te trekken’. En omgekeerd hoopt het drietal dat ‘fracties op hun beurt bereid zijn de voorstellen van dit kabinet op hun merites te beoordelen’. De tekst bruist van welwillendheid en wellevendheid, en van de meedenkuitnodigingen aan coalitie en oppositie. Let op: ‘We zoeken gezamenlijke verantwoordelijkheid zonder op ieder dossier in winnaars en verliezers te denken.’ Dit is het antwoord van de drie partijen over hoe een minderheidscoalitie in Nederland zal werken. Heeft dit kans van slagen? Een minimale voorwaarde voor succes lijkt me dat de coalitie om te beginnen drie zware nederlagen lijdt. Hoe dat zo? Nou, behalve mooie woorden over samen overleggen wat goed is voor Nederland, bevat het coalitieakkoord (en de bijbehorende financiële bijlage) óók ‘gewoon’ voorgenomen beleid op alle werkterreinen van de Rijksoverheid. En dit beleid, stelde menigeen afgelopen week al vast, is behoorlijk rechts. Hierbij gaat het, wat mij betreft, niet zozeer over de voorgenomen maatregelen zelf, als wel over het ontbreken van andere. Klinkt dat te vaag? Voorbeeld 1. Prima om de hypotheekrente-aftrek niet af te schaffen (voor de VVD erg belangrijk), maar dan kan het eigen woningforfait toch wel omhoog (waarmee vermogen in de eigen woning wat zwaarder belast wordt, wat linkse mensen belangrijk vinden). Voorbeeld 2. Prima om de inkomstenbelasting wat te verhogen om de stijgende defensieuitgaven te bekostigen, maar waarom niet óók wat euro’s opgehaald met vermogen als grondslag? Defensie is weliswaar een zuiver collectief goed, maar mensen met veel bezit hebben toch echt meer te verliezen dan arme sloebers. Voorbeeld 3. Hartstikke goed, gezonde overheidsfinanciën, maar waarom maakt deze coalitie geen einde aan de vele fiscale regelingen die door Financiën de afgelopen jaren negatief zijn geëvalueerd? Met de opbrengst kan bijvoorbeeld de belasting op arbeid omlaag gebracht worden. Dat maatregelenpakket van de coalitie, kortom, is niet zozeer slecht als wel onevenwichtig. De coalitie zegt dus drie dingen tegelijkertijd. Eén: we willen samenwerken. Twee: inhoudelijk willen we dit beleid voeren. Drie: we denken niet op elk onderwerp in winnaars en verliezers. Partijen in de Kamer doen er goed aan om te zeggen: laat maar zien dan, minderheidscoalitie. Geef het goede voorbeeld maar. De drie coalitiepartijen mogen elk één majeur besluit uit het coalitieakkoord aanwijzen dat hun zeer aan het hart gaat, én dat dan schrappen. Dan is duidelijk dat het de drie partijen menens is. Dan kunnen oppositiepartijen óók bewegen terwijl het pijn doet. Zonder een dergelijk offer van de coalitiepartijen – er zijn uiteraard meerdere varianten hiervan mogelijk –, zie ik niet hoe zo’n minderheidskabinet de wind in de zeilen kan krijgen. Ik hoop dat ik me vergis.</p>]]></description>
      <guid>https://www.volkskrant.nl/columns-van-de-dag/deze-minderheidscoalitie-zal-eerst-drie-louterende-nederlagen-moeten-lijden~b385b91f/</guid>
      <pubDate>Sat, 7 Feb 2026 00:00:00 +0100</pubDate>
    </item>
    <item>
      <title><![CDATA[Met een goede analyse van economische macht heb je nog geen beter beleid (2/2)]]></title>
      <description><![CDATA[<p>Hoe weerbaar is Nederland? Sandor Gaastra, de hoogste ambtenaar van het ministerie van Economische Zaken (EZ) stelt de vraag in zijn traditionele nieuwjaarsartikel in het economenblad ESB. Vorige week keken we naar zijn analyse van ‘geo-economische macht’; vandaag kijken we naar de implicaties voor het beleid voor Nederland. China en de Verenigde Staten zijn de landen met grote economische macht. Europa beschikt over weinig zogenoemde ‘control points’. Dit zijn goederen of diensten van cruciaal economisch én maatschappelijk belang waarin een land mondiale marktmacht heeft. Het beste Nederlandse voorbeeld zijn de chipmachines van ASML, waar dan ook geregeld gelazer over is met de Amerikanen en de Chinezen. ‘Om onze weerbaarheid te bestendigen’, schrijft Gaastra, moet Nederland nieuwe beleidsafwegingen maken. Hij noemt drie terreinen: handel, Europa, technologiebeleid. Gaastra bepleit het sluiten van nieuwe handelsakkoorden met opkomende economieën uit het mondiale Zuiden. Spreid je winstkansen; verminder je afhankelijkheid van een klein aantal handelspartners. Dit is evident een goed idee. Het handelsverdrag dat Europa deze week (eindelijk) sloot met India is daarom zeer welkom. Op het geopolitieke wereldtoneel is Europa de relevante speler, niet Nederland (alleen). ‘We moeten daarom bereid zijn nationale middelen en competenties in te ruilen voor collectieve slagkracht  om de EU én Nederland weerbaar te maken’, aldus Gaastra. Akkoord. Europa heeft meer geld nodig, waar Nederland een aandeel in te leveren heeft, en de Europese markt wacht nog op voltooiing. Drie: offensief technologiebeleid. Gaastra wil in Nederland ‘control points’ verwerven. Hij erkent dat het voorspellen van toekomstige ‘control points’ ingewikkeld is en het risico in zich draagt op overheidsfalen. Maar, zegt hij, ‘de waarde van meer economische macht weegt in bepaalde gevallen op tegen de risico’s van overheidsfalen’. Hier fronste ik mijn wenkbrauwen. Want wat bedoelt hij nou eigenlijk? Gaastra legt uit dat hij wil dat Nederland ‘binnen een strategisch kader’, ‘op basis van sterktes én schaarstes’, ‘onmisbare capaciteiten gaat opbouwen’. De overheid zou geen steun moeten bieden aan hele sectoren; evenmin aan een enkel bedrijf, maar wel geld moeten steken in het ‘versterken van relevante ecosystemen’. Het zijn mooie woorden, maar ze laten zich net zo makkelijk beetpakken als een paling in een emmer snot. Welk ‘ecosysteem’ steun krijgt? Welke niet? Ik durf het op basis van deze woorden niet te zeggen. Bovendien: zou het niet logischer zijn, áls dit al zou moeten, om dit Europees aan te pakken? Tegelijkertijd laat Gaastra een evident relevante beleidsvraagstuk (nagenoeg) onbesproken. Namelijk: kunnen de ‘control points’ van de grote twee landen ongedaan worden gemaakt? Zeldzame aardmetalen onder controle van China? Kan Europa dan niet eenvoudigweg de mijnbouw bevorderen, in Europa zelf en in andere bevriende (handels)landen? Amerikaanse zoekmachines, beveiligde omgevingen, dataopslag en andere software? De Europese schaal is toch zeker groot genoeg om dergelijke diensten hier te kunnen produceren? Frankrijk gaf deze week het goede voorbeeld door ambtenaren te verbieden te beeldbellen met Amerikaanse software en hen te verplichten in plaats daarvan het zelfontwikkelde Visio te gebruiken. Dit soort acties lijkt me een stuk concreter dan overheidsgeld stoppen in een ‘ecosysteem’ in de hoop op het vinden van een nieuw ‘control point’ – toch een speld in een hooiberg. Gaastra zegt hier niet meer over dan dat ‘het afbouwen van risicovolle strategische afhankelijkheden nodig is’. Dat klopt, en het maatschappelijk rendement op de euro’s die de overheid hierin investeert, moet afgezet worden tegen het rendement op investeringen in een ecosysteem. Ik weet wel waarin ik m’n geld liever zou investeren. Gaastra’s mooie analyse van economische macht, kortom, vraagt betere beleidsuitwerking.</p>]]></description>
      <guid>https://www.volkskrant.nl/columns-van-de-dag/met-een-goede-analyse-van-economische-macht-heb-je-nog-geen-beter-beleid-2-2~bd2aca2b/</guid>
      <pubDate>Sat, 31 Jan 2026 00:00:00 +0100</pubDate>
    </item>
    <item>
      <title><![CDATA[Met een goede analyse van economische macht heb je nog geen beter beleid (1/2)]]></title>
      <description><![CDATA[<p>Geopolitieke macht heeft economische waarde, schrijft de hoogste ambtenaar van het ministerie van Economische Zaken (EZ) in het traditionele nieuwjaarsartikel in het economenblad ESB. Hij analyseert hierin op fraaie wijze de omslag in het denken die heeft plaatsgevonden – van vrijhandel en samenwerking naar concurrentie en strijd. Maar met een mooie analyse heb je nog geen beleid dat past bij de nieuwe werkelijkheid. Laten we er, deze en volgende week, naar kijken. Vrijhandel, zeggen economen David Ricardo sinds 1817 na, levert de inwoners van de handelende landen voordelen op. Vrijhandel faciliteert het opschalen van productie (waarmee schaalvoordelen worden behaald) en specialisatie (waarmee productiviteitsvoordelen worden behaald). Ricardo’s leer van de comparatieve voordelen staat al ruim tweehonderd jaar als een huis. En de wereld waarin we leven werd tot voor kort dan ook ingericht aan de hand van zijn inzicht. Gestage samenwerking van steeds meer landen binnen de wereldhandelsorganisatie WTO slechtte steeds meer handelsbarrières – tot nut van het algemeen. Maar, schrijft Sandor Gaastra, de secretaris-generaal van Economische Zaken,  importheffingen, exportrestricties, staatssteun, dumping en sancties zijn nu aan de orde van de dag. Bijna een kwart van de handel tussen G20-landen valt inmiddels onder een of andere importbeperkende maatregel. Samenwerking binnen handelsblokken is de nieuwe norm, terwijl tussen die blokken concurrentie en strijd plaatsvindt. Gaastra sluit mooi aan bij Ricardo’s aloude handelsleer, door op te merken dat de specialisatie van landen, naast genoemde voordelen, óók leidt tot complexe handelssystemen en dat die de neiging hebben ‘asymmetrische onderlinge verhoudingen’ te creëren. Dan is er geen gewone onderlinge afhankelijkheid meer – jij hebt wijn nodig, ik aardappelen –, maar onevenredige afhankelijkheid die kan worden gebruikt als drukmiddel. Denk bijvoorbeeld aan China en zeldzame metalen. En: aan de Verenigde Staten en software. Deze staten beschikken dan over ‘geo-economische macht’. Deze economische macht is steeds minder ingekapseld in de multilaterale structuur (de WTO, de Verenigde Naties, etcetera), en wordt steeds openlijker gebruikt. Economische machtsinstrumenten, schrijft Gaastra, hebben drie kenmerken. Eén: het gaat over een product, dienst of afzetmarkt die van cruciaal economisch én maatschappelijk belang is (denk maar aan die zeldzame metalen of de software, maar bijvoorbeeld ook aan olie en gas). Twee: het land heeft marktmacht (andere landen kunnen niet even snel zelf zeldzame metalen winnen of die software kopiëren, maar wel vlug hun olie en gas elders inkopen, zoals Rusland ondervond na de inval in Oekraïne). Drie: het land is ook echt bereid het middel in te zetten, en de pijn te lijden die hiervan onvermijdelijk het gevolg is. Nederland en Europa hebben weinig economische macht en moeten die zien te vergroten. Over die macht, denkt Gaastra, kun je nadenken als een collectief goed. Dat wil zeggen: economische macht is ‘een niet-uitsluitbare bescherming voor economische stabiliteit waarvan alle burgers en bedrijven profiteren, ongeacht hun bijdrage eraan’. Of dit collectieve goed ook geproduceerd wordt, hangt interessant genoeg vooraf af van beslissingen van individuele ondernemingen. Produceren ze iets cruciaals? Weten ze mondiale marktmacht te veroveren? Bedrijven produceren niet per se de gewenste hoeveelheid economische macht, en dus, aldus Gaastra, is er sprake van marktfalen. Wat kan de overheid doen om dat op te lossen? Gaastra’s antwoord op deze vraag – een drietal ‘nieuwe beleidsafwegingen’ – is aanmerkelijk minder indrukwekkend dan zijn analyse. We kijken ernaar, volgende week.</p>]]></description>
      <guid>https://www.volkskrant.nl/columns-van-de-dag/met-een-goede-analyse-van-economische-macht-heb-je-nog-geen-beter-beleid-1-2~b35607bc/</guid>
      <pubDate>Sat, 24 Jan 2026 00:00:00 +0100</pubDate>
    </item>
    <item>
      <title><![CDATA[Een minderheidskabinet leidt in Nederland tot verlamming]]></title>
      <description><![CDATA[<p>Na de aankondiging, eind vorige week, dat D66, CDA en VVD een minderheidskabinet willen vormen, publiceerde CDA-leider Henri Bontenbal een opstel over dat fenomeen. De inhoud ervan doet vrezen voor de bestuurbaarheid van Nederland, als de drie partijen serieus zijn over hun aangekondigde voornemen. Bontenbal, die zijn schrijfsel publiceerde op de CDA-website, presenteert het idee om een minderheidskabinet te vormen – een kabinet dus dat niet kan steunen op een vaste zetelmeerderheid in de (Tweede) Kamer – als ‘een nieuwe stap in de parlementaire geschiedenis van Nederland’. Het is, schrijft hij, een figuur die al eerder is aanbevolen. Hij wijst op een advies van de Raad voor het Openbaar Bestuur uit 2016. En op de staatscommissie Parlementair Stelsel 2018. In deze rapporten wordt steevast verwezen naar de Scandinavische landen, vooral Denemarken, waar minderheidskabinetten de regel zijn, en goed lijken te werken. Bontenbal stelt vervolgens de goede vraag. ‘In hoeverre zijn het Nederlandse staatsrecht en de politieke cultuur vergelijkbaar (met Denemarken, Noorwegen en Zweden, red.)?’ Het korte antwoord: niet. De CDA-leider benoemt een aantal verschillen zelf. Ik noem er maar een paar. De Deense politiek kent, ten eerste, twee ‘blokken’, ongeveer even groot. Een minderheidskabinet kan veelal rekenen op steun van partijen uit het eigen blok die niet meedoen aan de coalitie. Nederland, stelt Bontenbal vast, kent geen blokpolitiek. Het tweede verschil is dat Denen voorafgaand aan verkiezingen stembusakkoorden sluiten en premierskandidaten presenteren. Ten derde: Denemarken kent geen Eerste Kamer. In Nederland kan de samenstelling van de twee Kamers sterk verschillen, zoals dezer dagen ook het geval is. Ten slotte: de Deense politieke cultuur is gericht op samenwerking, de Nederlandse is een conflictmodel (geworden). Niettemin, concludeert Bontenbal in zijn opstel, gaan ‘D66, CDA en VVD aan de slag met het bouwen aan een minderheidskabinet’. Volgt Bontenbals conclusie uit hetgeen hij voorafgaande aan zijn conclusie heeft opgeschreven? Neen! Wat ontbreekt in zijn verhaal is hoe in Nederland een minderheidskabinet kan werken óndanks alle geïnventariseerde staatsrechtelijke en culturele verschillen met, bijvoorbeeld, Denemarken. We hebben weliswaar geen blokpolitiek; we hebben geen vaste gedoogpartner; we hadden bij de verkiezingen geen stembusakkoord; geen gezamenlijke premierskandidaat; we kennen wel een Eerste Kamer met een andere politieke samenstelling dan de Tweede; en toch gaat het minderheidskabinet werken omdat… Waarom ik denk dat het niet gaat werken? Of hierin althans een groot gevaar zie? Omdat oppositiepartijen de hun toebedachte rol niet zomaar zullen willen spelen. Die gaan niet braaf met het minderheidskabinet onderhandelen over hun ‘eigen’ onderwerp; ze zullen óók invloed eisen op andere onderwerpen. Voorbeeld. Het kabinet zal met GroenLinks-PvdA willen spreken over klimaat- en natuurbeleid. En met JA21 over bezuinigingen op zorg en sociale zekerheid. Dan gaat Jesse Klaver (GL-PvdA) toch iets vinden van de ‘afbraak’ van zorg en sociale zekerheid. En gaat Joost Eerdmans (JA21) toch zijn standpunt over klimaatbeleid herhalen, namelijk: weggegooid geld. Natuurlijk gaan Klaver en Eerdmans dat doen. Met bestuurlijke verlamming tot gevolg. En als het minderheidskabinet dan toch denkt eruit te zijn met Eerdmans, moet die deal nog door de Eerste Kamer. O wacht, dat lukt niet, want daar is GroenLinks-PvdA de grootste. Misschien, heel misschien, is het opperen van het idee van een minderheidskabinet alleen instrumenteel. Dat als de gevaren ervan echt doordringen (bestuurlijke verlamming te midden van grote nationale vraagstukken en een wereld die in brand staat) er bereidheid ontstaat alsnog een breed middenkabinet te formeren. Laten we het hopen.</p>]]></description>
      <guid>https://www.volkskrant.nl/columns-van-de-dag/een-minderheidskabinet-leidt-in-nederland-tot-verlamming~bc7de799/</guid>
      <pubDate>Sat, 17 Jan 2026 00:00:00 +0100</pubDate>
    </item>
    <item>
      <title><![CDATA[De vuurwerkbranche compenseren moet, maar dat hoeft niet van harte te gaan]]></title>
      <description><![CDATA[<p>Als de vuurwerkbranche financieel gecompenseerd moet worden voor het vuurwerkverbod, kunnen we dan meteen de schade even verrekenen die dat spul de afgelopen jaren heeft veroorzaakt aan mens, dier en leefomgeving? De ingezonden brief van deze strekking, die daags na Oud en Nieuw in deze krant stond, kon op mijn warme instemming rekenen. Eerst als sector al die jaren al die maatschappelijke schade veroorzaken en dan nog geld toe krijgen ook? Het moet niet gekker worden. En toch moet het. Tandenknarsen mag. Ik zocht de brief erbij die de toenmalige staatssecretaris van Infrastructuur en Waterstaat eind maart vorig jaar aan de Tweede Kamer stuurde. Die had gevraagd om een kostenindicatie bij het initiatief van GroenLinks-PvdA en de Partij voor de Dieren om vuurwerk te verbieden. De kern van de zaak, aldus de brief, is het ‘nadeelcompensatierecht’. Voor de vuurwerkdetailhandel (ongeveer achthonderd bedrijven) zou de overheid een generieke regeling kunnen treffen, waarbij het te compenseren nadeel overzichtelijk is omdat vuurwerk verkopen een bijverdienste is. De acht tot tien importeurs van vuurwerk, waarvoor vuurwerk de kernactiviteit is, zouden een ‘maatwerkprocedure’ moeten krijgen, waarbij per individuele onderneming het nadeel wordt vastgesteld. Voor beide groepen geldt, aldus de brief, hoe langer de overgangstermijn, des te kleiner de compensatie. Maar waarom in vredesnaam überhaupt compenseren? Daar gaat de Kamerbrief nauwelijks op in, maar het nadeelcompensatierecht staat op vele plekken uitgelegd, bijvoorbeeld op Wikipedia. De overheid moet compensatie betalen omdat de activiteit, hoe maatschappelijk schadelijk ook, tot het moment van afschaffen legaal is. En omdat het nadeel ontstaat bij een kleine groep (bedrijven). Met dit principe bent u het ook onmiddellijk eens als we een ander voorbeeld nemen. De gemeente geeft opdracht een winkelstraat opnieuw in te richten, en dat leidt gedurende vijf maanden tot fors omzetverlies. Hebben de winkeliers dan recht op nadeelcompensatie? Ja. Maar die nadeelcompensatie is niet per se een vetpot, en gelukkig maar. Het ‘normaal maatschappelijk risico’ blijft voor de ondernemer, die dus een deel van het nadeel uit eigen zak zal moeten betalen. Hoe hoog het eigen risico is, wisselt van geval tot geval, maar het kan oplopen tot de helft van het nadeel. In het geval van de vuurwerkbranche kun je stellen dat een vuurwerkverbod er al jaren aan zat te komen, en dat bedrijven die in deze branche actief zijn gebleven dus vrijwillig het hoge risico hebben aanvaard op gedwongen beëindiging van de activiteiten. Dit zou dan moeten leiden tot een hoge korting op de nadeelcompensatie. Dus: nadeelcompensatie hoort bij fatsoenlijk gedrag van de overheid. Als regel. En dat geldt dus ook voor bedrijven waarmee we niets hebben, of waar we van alles op tegen hebben. Onze voorkeuren in deze zijn irrelevant. Het gaat om gelijkheid voor de wet. Om een ordentelijke rechtsstaat. Maar over de hoogte van de schade, en het deel van de schade dat voor eigen rekening van de vuurwerkbedrijven moet komen, valt dus wel degelijk te twisten. In de Kamerbrief staat dat het ‘denkbaar’ is dat het totale bedrag aan compensatie ‘tot 50 miljoen euro’ zal bedragen. Aangezien de omzet bij de jongste jaarwisseling zo’n 125 miljoen euro bedroeg, lijkt me dat rijkelijk veel. Hoe het ook uitpakt, het belangrijkste is dat het ophoudt. Eindelijk.</p>]]></description>
      <guid>https://www.volkskrant.nl/columns-van-de-dag/de-vuurwerkbranche-compenseren-moet-maar-dat-hoeft-niet-van-harte-te-gaan~be40bef7/</guid>
      <pubDate>Sat, 10 Jan 2026 00:00:00 +0100</pubDate>
    </item>
    <item>
      <title><![CDATA[Een economisch eindejaarsverhaal aan de hand van twee gemene vragen (2/2)]]></title>
      <description><![CDATA[<p>Onze materiële behoeften kunnen we, in Nederland anno 2026, bevredigen met een fractie van de arbeid die hiervoor in 1930 nodig was, het jaar waarin de Britse econoom John Maynard Keynes een essay schreef over de consequenties van voortdurende economische groei. Een 15-urige werkweek zou vandaag de dag ruim afdoende zijn. Maar naast essentiële materiële behoeften zijn er ook ‘relatieve’ behoeften. Keynes noemt dit consumptie die ons het gevoel geeft superieur te zijn aan de mensen om ons heen. Een mooier huis. Een blinkendere auto. Duurdere wijn. En die consumptie, voorzag hij, kon best eens onverzadigbaar blijken, en dus meer arbeid vereisen dan die15 uur. Terwijl Keynes volstond met het aanstippen hiervan, duikt de Britse econoom Richard Layard er in zijn boek Happiness diep in. De twee vragen die ik u vorige week stelde, zijn geïnspireerd op zijn boek. Vraag 1. Wat heeft u liever?A) U heeft drie weken vakantie per jaar, anderen een week.B) U heeft vijf weken vakantie, anderen acht. Vraag 2. Wat heeft u liever?A) Uw loon stijgt met 2 procent, het loon van uw collega’s stijgt met 3 procent.B) Uw loon stijgt 1 procent, het loon van uw collega’s stijgt niet. De meeste mensen wedijveren niet met anderen om vrije tijd. Dus kiezen de meesten antwoord B op vraag 1. U heeft zelf meer vakantie, en dat anderen nóg meer vrije tijd krijgen dan in antwoord A, doet geen afbreuk aan uw welbevinden. Met inkomen werkt dat anders. Bij geld speelt sociale vergelijking met het inkomen van familieleden, collega’s, vrienden, buren een grote rol. De meesten van u kiezen voor antwoord B. Uw loonstijging is dan lager dan bij A, maar u verbetert uw inkomenspositie ten opzichte van uw collega’s. Dat weegt zwaar mee. Layard schrijft, na hierover een paar empirische studies te hebben aangehaald: ‘Een stijging van het inkomen van andere mensen doet afbreuk aan uw geluk.’ Dat mensen zich niet rivaliserend gedragen als het gaat om vrije tijd, maar wél als het gaat om inkomen (en de bijbehorende consumptiemogelijkheden), verstoort een gezonde economische ontwikkeling. Layard schrijft: ‘Als ik meer uren werk en zo mijn inkomen vergroot, maak ik anderen minder gelukkig. Maar bij mijn besluit over het aantal werkuren speelt deze schade aan het geluk van anderen geen rol. Dus werk ik meer uren dan maatschappelijk efficiënt is – en dit doet iedereen.’ Layard legt zo uit hoe het komt dat de voorspelling van Keynes niet is uitgekomen. Niks 15-urige werkweek! De hang naar consumptie om anderen de loef mee af te steken is sterker dan het verlangen naar meer vrije tijd. Als artificiële intelligentie doet wat de investeerders erin zo vurig hopen – taken van mensen overnemen teneinde goedkoper te kunnen produceren – zal de productiviteit toenemen en het nationaal inkomen groeien. Dat is niet niks. Maar we moeten dus niet verwachten dat mensen als gevolg hiervan minder tijd zullen besteden aan werk. Het ‘economische probleem’ mag dan zijn opgelost (dixit Keynes), het economische psychologievraagstuk is nog levensgroot. Layard schrijft dat een van de geheimen voor geluk is om jezelf nooit te vergelijken met mensen die succesvoller zijn dan jij. ‘Altijd vergelijken met mensen die het slechter hebben, nooit andersom.’ Probeer het maar eens. De beste wensen voor 2026!</p>]]></description>
      <guid>https://www.volkskrant.nl/columns-van-de-dag/een-economisch-eindejaarsverhaal-aan-de-hand-van-twee-gemene-vragen-2-2~bcc76eb7/</guid>
      <pubDate>Fri, 2 Jan 2026 00:00:00 +0100</pubDate>
    </item>
    <item>
      <title><![CDATA[Een economisch eindejaarsverhaal aan de hand van twee gemene vragen (1/2)]]></title>
      <description><![CDATA[<p>Dit eindejaarsverhaal gaat over de beroemde Britse econoom John Maynard Keynes, over artificiële intelligentie, over geluk en over rivaliteit, en, zoals het een eindejaarsverhaal betaamt, is er aan het slot een moraal die tot nadenken stemt. Beantwoord – als u mee wilt denken – deze twee vragen. De vragen gaan over uw voorkeuren; er zijn geen goede en foute antwoorden. Vraag 1: Wat heeft u liever? U heeft drie weken vakantie per jaar; anderen een week U heeft vijf weken vakantie; anderen acht Vraag 2: Wat heeft u liever? Uw loon stijgt met 2 procent; het loon van uw collega’s stijgt met 3 procent Uw loon stijgt 1 procent; het loon van uw collega’s stijgt niet. Ik moest, door de stormachtige investeringen in artificiële intelligentie dit jaar, aan Keynes denken, in het bijzonder aan een essay dat hij schreef in 1930, Economic possibilities for our grandchildren. Hij relativeert in dat stuk het economische pessimisme dat destijds, daags na de beroemde beurskrach van 1929, opgeld deed. Hij wijst erop dat de inkomens van mensen in de voorafgaande eeuw spectaculair zijn gestegen; bekijkt de beurskrach, de oplopende werkloosheid, de economische krimp van die tijd als een tijdelijke aanpassing; en schetst de economische mogelijkheden voor de kleinkinderen honderd jaar later. Dankzij de voortschrijdende wetenschap en kennis; dankzij de accumulatie van kapitaal(goederen); dankzij steeds toenemende productiviteit, schrijft hij, zal het ‘economische probleem’ over honderd jaar zijn opgelost. Hij bedoelt hiermee dat ‘de kleinkinderen’ nauwelijks meer zullen hoeven te werken voor de productie van de ‘absolute behoeften’, zoals een dak boven het hoofd, voedsel en verwarming.  Overvloed (in plaats van schaarste) en vrije tijd (in plaats van werktijd) zullen in 2030 ons deel zijn! Verveling is anno 2030 de grootste bedreiging! We zullen moeten leren een betekenisvol leven te leiden zonder werk. Misschien, schrijft Keynes, moeten we nog wel een tijdje vijftien uur per week blijven werken – maar dan toch vooral om stapsgewijs af te kicken van de arbeid. Had Keynes ongelijk? Nee, niet meteen ja zeggen omdat u niemand kent die wekelijks vijftien uur werkt om de verveling te bestrijden en tegelijkertijd baadt in weelde. Keynes had namelijk gelijk. Ten eerste was zijn inschatting juist dat de economieën (van Groot-Brittannië, de VS maar bijvoorbeeld ook van Nederland) zo hard zouden doorgroeien (aan de hand van wetenschap, technologie, kapitaal) dat de inkomens per kop zeer fors zouden stijgen. Ook al zitten er een Grote Depressie en een Tweede Wereldoorlog tussen, onze ‘absolute behoeften’ kunnen we vandaag de dag inderdaad bevredigen met een fractie van de arbeid die hiervoor in 1930 nodig was. In die zin is ‘het economische probleem’ opgelost. Artificiële intelligentie (AI) herhaalt Keynes’ belofte voor ónze kleinkinderen. De AI-technologie zal, net als de afgelopen honderd jaar de melkrobot, de personal computer en de boekhoudsoftware, allerlei arbeid overbodig maken, de productietijd van onze ‘absolute behoeften’ nog verder reduceren dan nu al het geval is. Maar waarom werken we dan nog steeds zo veel? Omdat we, naast absolute ook ‘relatieve’ behoeften hebben. Keynes beschrijft ze als consumptie die ons het gevoel geeft superieur te zijn aan de mensen om ons heen. Zulke behoeften, schrijft Keynes, kunnen best eens onverzadigbaar blijken. Zit daar de kern van de zaak? Kijk in dit licht nog eens naar uw antwoorden op de twee vragen aan het begin. Frank Kalshoven is econoom en publicist. Reageren? Email: frank@frankkalshoven.nl.</p>]]></description>
      <guid>https://www.volkskrant.nl/columns-van-de-dag/een-economisch-eindejaarsverhaal-aan-de-hand-van-twee-gemene-vragen-1-2~bb360b85/</guid>
      <pubDate>Sat, 27 Dec 2025 00:00:00 +0100</pubDate>
    </item>
    <item>
      <title><![CDATA[Rapport Wennink combineert lompe taal met terechte zorgen en gevaarlijke voorstellen]]></title>
      <description><![CDATA[<p>De voormalige topman Peter Wennink van chipmachinefabrikant ASML noemde Nederlanders al eens ‘dik,  dom en blij’. En nu hij dezer dagen zijn rapport De route naar toekomstige welvaart presenteert, schuwt hij de grote woorden evenmin. ‘Nu zijn we rijk’, zei hij in een interview met de Volkskrant, ‘dat kunnen we misschien nog tien, twintig jaar volhouden, maar daarna komt de man met de hamer.’ Wenninks publieke optreden is, net als zijn rapport, een wonderlijke mix van lompheid, terechte zorgen, goede ideeën en gevaarlijke voorstellen. Dat het rapport in brede kring welwillend is ontvangen, is per saldo tamelijk onbegrijpelijk. Terechte zorgen? Wennink hamert op het belang van groei van de productiviteit. Een economie kan groeien door meer uren te werken of door per uur productiever te werken – meer smaken zijn er niet. Het blijkt lastig om mensen te verleiden meer uren per week te gaan werken. En de productiviteitsgroei in Nederland (en andere landen) kachelt al decennia achteruit. De groeivooruitzichten van de Nederlandse economie zijn daarom mager (ook volgens bijvoorbeeld het Centraal Planbureau), terwijl er tegelijkertijd juist extra geld nodig is voor zowel collectieve uitgaven aan vergrijzing (zorg en sociale zekerheid) als voor investeringen (in bijvoorbeeld het elektriciteitsnet en verduurzaming). Als de overheidsuitgaven sneller groeien dan de economie, gaat dit (in principe) ten koste van de koopkracht van huishoudens. En structureel koopkrachtverlies is onplezierig (al komt er dan niet direct een man langs met een hamer). Prioriteit nummer één is daarom, volgens Wennink, het verhogen van de groei van de arbeidsproductiviteit. Hieraan gekoppeld is zijn wens om in het verruwende internationale krachtenveld ‘strategisch relevant te blijven’ in vier domeinen. Dit wil zeggen: een positie op te bouwen die andere landen dwingt op gelijke voet met Nederland zaken te doen. De chipmachines van zijn voormalige werkgever ASML zijn hiervan een mooi voorbeeld. Wennink kiest voor vier domeinen om fors in te investeren opdat de productiviteit groeit. Eén: digitalisering en AI. Twee: veiligheid en weerbaarheid. Drie: energie- en klimaattechnologie. Vier: life sciences en biotechnologie. Waarom deze? ‘Ze vormen de ruggengraat van de grote transities van deze eeuw.’ Binnen deze domeinen moet Nederland dan ‘gericht’ investeren. Wie richt? Wie betaalt? Dat is niet altijd even duidelijk. Maar volgens Wennink liggen er miljarden aan investeringen van private partijen op de plank, wachtend op beter beleid, wachtend ook, op aanzienlijk kleinere publieke (co-)investeringen. Alarmbellen gaan rinkelen als Wennink vervolgens over de overheidsfinanciën komt te spreken. Hij wil de staatsschuld laten oplopen voor ‘investeringen met bewezen rendement en grote maatschappelijke baten’. Hij wil in de rijksbegroting een onderscheid maken tussen consumptieve uitgaven en investeringsuitgaven, waarbij investeringsuitgaven in de toekomst prioriteit zouden moeten krijgen. Wie ook maar enig benul heeft van openbare financiën weet: dit zijn vrijbrieven voor politiek opportunisme. Een beetje politicus verandert een consumptieve uitgave binnen drie seconden in een investering. En investeringen met ‘bewezen rendement’ hoeft de overheid helemaal niet te doen, daar zijn banken voor. Vingers af van de rijksbegroting! Zijn al die mooie woorden (en is al die lompe taal) dan op de keper beschouwd niets anders dan een lobbyverhaal voor meer steun aan (sommige) bedrijven? Ten koste van de schatkist? Wij van WC-Eend adviseren WC-Eend? Die conclusie is me te cynisch. Daarvoor is het vraagstuk – lage economische groei en stijgende overheidsuitgaven – ook te serieus. Maar de kritiekloze omarming van het Wennink-rapport vind ik verbazingwekkend.</p>]]></description>
      <guid>https://www.volkskrant.nl/columns-van-de-dag/rapport-wennink-combineert-lompe-taal-met-terechte-zorgen-en-gevaarlijke-voorstellen~bd852cf2/</guid>
      <pubDate>Sat, 20 Dec 2025 00:00:00 +0100</pubDate>
    </item>
  </channel>
</rss>
