<?xml version="1.0" encoding="utf-16"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[Schrijfster Annelies Verbeke: ‘We zijn de controle kwijt en daarom lopen we achter de gekste mensen aan’]]></title>
      <description><![CDATA[<p>“Als kind droeg ik God in mijn hartje. Mijn ouders hadden allebei niet zulke fijne herinneringen aan het katholicisme, maar ze lieten me vrij en vonden het prima als ik in mijn eentje, of met familieleden die nog wel gelovig waren, meeging naar de kerk. Ik vond de Bijbelverhalen die ik daar hoorde intrigerend, maar werd vooral gegrepen door de gedachte dat Jezus bereid was geweest om zichzelf op te offeren. Dat vond ik interessant: wat moet je doen om een goed mens te zijn? En hoever kun je daarin gaan? Die vragen boeien me nog altijd. Ook het contact met God is gebleven, al zou ik dat nu anders omschrijven. Ik heb het gevoel dat er meerdere werelden zijn, andere dimensies, en dat de kunst daar een aansluiting bij kan vinden. Het is soms alsof er iets tot mij komt. Uiteraard resoneert het met zaken die in mij bestaan, maar dat hele verhaal, het boek, ligt al ergens voor me klaar. Het is magisch, nee, mysterieus. God – als je het zo wil noemen – is een mysterie waar ik me, op mijn eigen, onbeholpen wijze, toe tracht te verhouden. Het is lastig uit te leggen… Hoe moet je in woorden uitdrukken wat je eigenlijk niet kunt kennen?”
    

      “Hier, in het hoekje van mijn werkkamer, staat een Senegalese tirailleur. Ik vond het na het schrijven van 
Dertig Dagen
 (roman uit 2015 waarin onder andere de aanwezigheid van Afrikaanse soldaten in de loopgraven van de Eerste Wereldoorlog aan bod komt, AV) leuk om mijn eigen tirailleur in huis te hebben. Hij staat ook symbool voor degenen die niet vergeten mogen worden. De laatste jaren is er gelukkig meer aandacht voor hun lot. Rachida Lamrabet schreef er in 2018 de roman 
Vertel het iemand 
over: hoe een Noord-Afrikaanse jongeman verplicht werd om duizenden kilometers van huis mee te vechten in een oorlog waar hij niets mee te maken had. Die tirailleurs hebben voor hun offer zo lang geen erkenning gekregen. En ja, ’t is ook gewoon een mooi beeld natuurlijk. Ik had die tweede – met een verrekijker – er graag bijgekocht, maar we hebben de Senegalese verkoper helaas nooit meer op de Gentse Feesten teruggezien.”
    

      “Jaren geleden maakte ik na een periode van lijden met mijn hondje een wandeling door de sneeuw toen er zich ineens een enorme ruimte in mij opende en ik me verbonden voelde met het heelal, de aarde, het leven, met alles en iedereen om mij heen. Natuurlijk had ik ook naar dit punt toegewerkt; ik wist dat gezond leven beter was dan me een ongeluk drinken – en de natuur, die sneeuw en dat hondje droegen ook hun steentje bij – maar toch: het was een alles overstijgende ervaring, een aanvaarding, een terugkeer van vertrouwen, die door een non of een andersoortige gelovige ongetwijfeld aan God zou worden toegeschreven. En of dat waar is, of juist ijdel gebruik van Zijn naam, weet ik niet, maar ik kan er enorm naar verlangen om nog eens een keer zoiets mee te maken.”
    

      “Ik zie overal kansen en ik vind het zonde om die niet te benutten, maar ’t gevolg daarvan is wel dat ik het laatste anderhalf jaar veel te veel verschillende dingen tegelijkertijd heb gedaan. Het werd almaar zwaarder, ik kreeg plotseling huilbuien, een hoest die maar niet wegging en mensen in mijn omgeving vroegen me of het niet verstandig was om het wat rustiger aan te doen. Op een gegeven moment kreeg ik ineens geen toestemming meer om mijn documenten via het Word-programma te openen en moest ik alles via OneDrive doen. Het was alsof Het Systeem zei: dit kan zo niet langer, nu is het genoeg. Ik heb besloten om me, na een korte vakantie, een langere periode met één project bezig te gaan houden. En me daar volledig op te storten, ja, want daar is op zich niets mis mee. Ik stop veel energie in mijn werk, maar ik haal er ook enorm veel betekenis uit.”
    

      “Een vriend van mij, wiens ouders inmiddels overleden waren, zei onlangs tegen mij: ‘
As gods they were failures, but as human beings they were quite alright
’. De fouten of tekortkomingen van mijn ouders zijn me vooral gaan storen toen ik ze bij mezelf ontdekte. Net als mijn vader kan ik een muur optrekken als iemand over de schreef is gegaan. Dat is niet per se slecht, maar soms vergeet ik misschien wel wat de impact van zoiets kan zijn, hoe heftig het kan aankomen bij die ander, en dan denk ik weer aan die keer dat mijn vader mij op mijn zestiende met een jointje betrapte om vervolgens drie weken lang niet meer met mij te praten. Ik werd compleet genegeerd. Dat was heel heftig om mee te maken. Mijn oude tante zei later dat het een familietrekje was, en ja, ’t is waar, ik ontdek het nu ook bij mezelf. Met dat verschil dat ik eerder ‘sorry’ kan zeggen als ik in de gaten krijg dat ik te ver ben gegaan.
    

      “Mijn vader is nogal bazig van aard, een eigenschap die hem als vrederechter – kantonrechter heet dat bij jullie, geloof ik – goed van pas kwam, maar die mij, vooral sinds zijn pensionering, behoorlijk parten kan spelen. Hij is altijd enorm ondersteunend geweest in mijn carrière, heeft zijn appreciatie herhaaldelijk uitgesproken, maar hij kan op andere terreinen behoorlijk denigrerend uit de hoek komen. Dat kan me zo boos maken: wie denk je dat ik ben? Mijn moeder is ook op pensioen. Ze was verpleegster en voor haar was het een opluchting om te kunnen stoppen, want ze heeft met het uitoefenen van haar beroep ook allerlei lichamelijke kwalen opgelopen. Ze kampte vroeger al met depressies en heeft nog steeds last van een voortdurende onvoldaanheid die in de komende jaren waarschijnlijk niet minder zal worden.
    

      “Daar komt nog bij dat ze in tegenstelling tot mijn vader, die al dertig jaar met een ander is, na haar scheiding alleen is achtergebleven. Het was een bloedige scheiding, een pijnlijke mislukking van dat gezin. Ooit was het goed, er waren zoveel mooie troeven, maar de zaak is ontploft en het is nooit meer helemaal goed gekomen. We hebben allemaal schade opgelopen. Ik was als zestienjarige natuurlijk niet de volwassen persoon voor wie ik mijzelf aanzag en voor wie ik blijkbaar ook door hen werd aangezien. Ik heb het hen kwalijk genomen dat ze mij in hun verhaal hebben betrokken, maar mijn vader had ook het nodige meegemaakt, stond als veertienjarige al op eigen benen, en mijn moeder had haar depressies… Hoe moet je het iemand die mentaal zo heeft geleden kwalijk nemen dat ze in die tijd te weinig aandacht voor een ander heeft gehad? Ik heb niet de behoefte om zaken uit het verleden op te rakelen en uit te praten; ik wil gewoon een vorm vinden waarin we het in de laatste fase, die hopelijk nog een tijd duurt, nog een beetje fijn kunnen hebben met elkaar.”
    

      “Mijn vader ging protesteren tegen de kernraketten en zei: ‘Eén druk op de knop kan er voor zorgen dat alles wat we kennen vernietigd wordt’. Dat is nogal een boodschap, voor een kind van zes. Zo onbetrouwbaar was de wereld van de volwassenen kennelijk. Toen Poetin een paar maanden geleden begon te dreigen met een atoomoorlog, was ik weer helemaal terug in de sferen van toen. O ja, dát is er ook nog… De beslissing van één man kan voor ons allemaal fataal zijn. Het is een gekte, hè? Laatst las ik dat Hitler vaak urenlange woedeaanvallen had waarna hij dagenlang apathisch in de verte staarde. Het blijft toch fascinerend hoe dit soort krankzinnigen, die ergens in een aangepast huis verzorgd zouden moeten worden, mensen in groten getale weten te mobiliseren.
    

      “Ik zou denken dat ik niet gevoelig ben voor een oproep tot geweld. Ik wil niet meedoen aan een destructief spel waarin partijen tegen elkaar opbieden. Ik wil niet haten. Haat holt u uit. Ik zoek innerlijke vrede en die kan niet los van anderen bestaan. Natuurlijk, je kunt je in je eentje lekker vredig voelen zonder dat daar iemand bij betrokken is, maar als er oorlog uitbreekt wordt dat toch een stuk lastiger. Zware strijd – ook op het vlak van persoonlijke conflicten – en innerlijke vrede gaan niet samen. Voor mij niet in ieder geval.”
    

      “Op het moment dat mijn ouders uit elkaar gingen had ik een vriendje, iemand die uiteraard óók zijn goede kanten had, maar met wie toch fundamenteel iets mis was. Ik denk dat ik veel te lang met die relatie ben doorgegaan omdat ik – onbewust, waarschijnlijk – wilde laten zien dat ik het beter kon; dat ik problemen niet uit de weg ging, dat ik het niet zomaar zou opgeven. Dat had ik natuurlijk wél moeten doen, maar ik was jong, ik stond er behoorlijk alleen in, vooral ook omdat iedereen om me heen bezig was met z’n eigen nieuwe paden en zijn eigen pijn…
    

      “Ik ben steeds beter geworden in het hebben van een relatie, maar het is wel goed om te beseffen dat de ander niet altijd dezelfde noden heeft en dat je een manier moet vinden waarbij je het allebei goed hebt. Dat lukt. Met vallen en opstaan. We hebben een bepaalde richting op het oog, maar we houden ook in de gaten wat er nu gebeurt: wat willen we? Willen we het laten werken? Ja? Dan gáán we het laten werken – 
allez
, werken is ook zo’n triestig woord daarvoor, maar ja, je moet er wel voor zorgen dat het fijn blijft. En dat het rustig is. Ik wil niet van die passionele toestanden die mij volledig overrompelen, maar waardoor ik uiteindelijk toch in een soort vernederde positie achter blijf, nee, dank u. Samen op ’t gemak iets eten, praten over je dag en het goed hebben in bed. Dat laatste vind ik ook wel heel belangrijk, eerlijk gezegd. Soms vraag ik me af wat ik zou moeten doen als het daarmee gedaan is… zoiets hoeft niet meteen het einde van de relatie te betekenen, maar in sommige gevallen snap ik wel dat mensen op zoek gaan naar iets buitenshuis. Het kan ook op zijn natuurlijk; dat op een bepaalde leeftijd het verlangen verdwijnt. Misschien heb ik daar tegen die tijd wel vrede mee, maar ik kijk er niet naar uit.”
    

      “We stelen van de aarde, bijvoorbeeld door onszelf te verwarmen, maar het is een 
fact of life
 dat je bevriest als je wordt blootgesteld aan langdurige kou… Ik doe wel een paar stappen in de juiste richting: zonnepanelen leggen binnenkort, autogebruik afgeremd, ik eet bijna altijd vegetarisch en sinds een aantal jaren koop ik uitsluitend tweedehands kleren omdat er door die absurde textielindustrie kleding wordt gefabriceerd die soms rechtstreeks wordt vernietigd. Het is duidelijk: we kunnen niet met deze waanzin verder. Het fenomeen burn-out neemt epidemische vormen aan en het lijkt me een soort reflectie van wat er met de aarde gebeurt: alles raakt uitgeput en opgebrand. Ik heb met mensen gesproken die zeiden dat ze zich getroost voelden door de gedachte dat de natuur zich zal herstellen zodra wij er niet meer zijn. Zo kun je er natuurlijk ook naar kijken, maar ik hou – zelfs op mijn meest misantrope momenten – nog te veel van de mensheid om me daarbij neer te leggen. We moeten een manier vinden om beter met de natuur om te gaan – we maken er tenslotte zelf ook deel van uit.”
    

      “Heel lang heb ik gepraat over verschillende waarheden, over hoe we allemaal in ficties leven en zo, maar als een bende woestelingen – ‘
They drink the blood of children!
’ schreeuwend – het Capitool in Washington bestormt omdat men er gezamenlijk van overtuigd is geraakt dat er een wereldwijd complot van pedofielen bestaat, ga je toch denken: ik moet de waarheid nog eens flink verdedigen.
    

      “Eigenlijk komen alle complottheorieën hier op neer: men wil ons grootschalig beliegen. Het groeit ons boven het hoofd, we zijn de controle kwijt en daarom lopen we achter de gekste mensen aan. Ik snap voor een deel wel waar dat vandaan komt, want we hebben ook te kampen gehad met verhalen die verzwegen werden, maar hoe zijn die uiteindelijk toch aan het licht gekomen? Door grondige, onafhankelijke journalistiek. Door gedegen onderzoek en langdurige studie. Het is belangrijk om ervoor te zorgen dat het onderscheid tussen fictie en realiteit voor iedereen zichtbaar blijft.”
    

      “Het heeft geen zin om jaloers te zijn op het artistieke product van een ander. Het is eigen, uniek. En andersom geldt dat natuurlijk ook: wat je maakt, kan jij alleen maken. Dat kan niemand u afpakken. Als je gelooft in wat je maakt, kan afgunst niet bestaan.”
    

    Annelies Verbeke (Dendermonde, 1976) debuteerde in 2003 met haar roman 
Slaap!
. Ze heeft inmiddels meerdere werken op haar naam staan en sleepte diverse prijzen in de wacht. Op 28 augustus verschijnt bij Das Mag 
September,
 haar bijdrage aan een boekenreeks van verschillende schrijvers over de maanden van het jaar. In september is haar tragikomische operette 
Boze bejaarden 
te beluisteren als podcast op NPO Radio4.
  

      
Lees 
hier 
meer afleveringen uit de serie Tien Geboden.</p>]]></description>
      <guid>https://www.trouw.nl/verdieping/schrijfster-annelies-verbeke-we-zijn-de-controle-kwijt-en-daarom-lopen-we-achter-de-gekste-mensen-aan~baac3a83/</guid>
      <pubDate>Sat, 20 Aug 2022 12:51:00 +00:00</pubDate>
    </item>
    <item>
      <title><![CDATA[Actrice Stephanie Louwrier: ‘Hoe kon iets waar ik zoveel voldoening uit haalde fout zijn?’]]></title>
      <description><![CDATA[<p>Stephanie Louwrier (35) is een stuiterbal. Ze acteert, presenteert, schrijft, danst en schreeuwt. Sinds anderhalf jaar wordt ‘het beest’ in haar niet langer met alcohol gevoed en voelt ze vrijheid om zich ook van een kwetsbare kant te laten zien.
  

      “Een paar jaar geleden is een vriend van mij overleden. We waren heel erg close. Rond zijn sterfdatum gebeuren er steeds weer mooie dingen: ineens hoor ik zijn lievelingsnummer – 
Purple Rain
, van Prince – of dwarrelt er uit het niets een veertje in de palm van mijn hand. Ik geloof dat het seintjes zijn, dat hij echt nog ergens is, maar als het zich allemaal in mijn hoofd afspeelt: óók prima. Het is net zoiets als een geloof in God. Ik had een moeilijke jeugd en heb heel vaak gebeden. Dat troostte me op een of andere manier, ook al heb ik God nooit gezien.”
    

      “Ik ben een dienaar van Koning Alcohol geweest. Mister Alcohol – zoals ik hem in mijn voorstelling 
Show must go on
 noem – heeft voor een ultiem gevoel van vrijheid gezorgd. Zodra ik begon te drinken, verschenen er cheerleaders en een compleet fanfareorkest op het toneel en kwam het beest in mij tot leven. Het beest ging op avontuur, het podium op, weg van al de regels die me vroeger thuis werden opgelegd. Maar Mister Alcohol is ook iemand die voor grote problemen heeft gezorgd: mijn vader is aan de drank ten onder gegaan en ik wist, vanaf die eerste slok Lambrusco op mijn dertiende, dat wij op een slechte manier ook een goede match zouden worden. Ik ben heel lang doorgegaan met feesten en drinken tot mijn vriend op een dag zei dat hij me helemaal niet leuk vond als ik te veel gedronken had. In vorige relaties walste ik gewoon over zo’n opmerking heen, maar dit keer besloot ik te luisteren en er iets aan te gaan doen. Het is nu anderhalf jaar geleden dat ik voor het laatst alcohol heb gedronken. In mijn voorstelling vraagt het beest of hij ook buiten mag spelen als ik nuchter ben. Het antwoord daar op is ja: laatst heb ik nog met mijn hiphop-act, in een Madonna-pakje met een verentooi op mijn hoofd héérlijk onverdoofd staan beuken, al merk ik ook dat ik er steeds meer behoefte aan heb om mezelf van een andere, kwetsbare kant te laten zien.”
    

      “Volgens mij ligt er een heel mooi pad voor me klaar dat ik alleen maar hoef te volgen, maar misschien is dit wel wat ze bedoelen met ‘ijdel gebruik’ omdat ik helemaal niet kan weten wat de plannen van Het Universum zijn. Straks zit ik er helemaal naast. Dat zou wel een afknapper zijn.”
    

      “Wij gingen, als Zevendedagsadventisten, op zaterdag naar de kerk. We mochten die dag niet winkelen of het vlees van onreine dieren eten. Dat klinkt streng, maar zo heb ik het nooit ervaren. Ik herinner me vooral de jeugddiensten en dat we, onder de leiding van iemand die dat heel goed kon, aan de hand van bijbelcitaten over van alles en nog wat filosofeerden. Dat vond ik echt te gek. De twijfel ontstond toen me verboden werd om mijn vrijdagse lessen aan de Jeugdtheaterschool naar de zaterdag uit te breiden. Dat mocht niet van God, niet van de kerk, niet van mijn stiefvader die daar in die jaren predikant was. Ik begreep het niet. Hoe kon iets waar ik zoveel voldoening uit haalde fout zijn? Het kwam bovenop al de andere dingen die ik niet mocht van mijn moeder. Ik denk wel eens dat ik zo’n workaholic ben geworden omdat ik alles wil inhalen wat ik vroeger niet heb kunnen of mogen doen.”
    

      “Hoe ze elkaar gevonden hebben, weet ik niet precies. Hij was een zeeman, deed iets met morsecodes of zo, en meerde op een dag aan in Chili waar hij, ergens op een hoge berg, mijn moeder is tegengekomen. Het was liefde op het eerste gezicht. Hij vertrok, kwam terug en nam haar mee naar Holland. Ik heb nog foto’s van hen samen: een prachtig stel. Ze kregen al snel twee kinderen, maar na een paar jaar ging het verschrikkelijk mis. Mijn vader was een alcoholist en als hij teveel gedronken had, werd hij zeer gewelddadig. We moesten letterlijk voor hem op de vlucht. Mijn broertje en ik werden naar mijn knettergekke oma in Chili gebracht zodat mijn moeder in alle rust de scheiding kon regelen.
    

      Ik was vier jaar oud. Ik herinner me nog heel goed hoe verschrikkelijk ik het vond om daar achtergelaten te worden. Na een half jaar werden we ineens weer opgehaald. Mijn moeder leerde een nieuwe man kennen, een lieve man, met wie ze nog een kind zou krijgen. Mijn biologische vader was helemaal buiten beeld; als hij al ter sprake kwam, dan was het altijd in de rol van boosdoener.
    

      Acht jaar geleden ontving ik via Facebook een bericht: ‘Ik heb leverkanker, ik ga dood. Als je broer en jij me nog willen zien is dit jullie kans’. Ik had geen enkele herinnering aan hem; voor mijn gevoel was dit de eerste keer dat ik hem zou ontmoeten. We hadden afgesproken in een kroeg in Leiden. Het was een scène uit een surrealistische film. Mijn broer, die als oudste nog heel goed wist hoe gewelddadig het er bij ons thuis aan toeging, was vooral erg boos. Wat heb je ons aangedaan, wat heb je onze moeder aangedaan? Mijn vader heeft op een rare manier geprobeerd onder woorden te brengen hoe de situatie zo uit de hand heeft kunnen lopen. Het was een giftige relatie geweest, zei hij. Er kon niets meer ongedaan gemaakt worden, maar het gaf me wel voldoening om daar met hem aan tafel te zitten en er openlijk over te kunnen praten. Na die ontmoeting hadden we nog één afspraak gemaakt, maar de avond ervoor werd ik door iemand van het ziekenhuis gebeld: hij was overleden. Ik herinner me nog goed hoe kwaad ik werd toen ik er aan dacht dat hij me voor de tweede keer in de steek had gelaten.
    

      Zo zal ik me hem herinneren: als de vader die er vandoor ging, de alcoholist, de man die mijn moeder – die in haar jeugd al de nodige littekens had opgelopen – onherstelbaar heeft beschadigd. Ze was bang voor de wereld, vertrouwde niemand meer en met die angst zijn wij door haar opgevoed…
    

      Lastig, dit. Ik heb heel lang nagedacht over wat ik je precies zou willen vertellen. Ik wil graag openhartig zijn, maar er zijn zoveel pijnlijke herinneringen. Mijn moeder was grillig: er werd me veel verboden en áls ze ergens een keer toestemming voor gaf, kon ze die de volgende dag weer intrekken. Ik voelde me niet veilig thuis, kon met mijn verdriet niet bij haar terecht… De situatie heeft zich zo eindeloos voortgesleept, met moeilijke gesprekken en veel onbegrip, tot ik, inmiddels twee jaar geleden, besloot om het contact met haar te verbreken. Iedere ontmoeting was een confrontatie; ik werd er keer op keer aan herinnerd dat ze niet kon zien wat ze mij had aangedaan. Tegelijkertijd zag ik haar gebroken ziel en begreep ik dat ze niet in staat was geweest om het anders te doen. Het is erg verdrietig allemaal, maar door me helemaal van haar los te maken, kon ik ook mijn trauma’s overwinnen en eindelijk rust vinden. Weet je wat voor mij nu de belangrijkste vraag is? Wie ben ik, los van al die trauma’s, los van mijn verleden? Daar probeer ik achter te komen. Ik ben een aardig eind op weg, geloof ik. Steeds een stukje dichter bij de vrijheid in mijn hoofd.”
    

      “Misschien was de hang naar zelfdestructie wel iets wat mijn vader en ik deelden. Hij heeft zich letterlijk dood gedronken – toch een vorm van zelfmoord – en ik was ook hard op weg. Niet dat ik suïcidaal was, maar het kon me heel lang niet zo veel schelen hoe het met me zou aflopen. Na de Toneelacademie had ik een tijdje niets te doen, geen enkel vooruitzicht, dus verloor ik mezelf in mannen en drank waardoor ik langzaam maar zeker in een donker gebied terecht kwam waar alleen de verdoving nog telde: niks meer te weten, niks meer te voelen. In die periode heb ik niet alleen mezelf maar ook anderen pijn gedaan.
    

      Misschien kan ik met mijn voorstelling iets terugdoen. Ik krijg in ieder geval veel reacties van mensen die al langer wilden stoppen met drinken, of die ontroerd raken door de manier waarop ik – met al m’n gekkigheid, absurditeit en energie – over mijn problemen met het middel alcohol praat. Ik ben er niet bang voor dat ik straks als ‘die vrouw met dat alcoholprobleem’ de boeken inga, ik kom ook niet met alcoholvrij Stephanie Louwrier-bier op de markt of zo. Ik loop al een tijdje mee, dus ze weten inmiddels wel dat er meer in mij zit dan dat ene verhaal.”
    

      “Meestal maakte ik, uit angst om verlaten te worden, zelf maar een einde aan mijn relaties, maar ik ben nu al zeven jaar met een bizar leuke, bijzondere man. Eerst kon ik het niet geloven: waar heb ik deze man aan verdiend? Toen vond ik mezelf nog zo’n slecht mens… Ik ben een stuiterbal, ga alle kanten op. Hij zegt: kaders geven vrijheid. Dat is waar. Ik kom nu veel meer tot rust, neem de tijd om aan mezelf te werken en het mooie is dat hij tegelijkertijd bezig is met zelfontwikkeling. We voelen elkaar helemaal aan. Hij is pas 41 maar heeft al twee kinderen, van 21 en 17. Eerst was het nogal confronterend: van een rock & roll-leven naar het stiefmoederschap, maar de grootste schok kwam natuurlijk toen er allerlei dingen van vroeger werden getriggerd. Hoeveel therapie ik inmiddels ook al had gevolgd: ik begon toch veel te herhalen van wat ik thuis had meegemaakt. Het is gelukkig helemaal goed gekomen. Ze horen erbij en ik hoop dat ze… god, nou begin ik tóch nog te huilen… ik hoop dat ze, ondanks het feit dat ik weleens tekortschiet, voelen en ervaren hoeveel ik van hen houd. Ik ben heel dankbaar dat ze op mijn pad zijn gekomen. Het is mede dankzij hen dat ik denk: misschien moet ik de gedachte dat ik het niemand mag aandoen om moeder te worden eens gaan loslaten. Misschien kan ik wat ik heb gemist teruggeven aan een volgende generatie en de cirkel doorbreken.”
    

      “Eenmaal terug uit Chili, moest ik weer zo snel mogelijk Nederlands leren. Mijn moeder was als de dood dat ik als een buitenlander zou worden gezien. Mijn haren werden blond geverfd en ze probeerde me letterlijk – door elke avond aan mijn benen te trekken – een beetje op te rekken. Ik moest net zo zijn als al die andere lange Hollandse meiden, opgaan in de massa. Misschien ben ik daarom, als tegenreactie, het toneel opgestapt; daar kon ik met mijn temperament wel uit de voeten, daar kon ik terughalen wat ze van me hadden afgepakt: mijn Chileense identiteit.”
    

      “Sinds ik gestopt ben met die alchohol is er een knop omgegaan. Ik ben klaar met mezelf te verstoppen, klaar met mezelf kleiner te maken. Ik probeer eerlijker te zijn. Zuiverder. Als ik me slecht voel, ga ik het niet meer wegdrinken en kom dan bij twee opties uit: blijf ik in deze emotie hangen of ga ik er iets aan doen? Ik kies voor het tweede. Ik wil niet met zo’n blok aan mijn been blijven rondlopen, niet denken: andere mensen kunnen dit beter, niemand zit op mij te wachten. Ik wil mezelf ook letterlijk laten zien. Ik heb jarenlang gedoe gehad met mijn lijf, deed steeds te grote kleren aan, tot iemand zei: ‘Je hebt een hartstikke mooi lichaam, waarom laat je het niet zien?’ Met als gevolg dat ik nu halfnaakt op het podium sta… nee, wacht dat dééd ik al, maar dan speelde ik toch een ander. Nu ben ik het. Ik omarm wie ik ben en ik hoef mezelf niet langer weg te cijferen.”
    

      “Op de Toneelacademie wisten ze niet wat ze met me aan moesten. Stephanie Louwrier, wie is dat nou eigenlijk? Welk genre beoefent ze? Waarom kiest ze niet voor één ding? Dit is commercieel zó onhandig. Ik ben actrice, theatermaker, zangeres, presentatrice, regisseuse… o en ik ben door uitgeverij Podium gevraagd om een boek te schrijven dus ik mag mezelf straks ook nog schrijver noemen. Het gaat niet over geldingsdrang en ik ben ook helemaal niet jaloers op mensen die in één ding uitblinken; ik wil gewoon het beest in mij op zo veel mogelijk manieren laten spelen. Zodra het te comfortabel wordt, verzin ik iets nieuws. Nog groter, nog uitzinniger. En ja, dat zou best iets te maken kunnen hebben met de manier waarop ik vroeger werd beknot. Door het plafond gaan en vrij zijn. Dat is wat ik begeer.”
    

    De voorstelling 
Show must go on
’ is van 12 tot en met 16 augustus te zien tijdens het Theaterfestival de Parade in Amsterdam. Daarna volgen nog: 20 augustus op het Lowlands Festival, 3 september in de Kleine Komedie Amsterdam, 7 september in de Stadsschouwburg in Utrecht en 15 september in Lieve Vrouw te Amersfoort.</p>]]></description>
      <guid>https://www.trouw.nl/binnenland/actrice-stephanie-louwrier-hoe-kon-iets-waar-ik-zoveel-voldoening-uit-haalde-fout-zijn~ba5680a1/</guid>
      <pubDate>Sat, 6 Aug 2022 10:19:00 +00:00</pubDate>
    </item>
    <item>
      <title><![CDATA[Schrijfster Nicolien Mizee: Jezus is het altijd met me eens]]></title>
      <description><![CDATA[<p>Blijf hopen op verzoening, sla een bres in je schuldenlast, voorkom verwarring in het kosmisch bestel en als je vastloopt in je gedachten, stel jezelf dan deze ene vraag: wat zou Jezus hiervan vinden? Het evangelie van schrijfster Nicolien Mizee.
  

      “Laatst was ik in de moestuin bezig toen ik bij het uittrekken van een paardenbloem ineens dacht: waarom doe ik dit eigenlijk? Waarschijnlijk heeft ooit iemand gezegd: ‘Paardenbloemen? Meteen weghalen!’ Met die rottige, lange penwortels. Na twaalf jaar gehoorzaam paardenbloemen te hebben getrokken, kwam ik tot het besef dat paardenbloemen ook uitstekende insectentrekkers zijn en ik er net zo goed een paar kon laten staan. Die natuur zit prima in elkaar. God is een geduldige Schepper. Wij willen, met onze rare ordeningsdrang, rivieren anders laten stromen, dammen bouwen en nieuwe soorten planten kweken, maar we hebben veel te weinig weet van wat er allemaal onder en boven de aarde leeft. Zijn al die verbeteringen uiteindelijk wel een goed idee? Afijn, zo loop ik eeuwig te piekeren en als ik dan een beetje genoeg krijg van al mijn gedachten, denk ik: wat zou Jezus hiervan vinden?”
    

      “In de tijd dat ik faxen begon te sturen naar Ger (Beukenkamp, scenarioschrijver en haar docent aan de Schrijversvakschool in de negentiger jaren, AV) waren er mensen die het me zeer kwalijk namen dat ik mezelf zo verlaagde. We zijn allemaal gelijk, zeiden ze. Maar ik vind juist dat je jezelf verlaagt als je de hele tijd iedereen maar per se naar beneden wil trekken. De verafgoding van Ger is in de loop der jaren wel minder geworden. Ik kan me niet voorstellen dat ik de onbeschrijfelijke vreugde – als hij eindelijk een keer op mijn antwoordapparaat stond – ooit nog eens zal voelen.”
    

      “Een tijdje geleden waren Rob, mijn man, en ik op een tentoonstelling over de Inca’s. Die Inca’s hadden de rare gewoonte om de schedels van pasgeboren baby’s vast te zetten in een klem waardoor er van die punthoofdjes ontstonden. Daar werd vervolgens een band omheen gedaan met een touwtje waar dan weer een kraal aan hing die voortdurend heen en weer bewoog. Ze werden scheel, zodat ze de rest van hun leven als het ware omhoog zouden kijken. Ik had het gevoel dat ik moest denken: nou ja, dat is nu eenmaal de cultuur van die mensen, maar daar had ik helemaal geen zin in. Ik zei tegen Rob: Denk jij nou nooit: wat zou Jezus hiervan vinden? ‘Nee,’ zei Rob, ‘dat is ondenkbaar.’ Waarop ik me verbijsterd afvroeg hoe je dan kunt leven, ik bedoel: je moet toch weten wat het goede is?
    

      “Jezus is mijn ijkpunt, mijn redelijke toetssteen. Dat is, denk ik, begonnen bij het zien van 
Jesus Christ Superstar
 of nee, eerder, bij het lezen van de kinderbijbel. Het is natuurlijk een heel aparte vent, die Jezus. Hij zegt: ‘Hier ben ik, ik weet het beter! O, nu vinden jullie me niet leuk meer? Oké, laat maar zitten dan.’ Maar toch: hij is makkelijker te volgen dan iemand als Ghandi, want ik ben volstrekt niet geweldloos en Martin Luther King – met al dat retorische gedoe – heb ik altijd een beetje een vervelende man gevonden… maar goed, ik dwaal af. Dus ik sta daar, bij die schedeltjes, en ik denk: wat zou Jezus hiervan vinden? En toen dacht ik: Jezus zou het óók niet goed vinden. Jezus is het namelijk altijd met me eens. En tegen de mensen die menen dat het blasfemisch is om de naam van Gods zoon op die manier te gebruiken, zeg ik: Welnee! Dat vindt Jezus helemaal niet erg.”
    

      “Sabbat is rust na gedane arbeid, maar ik heb lange tijd nooit enige arbeid gedaan en begon als het ware iedere dag opnieuw aan de eerste scheppingsdag. 
Groundhog Day
, ja! Meesterlijke film. Dat was dus mijn situatie: hoe kom ik vandaag de dag weer door? Ik was depressief, werd arbeidsongeschikt verklaard en voelde me bezwaard waardoor ik tot nog minder in staat leek te zijn. Het enige wat me goed af ging, was schrijven. Daar kan ik sinds een paar jaar goed van leven.
    

      “Die Groundhog Day is dus ten einde gekomen, maar het heeft lang geduurd voordat ik dat ook echt kon geloven. Het is een beetje zoals met één van mijn vriendinnen die vroeger heel dik is geweest. Ze is enorm afgevallen, kan makkelijk maatje 38 of 40 dragen, maar toen we laatst samen op vakantie waren in Kroatië en zij in een kledingwinkel werd aangespoord om een leuk jurkje te passen zei ze toch: 
‘No, thank you, this is for normal people.’ 
Zo denk ik nog weleens dat ik niets bijdraag, maar dan kijk ik naar dat plankje daar, met alles wat ik in de afgelopen jaren heb geschreven, en weet: ik ben beslist niet lui geweest.”
    

      “Laatst zag ik in de krant de naam van mijn moeder staan. Haar meisjesnaam! Hoewel ik al tien jaar geen contact meer met mijn moeder heb, trof het me toch diep. Kennelijk is dat hele idee van vader en moeder Mizee, ons gezin, het ouderlijk huis met die prachtige tuin, me nog zeer dierbaar. Ik heb weleens heimwee naar de extatische geluksmomenten die ik als kind heb beleefd. Op mooie zomerdagen: mijn moeder die met glazen limonade naar buiten komt, mijn vader met zijn kruiwagen in de weer… zoiets is in het leven daarna niet meer te overtreffen.
    

      “Het is natuurlijk erg verdrietig dat het later zó fout gegaan is tussen ons. Wat minder leuk was in mijn jeugd heb ik in extenso beschreven. Bepaalde herinneringen hebben ertoe geleid dat mijn moeder vijf jaar geleden een rechtszaak heeft aangespannen in een poging om een boek uit de handel te krijgen. Ik moet je eerlijk zeggen dat ik het onderwerp zelf ook een beetje beu ben. Ik ben 57! Hoe lang moet het nog over die moeder gaan? Om met mijn Duitse peettante te spreken: 
‘Ach nein, nicht wieder die Mutter!’

    

      “Als ik het een beetje abstract mag houden: we kregen onenigheid over iets kleins, terwijl we het altijd met elkaar eens waren geweest. Ik ben het huis uitgegaan, teruggekomen, ik heb meegeholpen met de verzorging van mijn dementerende vader… De band met mijn vader was altijd heel goed geweest, maar door de troebelen met mijn moeder had hij zich gedwongen gevoeld om partij te kiezen. In die laatste maanden met hem kwam ik erachter hoezeer mijn vader had geleden onder de afstand die er tussen ons was ontstaan. Hij werd aanhankelijker, blijer. Ik herinner me dat hij op een dag, in zijn rolstoel gezeten, met de tranen in z’n ogen, tegen me zei: ‘Het is helemaal weer goed gekomen’.
    

      “Toch nam na zijn dood de oude ergernis weer toe. Mijn moeder kreeg snel een nieuwe man, ik had Rob net leren kennen, we verhuisden allebei en na een tijdje dacht ik ineens: verrek, we spreken elkaar helemaal niet meer. Ik wachtte af, zij wachtte af en zo zijn er tien jaar voorbij gegaan. Terwijl we niet eens heel ver bij elkaar vandaan wonen. Het is onverteerbaar, natuurlijk. En het gekke is: ik weet niet eens meer precies waarover die onenigheid is ontstaan. Wat ik zou doen als ze nu op de stoep zou staan? Dan zou ik zeggen: ‘Kom binnen, wil je koffie? Hoe gaat het met je?’ Maar ik wil dan ook meteen afspreken dat we aardig tegen elkaar zullen zijn en ik weet eerlijk gezegd niet zeker of zij daarop zit te wachten.”
    

      “Vind jij nou echt dat je nooit mag doden? Stel je voor: de Rus valt straks je huis binnen, grijpt je driejarige zoontje bij z’n kruippakje en roept: ‘Haha! Die neem ik mee!’ Ga jij dan zeggen: ‘Prima hoor, wilt u er ook een koekje bij?’ Ik vind dat je álles moet doen om het leven van je dierbaren te redden, vooral ook omdat je anders jezelf niet meer in de spiegel zult durven aankijken.
    

      “Ik ben dol op die oude Engelse boeken waarin, bijvoorbeeld, Sherlock Holmes een dader ontmaskert, een pistool klaarlegt op een fluwelen kussentje en wegloopt. En dat je dan even later ‘Pang!’ hoort. Ik las in 
De wereld van gisteren
 van Stefan Zweig dat het tijdens zijn jeugd, in Oostenrijk aan het eind van de negentiende eeuw, ook nog de gebruikelijke usance was - om Van Kooten en De Bie te citeren - om op die manier de eer aan jezelf te houden. Ik ben misschien wat conservatief ingesteld, maar ik vind het wel een nobel en bevredigend einde.”
    

      “Mijn twee zussen en ik zijn allang samen met onze partners. Het kan niet anders of mijn ouders hebben, in al hun gekheid, toch het goede voorbeeld weten te geven. Er was geen sleur in dat huwelijk. Ze konden ook heel goed samen op vakantie. Dan kwamen ze als kinderen zo enthousiast terug en vertelden, struikelend over hun woorden, hoeveel musea ze op één dag hadden bezocht en wat ze allemaal nog meer hadden gezien. Mijn vader hield er allerlei affaires op na, maar ze waren vaak van korte duur; je zou het bijna een soort hobby kunnen noemen. Die relaties waren van een volslagen andere orde dan het huwelijk met mijn moeder. Mijn moeder wist ervan, lachte het weg. Ik heb later pas begrepen hoe pijnlijk het voor haar was geweest, maar doordat ze er destijds allebei zo luchtig over spraken heb ik heel lang gedacht dat het volstrekt normaal was om met meerdere mensen tegelijkertijd te zijn. Misschien dat ik daardoor ook mijn vriendinnen niet veroordeel die in hun jonge jaren allemaal weleens een affaire hebben gehad.
    

      “Het is mij overigens een raadsel hoe je zoiets voor elkaar krijgt. Moet ik dan gaan liegen? Zeggen dat ik naar een vriendin in Oosterhout ga, terwijl ik… nee, ik zou het niet langer dan een halve seconde kunnen verzwijgen. En ik wíl ook helemaal geen ander. Ik ben met Rob. Wat wij hebben is geen tijdelijk samenzijn. Het is: tot de dood ons scheidt. Natuurlijk begrijp ik dat het helemaal anders kan lopen, maar laatst las ik in 
Trouw 
zo’n bijlage over latrelaties en ik dacht: wat een slappe hap! Streng hè? Ja, het verbaast me zelf ook wel. Ik dacht net nog: hoe kom ik toch aan al die ideeën? Het lollige van zo’n interview geven is dat ik mezelf allerlei dingen hoor zeggen die ik normaal gesproken alleen maar stilletjes denk.”
    

      “Na 
Moord op de moestuin
 moest ik voor het eerst belasting gaan betalen. Als ik het totaalbedrag afzet tegen het bedrag dat ik aan uitkering had ontvangen in mijn leven, zie ik dat ik er al een aardige bres in heb geslagen. Ooit was ik een dief van de samenleving, men vond het ergerniswekkend dat ik niets deed. Het is natuurlijk bespottelijk om te denken dat de hoeveelheid belasting die je betaalt, bepaalt hoeveel je waard bent voor de samenleving, maar het geeft me wel een goed gevoel te weten dat ik iets terug heb kunnen doen. Dit kunnen ze me in ieder geval niet meer kwalijk nemen.”
    

      “Iedereen vindt dat ik altijd alles bij elkaar verzin, terwijl ik juist het gevoel heb dat ik voortdurend de waarheid spreek. Ik kan slecht tegen jokken. Jokken zorgt voor verwarring in het kosmisch bestel. Ik kan ook ziedend worden als iemand zomaar iets roept, iets wat feitelijk niet klopt. Laatst nog! Ik sta bij het zwembad en vraag aan een man: ‘Stopt de bus hier ook?’ ‘O ja hoor,’ zegt-ie, ‘wel vier keer per uur.’ Het was niet waar. Waarom zegt iemand zoiets? Ik heb sterk de neiging om dingen te corrigeren, recht te zetten. Het schijnt dat ik nogal docerend ben. Dat heb ik van mijn ouders meegekregen: als iemand een taalfout maakt of een woord niet goed uitspreekt, moet ik dat in gedachten altijd verbeteren. Het is een hinderlijk trekje waar ik zelf alleen maar last van heb. Als een nieuwslezeres de ‘ou’ niet goed uitspreekt, zou ik veel beter luisteren dan iedere keer weer te denken: jammer van die ‘ou’.”
    

      “Misschien heeft jaloezie tot mijn veertiende nog een rol gespeeld in mijn leven, maar daarna liepen de wegen van mij en mijn leeftijdsgenoten zó uiteen, dat vergelijken zinloos was. Ik heb tien, vijftien jaar op een zwarte plek vertoefd. Ik was een lamme langs de kant van de weg en iedereen scheerde me voorbij. Tegen de tijd dat ik weer begon mee te draaien, had ik een onherstelbare achterstand achtergelopen. Ik hobbel nu overal achteraan. Toen iedereen zo’n beetje ging scheiden, ben ik nog aan een huwelijk begonnen. Terwijl de eerste vrienden hun prepensioen incasseerden, ben ik geld gaan verdienen en heb ik literair succes behaald.
    

      “Het is leuk om mee te maken, onwerkelijk ook, maar ik heb nooit de ambitie gehad om ergens de beste in te worden. Als we vroeger gingen pingpongen, hoefde ik ook niet per se te winnen. Bij vijftien, zestien punten dacht ik: zo is het wel goed. Het enige wat ik niet wilde, was met 21-2 verslagen worden. Geen sukkel zijn. Als we het nu over behaald succes hebben, staat dit uiteindelijk boven aan mijn lijstje: ze hoeven me niet meer zielig te vinden.”
    

    Nicolien Mizee (Haarlem, 1965) debuteerde in 2000 met de roman 
Voor God en de Sociale Dienst
. Haar tweede boek, 
Toen kwam moeder met een mes,
 werd in 2003 genomineerd voor de Libris Literatuurprijs. 
Moord op de moestuin
 uit 2019 betekende, mede dankzij 
De Wereld Draait Door
, haar grote doorbraak. Onlangs verscheen bij Van Oorschot het vijfde deel in de 
Faxen aan Ger
-reeks: 
Een licht bewoond eiland.

  

      
Elkaar afsnauwen, of urenlang tobberige gesprekken voeren: Nicolien Mizee zag de charme van het huwelijk niet zo. Nu is ze twaalf jaar getrouwd, met een man die alleen bij haar het blikjeslied zingt. En dat 
heeft toch wel wat.</p>]]></description>
      <guid>https://www.trouw.nl/cultuur-media/schrijfster-nicolien-mizee-jezus-is-het-altijd-met-me-eens~bf4418a7/</guid>
      <pubDate>Fri, 24 Jun 2022 23:47:00 +00:00</pubDate>
    </item>
    <item>
      <title><![CDATA[Giovanca Ostiana: ‘Ik moet me op een bepaalde manier gedragen om te voorkomen dat ze denken dat ik van plan ben iets te stelen’]]></title>
      <description><![CDATA[<p>“Er is hier een grote allergie voor gelovigen. Ik durf bij wijze van spreken niet eens op mijn profiel te zetten dat ik een EO-presentator ben. Terwijl ik uit een cultuur kom waar je met 
te mañan
 (‘tot morgen’) nog niet klaar bent. Dat zou net zoiets zijn als ‘tot mo’; alsof je niet op het woord kan komen, of wijlen Piet Paulusma op een gekke manier na probeert te doen. Wat daarna komt, is namelijk net zo belangrijk: 
ku Dios ke
 . Als God het wil. Het is bijna raar om alleen dat eerste deel van die groet te gebruiken. Tot morgen? O, dus jij gelooft dat je morgen vanzelf weer wakker wordt? Interessant. Succes ermee. Ik chargeer nu even, maar op Curaçao ben je eerder een gekkie als je níét in God gelooft.”
    

      “Wij hebben thuis geleerd dat God altijd op 1 staat. Ik heb geen beelden in huis, ja toch, ééntje: van twee gevouwen handen. Ik zal ook nooit iemand adoreren. Ik ben een superfan van Diana Ross. Zij heeft er, 
in a way
, voor gezorgd dat ik mijn eigen stem meer ging waarderen, dat ik dúrfde te zingen. In juli komt ze naar Nederland en laatst vroeg een journalist me: ‘Als je haar zou mogen ontmoeten, wat zou je dan doen? Wil je haar iets geven, haar hand vasthouden?’ Ik zei, oprecht: ‘Nee, absoluut niet!’ In dezelfde ruimte te mogen zijn waar zij haar mond opendoet, voor de allereerste keer, live, om de stem te horen die mij heeft gevormd: dát is al een megacadeau op zich.
    

      “Ik weet zelf hoe het is om net van het podium af te stappen. Het laatste wat je wil, is terwijl je het zweet nog van je voorhoofd staat te deppen zo’n rij van ‘
won’t take no for an answer
’-fans tegenover je zien staan. Of gaan diezelfde bewonderaars de volgende dag Arie, of Mohammed, die het kantoor komt schoonmaken, óók een handje geven? Dan is het goed. We zijn namelijk allemaal gelijk. Bewonderen doe ik ook. Adoreren? Nee.”
    

      “Niemand weet hoe God denkt en toch lijkt iedereen namens Hem te willen spreken. ‘God wil niet dat ...’, ‘Als ik God was, dan ...’ Dat is hoe wij, mensen, denken. Wij dichten God van alles toe, maar wat nou als God het zo niet heeft bedacht?”
    

      “Controlfreak is misschien een te heftig woord, maar als je artiest bent zoals ik, ben je dat 24/7. Ik doe niet om acht uur ’s avonds de deur achter me dicht en zeg: zo, het zit er op. Ik ben een soort lopend product; wat ik maak, gaat over mezelf en is daarom ook veel moeilijker los te laten. Mijn lijf is niet ingesteld op rust, ik ben gewend om op adrenaline te varen.
    

      “Zes jaar geleden werd mijn dochter geboren. Zij heeft me min of meer gedwongen om stil te staan, maar dan nog: terwijl ik samen met haar een zekere staat van ontspanning bereik, ben ik nog steeds moeder! We zijn soms uren buiten. Dan wroeten we in de aarde, kruipen we samen achter een lieveheersbeestje aan en proberen we die voor een kort verblijf in een bakje met gaatjes te zetten. Maar ook dát is geen moment waarop ik de boel de boel laat, nee, het is ‘project insect’ en ik ben degene die het organiseert!
    

      “Ik had er eerder niet echt over nagedacht hoe het komt dat ik steeds maar zo vreselijk mijn best wil doen. Aard van het beestje, dacht ik. Tot we onlangs tijdens de repetitie van 
Op1
 een fragment te zien kregen uit 
Oorlog is erfelijk,
 een drieluik waarover Natascha van Weezel in de uitzending (op 3 mei jl., AV) zou komen praten. Ik hoorde Arnon Grunberg zeggen: ‘Je bestaansrecht zit in het excelleren. Niet excelleren is geen optie.’ De tranen sprongen me in de ogen. Tijs (van den Brink, medepresentator, AV) keek me aan en vroeg: ‘Gaat het wel?’ Ik zag de verbazing in de groep om ons heen: wat gebeurt hier? Dit had ik helemaal niet zien aankomen. Totaal onverwacht verwoordde iemand, vanuit een heel andere achtergrond, exáct wat ik al een leven lang voel.”
    

      “Toen mijn vader in 2013 overleed, zat ik nog zo vol herinneringen die ik allemaal vast wilde houden dat ik mezelf in die tijd regelmatig een vaderskindje heb genoemd. Inmiddels weet ik, als 45-jarige, dat ik net zo goed een moederskindje ben geweest.
    

      “Mijn moeder is een bijzonder persoon; een gevoelige, zorgzame en tegelijkertijd ook heel krachtige vrouw. Ze is iemand die het gewicht van de wereld op haar schouders neemt, maar er niet onder bezwijkt.
    

      “Samen waren ze sterk; hun huwelijk stond onder behoorlijk wat druk, maar ze hebben het toch bijna 38 jaar samen volgehouden. Tot de dood hen scheidde. Ik heb het weleens jammer gevonden dat ze die moeilijke tijden niet voor mij hebben ondertiteld; ik voelde wel dat er van alles aan de hand was, maar er werd niet over gesproken. Ik begreep toen niet zo goed waarom ik niet meekon op schoolreisje, of waarom ik de kleren van een nichtje moest dragen. Cadeautjes voor klasgenoten, partijtjes, boeken kopen, lid worden van een sportclub: financieel was het vaak een issue, maar ze probeerden ons er niks van te laten merken.
    

      “Vorig jaar heb ik daar voor het eerst in het openbaar iets over gezegd. Ik werd voor een wijkproject geïnterviewd door kinderen uit een bepaalde wijk in Rotterdam. Ze zagen eruit zoals ik eruitzag op die leeftijd, misschien leefden ze zelfs onder dezelfde soort omstandigheden als ik had gedaan en ik voelde heel erg de verantwoordelijkheid om de waarheid te vertellen. Het was alsof er ineens een luikje openging en ik nu pas in de gaten kreeg hoezeer dit verhaal me had gevormd. Natuurlijk had ik uit respect voor mijn ouders gezwegen, maar het had ook iets te maken met de manier waarop ik ben opgevoed: je hangt je vuile was niet buiten. Zwak zijn is geen optie. Flink zijn. Nooit opgeven. Die houding heeft me een eind gebracht, maar het is tegelijkertijd mijn valkuil gebleken. Ik heb de neiging om te lang door te gaan, terwijl het soms beter is om even te stoppen.”
    

      “Het duurt bij mij best lang voordat de stoom uit mijn oren komt. Ik ben zacht, veel te zacht. Ik reken mezelf alles aan, voel me overal verantwoordelijk voor. Ook als me onrecht wordt aangedaan, zal ik proberen de lieve vrede te bewaren. Daardoor trek ik vaak de verkeerde lui aan voor wie het makkelijk is om misbruik te maken van andermans veel te hoge – of te lage, het is maar net hoe je het bekijkt – tolerantiegrens. Ik moet je eerlijk zeggen dat ik dit deel graag aan mezelf zou willen veranderen. Ik zou wat vaker op mijn strepen moeten gaan staan.”
    

      “Als ik getrouwd was en de heilige belofte had afgelegd, zou ik tot het gaatje gaan en er alles aan doen om de echt niet te breken. Een huwelijk is voor iemand met mijn achtergrond – gelovig, Antilliaans, vrouw, noem maar op – het mooiste wat je in de liefde kunt bereiken. Mijn oude juf van de basisschool en haar man vierden onlangs hun zestigjarige bruiloftsfeest. De burgemeester kwam langs met een bloemetje. Daar word ik echt helemaal warm van. Dat haal ik nooit meer, zei ik tegen haar, zo lang, met één en dezelfde ... Ik was niet getrouwd met de vader van Jesamy. We zijn al jaren uit elkaar. Ik ben ook niet op zoek naar een nieuwe partner, maar hou me vooral bezig met het moeder zijn, de omgang met mijn dierbaren en mijn werk.”
    

      “Tot op heden zal ik niet bij een al te chique opticien naar binnen lopen als ik niet gekleed ben zoals Sophia Loren. Van jongs af aan ben ik gewend dat ik me op een bepaalde manier moet gedragen om te voorkomen dat ze denken dat ik van plan ben iets te stelen. Het is echt een cadeautje als ik dusdanig ben afgeleid dat ik er níét aan denk.
    

      “Ik zit al sinds groep 7, 8 van de basisschool in een soort permanente compensatiemodus, het is een onderdeel van mijn leven geworden. Tegelijkertijd ben ik me er heel erg van bewust dat ik die overlevingsstrategie niet aan mijn dochter wil meegeven. Je hoeft je niet extra opvallend te gedragen om zo juist onopvallend te zijn voor een of andere bewaker in een winkel – of welke andere persoon met een vooroordeel dan ook. Door haar moet ik nu tegen die tweede natuur ingaan, over iets heen stappen. Soms merk ik dat het meevalt, soms dat er nog steeds niets is veranderd. En toch doe ik het. Ik wil me die rol eigen maken.
    

      “Zo rond mijn zestiende heb ik mijn boze fase gehad. Ik zag films zoals 
Missisippi Burning
, over rassenhaat en -segregatie, sloot me aan bij antiracismebewegingen, deelde pamfletten uit en deed mee aan manifestaties. Dat was toen heel erg nodig voor mezelf: het was mijn uitlaatklep. Na een paar jaar besloot ik: niet iedereen kan een Martin Luther King of een Rosa Parks zijn; ik ga ‘gewoon’ proberen om zo goed mogelijk te zijn in wat ik kan. Wat zijn mijn talenten en waar kan ik die inzetten om verandering teweeg te brengen?
    

      “Voor mij was het een totale verrassing dat ik als zangeres kon optreden bij 
De Wereld Draait Door
, dat ik toen Obama werd geïnaugureerd gevraagd werd om iets te komen zingen wat niets met mijn album te maken had en vervolgens ook als tafeldame mocht aanschuiven. Het was niet mijn goal, maar de urgentie won het op dat moment: als ik daar zit, kunnen ze daarna ook anderen zoals mij vragen. Ik kreeg ineens ook het verzoek om een fotoshoot te doen voor 
LINDA.
 en 
JAN
 en ik hoopte, diep van binnen, dat daarmee ook deuren voor anderen open zouden gaan.
    

      “En misschien word ik hier en daar als een soort asset gebruikt – dat weet je nooit zeker – maar ik heb de luxe niet om het af te slaan. Natuurlijk wil ik ergens worden uitgenodigd vanwege mijn talent, maar het kaf wordt vanzelf van het koren gescheiden. Als je iets echt niet kunt, hou je het ook niet zo lang vol. Maar je moet iedereen een kans geven. Ik kan er heel slecht tegen als mensen naar een nieuwe tv-serie kijken en zeggen: ‘Ja hoor, er doen een Turk, een homo en een neger mee! Het ligt er zó dik bovenop. Is dat nou nodig?’ Ja, mevrouw, meneer: het is nodig! Als we niets doen, gebeurt er ook niks. Wat is dan erger? Alles bij het oude laten of de boel forceren zodat het eindelijk een keer normaal wordt? Ik kies voor het laatste. En vinden ‘de Turk, de homo en de neger’ het leuk dat ze op die manier worden ingezet? Nee. Maar voor het grotere doel zullen we het accepteren. Er is al een generatie met allemaal gemixte mensen. Mijn eigen dochter maakt er deel van uit. Zij moet vanaf dag één voelen: ik hoef niks te compenseren, ik mag er gewoon zijn.”
    

      “Wie in de spotlights staat, betaalt een prijs. Tot nu toe ben ik voor de tabloids niet interessant. Ik struin geen feestjes af en rijd nergens te hard, maar ik heb natuurlijk wel te maken met mensen die over me roddelen of me van alles misgunnen. Ik heb het me altijd onwijs aangetrokken tot ik er achter kwam dat anderen – zoals mijn vriendin Claudia de Breij, die ik zie als een onwankelbaar iemand die alles heel goed op een rijtje heeft – het soms net zo moeilijk vinden om al die shit over zich heen te krijgen. Het maakt niet uit wat je doet, goed of fout, die kritiek krijg je toch. Daar kun je niets aan veranderen. Zolang je denkt dat je er invloed op hebt, zit het je alleen maar in de weg. Dus: loslaten. En niet op Twitter of Facebook kijken. Dat scheelt ook enorm.”
    

      “Vroeger was ik jaloers op het niks-aan-de-hand-leventje van Annemarie, een meisje bij mij op school. Lief, leuk en onopvallend, net als iedereen. Ik wil nog steeds Annemarie zijn, maar dat verlangen matcht niet met de urgentie die ik voel om aan Nederland laten zien dat een gekleurd iemand óók een universitaire studie kan voltooien, 
Vrije Geluiden
 (radio- en televisieprogramma van de VPRO, AV) kan presenteren, talkshowhost kan zijn of wel degelijk op de cover van een glossy kan staan.
    

      “Die strijd voer ik nog elke dag: terwijl ik ’s ochtends zit te luizenpluizen op de school van mijn dochter, bedenk ik me: hoe kan ik verbergen dat ik straks ook een persdag heb? Want ik wil geen luizenpluismoeder zijn met make-up, die ernaast eigenlijk een heel glammy leven leidt, nee: stiekem wil ik een eenvoudig, overzichtelijk bestaan. Het is ingewikkeld. Hopelijk val ik steeds meer samen met wie ik ben. Dat is een soort acceptatie. Het proces is al ingezet; het lukt me steeds beter om te zien dat dingen ook naast elkaar kunnen bestaan. Mijn moeder zegt altijd: uiteindelijk draait het erom dat je doet wat je kan met de de talenten die je van God hebt meegekregen ...
    

      “Weet je wat me nou de ultieme grap lijkt? Dat Annemarie, op wie ik altijd zo jaloers ben geweest, helemaal niet zo gewoontjes is en er al jarenlang een dubbelleven als paaldanseres in een club in Istanbul op na blijkt te houden.”
    

    
Giovanca Ostiana
 (Alkmaar, 1977) is zangeres en tv-presentatrice. Sinds januari 2020 vormen zij en Tijs van den Brink een van de vijf presentatieduo’s bij Op1. Voor het EO-programma Amazing Grace, daagt ze muzikanten uit moderne hits een gospelsound mee te geven. Te zien op zondagavond om 20.25 uur op NPO 1.
  

      
Niet één, niet twee, maar vijf duo’s nemen het stokje over van Eva Jinek en Jeroen Pauw bij de publieke omroep. Vanavond start het praatprogramma ‘Op1’, Giovanca Ostiana en Tijs van den Brink zijn een van de presentatiekoppels. 
“We wagen samen een heel spannende sprong, jij en ik”.</p>]]></description>
      <guid>https://www.trouw.nl/religie-filosofie/giovanca-ostiana-ik-moet-me-op-een-bepaalde-manier-gedragen-om-te-voorkomen-dat-ze-denken-dat-ik-van-plan-ben-iets-te-stelen~b96fb923/</guid>
      <pubDate>Sat, 28 May 2022 08:47:00 +00:00</pubDate>
    </item>
    <item>
      <title><![CDATA[Astrid Sy: ‘Geschiedenis is fluïde, onderhevig aan verandering. Dat is precies wat ik er zo interessant aan vind.’]]></title>
      <description><![CDATA[<p>“Als kind geloofde ik nog in een God die me zou helpen mijn sleutels terug te vinden, of in een God die ik beloofde voortaan mijn best te zullen doen als ik een fout had gemaakt, maar als je me nu vraagt waar ik in geloof, kom ik niet verder dan: in een energie, een oerkracht die je goddelijk zou kunnen noemen. Er zijn mensen voor wie het leven verschrikkelijk moeilijk is, voor wie de overtuiging dat het goede nog moet komen vaak de enige manier is om hun tijd op aarde te overleven. Ik kan het me veroorloven om niet te geloven, want ik heb het hartstikke goed. Ik denk na over wat ik mijn kinderen wil meegeven en doe mijn best om in harmonie te leven met de natuur en de mensen om me heen.
    

      Soms vind ik het best een enge gedachte dat we doelloos op één van die miljarden bolletjes door een oneindig universum zweven… Het is toch raadselachtig dat de omstandigheden precies zó zijn dat we hier kunnen leven? Misschien ligt de zin van ons bestaan dáár wel in besloten: we moeten er voor zorgen dat het nog heel lang zo blijft, voor al de generaties die na ons komen.”
    

      “Als bij ons in het dorp een standbeeld van een of andere zeeheld stond, dan zou ik zeggen: weg met dat ding. Zet ’m in een museum, met een uitleg erbij en klaar. Zwarte Piet: teleurstellend als je je in de privésfeer nog steeds zo uit wil dossen, maar in de publieke ruimte, tijdens een door de overheid gefinancierde intocht? Nee. Dat is echt 
not done
. Geschiedenis is fluïde, onderhevig aan verandering. Niets is uit steen gehouwen. Dat is precies wat ik er zo interessant aan vind. De historiciteit van de geschiedenis is óók geschiedenis. Hoe kijken we, in een bepaalde periode, naar wat er is gebeurd? Wat is de context? Hoe zijn de interpretaties? Ik zeg niet dat je nooit meer een beeld voor iemand moet oprichten, maar als mensen het over honderd jaar aanstootgevend vinden, moeten ze het gewoon weer kunnen neerhalen. Weet je wat er op de plek stond waar nu het Holocaust Namenmonument staat? Het monument van Joodse Erkentelijkheid, voor ‘de beschermers der Nederlandse joden in de bezettingsjaren’. Het is nu herplaatst met een plaquette erbij waarop duidelijk wordt gemaakt dat 75 procent van de joden de Holocaust niet heeft overleefd en dat het dus wel meeviel met die bescherming. We zijn anders over die tijd gaan denken, we hebben naar elkaar geluisterd. Ik zie daar vooral progressie in.”
    

      “Toen ik een jaar of vijftien was, ging ik kanoën met een vriendinnetje. Ineens riep zij keihard ‘Kankerzooi!’ Dat klonk zó lekker! Ik dacht: dat doe ik ook. Hebben we heerlijk zitten kankeren met z’n tweeën, in die kano. Sindsdien scheld ik me helemaal de pleuris. Echt netjes is het niet, maar het is nooit tegen iemand gericht. Dat komt misschien wel doordat ik daar zelf nare ervaringen mee heb. Aan het begin van de uitzending 
Andere Tijden: nacht over racisme
 (11 juli 2020, AV), heb ik de brief voorgelezen die ik aan koningin Beatrix had gestuurd, kort voordat ze op Koninginnedag in Leiden op bezoek zou komen. Ik was twaalf en ik mocht haar namens mijn school een bloemetje geven. In die brief somde ik op wat er zoal tegen me werd gezegd – ‘bruine aap’, ‘ga je wassen’, ‘terug naar het oerwoud’, ‘nigger’ – en ik vroeg de Koningin of ze iets tegen discriminatie kon doen. Het gekke is dat ik pas weer aan die brief moest denken toen we bezig waren met de voorbereidingen van die uitzending. Alsof het niet erg genoeg was geweest om te onthouden. Of had ik het verdrongen? Me geschaamd voor die woorden? Tijdens de opnamen kon ik die brief niet in één keer voorlezen; het was zó confronterend… wat er allemaal naar me werd geroepen, maar vooral ook hoe ik kennelijk het verdriet en de woede uit de weg was gegaan. Het was niet alleen naar en afschuwelijk, maar ook onbegrijpelijk. Zeker voor een meisje van twaalf. ‘Ik wil gewoon ik zijn’ schreef ik, ‘ik wil niet dat mensen mij vertellen dat ik anders ben. Ik hoop dat U mij begrijpt.’”
    

      “Uren, dagen, in mijn eentje, telefoon weg, beetje lezen, beetje wandelen, beetje niks doen, maakt niet uit op welke dag: ik vind het goddelijk. Rust! Om die reden zijn we ook uit Amsterdam vertrokken. Daar stond ik altijd ‘aan’. Hier, in het dorp, hangt een beetje dezelfde sfeer als bij ons familiehuis, een houten huisje aan de Finse kust. Deze zomer gaan we er weer een paar weken naartoe. Het is een unieke plek. Ik voel me daar altijd de beste versie van mezelf.”
    

      “Laat ik beginnen met mijn moeder. Dochter van een Finse moeder en een Zweedse vader. Een bijzondere, gekke, grappige vrouw. Beetje chaotisch en ingewikkeld, maar ik heb me altijd bij haar geborgen geweten en ze heeft veel mooie tradities aan mij doorgegeven. We lijken op elkaar en kunnen daardoor ook goed botsen af en toe. Ik heb lang tegen haar opgekeken, gedacht dat ik aan een bepaalde standaard moest voldoen. Ze wil graag grip hebben op mijn leven. Dat is weleens benauwend, maar ik begrijp het wel: ik ben haar enig kind.
    

      Ze leerde mijn vader kennen in Nouakchott, Mauritanië. Ze werden verliefd, zijn getrouwd en toen zij voor de Nederlandse ambassade in Dakar ging werken is hij met haar meeverhuisd. Ik werd geboren in Leiden, maar heb de eerste tweeënhalf jaar van mijn leven in Senegal gewoond. Toen het huwelijk van mijn ouders op de klippen liep, zijn we naar Nederland gegaan waar mijn moeder met haar jeugdliefde is getrouwd. Dat is mijn vader. Hij heeft me opgevoed. Hij heeft me geholpen als ik het zwaar had. Als ik een oppas nodig heb, staat hij in no time voor m’n deur. Hij was het ook die mij naar het vliegveld bracht om me uit te zwaaien toen ik voor het eerst terugging naar Senegal om mijn biologische vader te bezoeken.
    

      Hij was twee keer naar Nederland gekomen. Op mijn tiende en op mijn zestiende. Tussendoor stuurde hij af en toe een brief en ik kreeg ook weleens een cadeautje voor mijn verjaardag. Dat was alles. Hij was inmiddels hertrouwd met een Française en ze hadden samen drie kinderen gekregen. Op mijn eenentwintigste besloot ik hen op te zoeken; ik moest proberen een band met broer en zusjes op te bouwen. Mijn vader is een lieve, goede man, maar beslist geen prater. Het lukte me niet om contact met hem te maken. Ik had vragen, ik was boos – waarom heb je zo weinig moeite voor me gedaan? – maar ik drong absoluut niet tot hem door. Van tevoren had ik allerlei fantasieën gehad over mijn familiegeschiedenis, ik zag voor me hoe we tot diep in de nacht met elkaar zouden praten over onze levens, maar ik begreep al snel dat dat onmogelijk was. We deelden niets. We bleven vreemden voor elkaar. Hij heeft me verwekt, maar is toch mijn vader niet. Er is maar één echte vader en dat is de man die mij heeft grootgebracht.
    

      Op mijn elfde zijn mijn ouders uit elkaar gegaan. Het voelde een beetje als een opluchting omdat ik als kind wel had aangevoeld dat het niet zo goed meer ging tussen die twee, maar het was ook verwarrend. Hoewel hij nooit uit beeld is geweest – ik was de helft van de tijd bij hem – voelde het toch alsof ik voor een tweede keer een vader was kwijtgeraakt. Hij hertrouwde, kreeg een zoontje toen ik zestien was, kort daarna ging ik op kamers. Ik begon me af te vragen of ik er nog wel bij hoorde. Ik durfde daar heel lang niets over te zeggen. Mijn stiefmoeder heeft dat opgepikt en er bij hem op aangedrongen om met me te gaan praten. Inmiddels is alles glad gestreken, ook mijn ouders kunnen weer goed met elkaar opschieten. Toen ik onlangs een lezing moest houden in Kamp Vugt waren ze er allebei bij. Ze zijn allebei dol op hun kleinkinderen, staan altijd klaar om ons te helpen.
    

      Ja, verlatingsangst is een thema in mijn leven geworden. Dat kon haast niet anders. Voor mij is het helemaal niet vanzelfsprekend dat iemand automatisch bij me blijft. Ik moet mijn best doen, ik moet lief zijn, ik moet me goed gedragen. Soms ben ik me er ineens heel erg van bewust dat ik een vreselijke pleaser ben. Als ik denk aan waar dat vandaan komt, kan ik nog weleens verdrietig worden, maar dat duurt nooit lang. Ik kan er toch niks aan veranderen. Dit zijn de dingen die bij me horen. Het is wat het is.”
    

      “Tijdens mijn stage bij Yad Vashem in Jeruzalem zat ik alleen op een kamertje met allemaal dagboeken, foto’s, filmpjes, maar ook kinderschoentjes en andere spullen van Holocaust-slachtoffers om me heen. Ik had in het begin veel last van nachtmerries; vooral de verhalen over vermoorde kinderen grepen me verschrikkelijk aan. Ik voelde onmiddellijk een verantwoordelijkheid om door te geven wat zij nooit hebben kunnen vertellen. Dit is gebeurd. Dit is deze mensen aangedaan. We moeten die namen blijven noemen. We moeten de geschiedenis levend houden en proberen ervan te leren.
    

      Als iedereen zich nu eens aan dit gebod zou kunnen houden… De basis is natuurlijk dat iedereen het recht heeft om te leven, maar tegelijkertijd lijkt het soms nodig om mensen – tirannen die een bevolking onderdrukken – uit te schakelen. Gevangennemen zou misschien beter zijn, maar ik zal je eerlijk zeggen dat ik er geen traan om zal laten als iemand zoals Vladimir Poetin wordt vermoord.”
    

      “We hebben twee jaar corona achter de rug en ik heb een baby van negen maanden! Kom me over een paar jaar nog maar eens vragen of ik weleens in de verleiding kom om een andere man te versieren. Ik denk trouwens dat het antwoord dan ook nee is. Ik ben dolgelukkig met Pim. Hij is mijn ideale man – hartstikke feministisch, totaal voor gelijkheid – maar er is één ding van hem dat ik minder goed begrijp. Hij vindt het, als voetballiefhebber, leuk om naar programma’s zoals 
Vandaag Inside
 te kijken en noemt de mannen-onder-elkaar humor van Johan Derksen en René van der Gijp wel ’interessant’ – al vindt hij zo’n Zwarte Piet-opmerking (‘Weten we zeker dat dat niet Akwasi is?’, in een uitzending van VI, juni 2020, AV) ook niet door de beugel kunnen.
    

      Voor mij was de maat echt helemaal vol toen Derksen recent bekende dat hij een bewusteloze vrouw met een kaars had gepenetreerd. Ik vind het echt een walgelijk programma. Als je een keer een foutje maakt is dat helemaal niet erg, maar misbruik bekennen, terugkrabbelen, weglachen, zogenaamd onder druk van de ‘woke-beweging’ opstappen – ‘Je mag tegenwoordig ook niets meer zeggen’ boehoe – om vervolgens na twee weken gewoon weer op de stoep te staan omdat je niet zonder die aandacht kan? Bleh! Ik kots echt van dat soort mannetjes.”
    

      “Als historicus probeer ik er voor te zorgen dat ik mijn verhaal op een ándere manier vertel. Plagiaat is een doodzonde in ons vak. Ik wil me laten inspireren, ergens op voortborduren. In 
Noem geen namen 
(historische jeugdroman, uitgegeven door Luitingh Sijthoff, april 2021, AV), heb ik het verhaal van de Amsterdamse crèche – waaruit tijdens de Tweede Wereldoorlog joodse kinderen werden gered – als historische achtergrond gebruikt. De hele setting klopt, maar voor mijn hoofdpersonages heb ik me vooral laten inspireren door de mensen die dit werkelijk hebben meegemaakt. Ik weet namelijk niet hoe Siniey Cohen-Kattenburg, die als 19-jarige leidster de levens van zoveel kinderen heeft gered, zich heeft gevoeld. Ik weet niet wat zich destijds in haar hoofd heeft afgespeeld. Dit is hoe ik me dat voorstel, ongeveer; het is mijn fantasie die ik op de werkelijkheid heb losgelaten.”
    

      “Als kind heb ik mezelf verloochend. Ik wilde bij de witte meisjes horen en deed heel erg mijn best om zo min mogelijk ‘anders’ te zijn. Toen ik mijn halfzusjes in Senegal ontmoette en zag hoe ze helemaal geen probleem maakten van hun haar dat net zo kon pieken als het mijne, voelde ik voor het eerst een soort opluchting: het is helemaal niet raar, dit hoort gewoon bij mij. Langzaam maar zeker werd ook die kleur iets wat nu eenmaal bij me hoorde. De laatste jaren lijkt het voor anderen vooral een 
asset
 te zijn: vrouw, donker, check, goed om erbij te hebben. Ik vind het niet erg als mensen aanslaan op mijn achtergrond – ik ben heus geen getraumatiseerde zielenpoot of zo – maar voor pesten ben ik zwaar allergisch geworden en als ik het in mijn omgeving zie gebeuren, zal ik er altijd iets van zeggen. Ik houd mijn mond niet meer.”
    

      “O, maar ik ben de héle tijd aan het begeren wat van mijn naaste is! Het huis, de auto, de plantjes, maar vooral: de rust. Ik ben strontjaloers op mensen met iets oudere kinderen. Die zitten lekker met een wijntje in hun prachtige tuin, terwijl wij, met onze twee kleintjes, als zombies door het leven gaan. We zijn totaal 
sleep deprived
! Ik heb nu nog het idee dat ze tot hun achttiende om drie uur ’s nachts wakker zullen worden, al zal het waarschijnlijk niet eens zo lang duren voordat ik me ga afvragen waar de tijd gebleven is…”
    

    Astrid Sy (Leiden, 1987) is een Nederlands historica en schrijfster. Sinds januari 2020 presenteert ze VPRO/NTR-programma 
Andere Tijden
. Tot en met 25 juni is de muzikale familievoorstelling 
De brieven van Mia
 – van George & Eran Producties en Rose stories, naar het gelijknamige boek van Astrid Sy – te zien in diverse theaters. Voor de speellijst zie: 
www.debrievenvanmia.nl

  

      
Je hebt Merol, met een O, en Merel met een E. De artiest – die met een O – wil prikken, schuren en spraakmakend zijn, terwijl die met een E vaak onzeker is; 
een pleaser die wil dat iedereen van haar houdt
. Op het podium versmelten ze voor een paar uur tot één en dezelfde halfgodin: ‘Kijk mij hier shinen! Ik voel me sexy, ik ben de baas.’</p>]]></description>
      <guid>https://www.trouw.nl/binnenland/astrid-sy-geschiedenis-is-fluide-onderhevig-aan-verandering-dat-is-precies-wat-ik-er-zo-interessant-aan-vind~b87bbd02/</guid>
      <pubDate>Sat, 14 May 2022 13:01:00 +00:00</pubDate>
    </item>
    <item>
      <title><![CDATA[Nilüfer Gündogan is nog lang niet klaar met Volt: ‘Ik ga terugpakken wat mij toebehoort’]]></title>
      <description><![CDATA[<p>Beschuldigd van grensoverschrijdend gedrag, uit de fractie gezet, geroyeerd als lid en de motie voor een nieuw onderzoek werd onlangs door de partij verworpen. Volt is klaar met Nilüfer Gündogan, maar Nilüfer Gündogan is nog lang niet klaar met Volt: ‘Ik zal doorgaan met vechten tot mijn naam is gezuiverd’.
  

      “Ik geloof niet in een God zoals beschreven in de drie heilige boeken van de monotheïstische religies, maar ik voel me nog wel verbonden met mijn alevitische achtergrond. Het alevitisme is spiritueler, tijdlozer dan de klassieke, dogmatische islam. Een aleviet zegt: ook mensen die het ‘ware’ geloof niet hebben, kunnen in de hemel komen. Zo lang ze maar in zichzelf godvruchtig zijn geweest en het pad van het licht hebben bewandeld. Wat voor mij nog extra telt: alevieten zijn altijd vervolgd en opgejaagd. Ik put kracht uit het idee dat het mijn voorvaderen ook is gelukt om moeilijke tijden het hoofd te bieden.”
    

    Nilüfer Gündogan (Nazimiye, Turkije, 1977) stapte in 2019, na ongeveer tien jaar lid te zijn geweest van D66, over naar Volt. Op 31 maart 2021 werd ze als Tweede Kamerlid geïnstalleerd. Op 13 februari 2022 besloot het partijbestuur haar te schorsen omdat er klachten waren binnengekomen over grensoverschrijdend gedrag. In de weken die volgden werd ze twee keer uit de fractie gezet. Gündogan deed op 26 maart aangifte tegen de partijleider, Volt en de dertien melders van ongewenst gedrag. Op 29 maart 2022 ging Volt over tot het royeren van Gündogan als lid van de partij.
  

      “Vereren is niks voor mij, maar ik word eerlijk gezegd ook wel een beetje iebelig van die hele cancel-cultuur. Er zou meer ruimte moeten zijn voor de nuance, voor de ándere kant van het verhaal. Het lijkt bij deze tijd te horen om te geloven dat dingen niet meer naast elkaar kunnen bestaan. Je wordt op een troon gezet of het riool ingeduwd. Maar iedereen maakt fouten. Geen mens is heilig.”
    

      “Ik ben een atheïst, maar ik heb helemaal geen problemen met religies. Het zijn vaak de gelovigen zélf die dit gebod overtreden door een moreel oordeel te vellen over mensen die voor abortus of euthanasie kiezen. Dan denk ik: als je zo religieus bent, moet je toch weten dat God altijd het laatste woord heeft?”
    

      “Doordat ik mijn werk nooit als werk heb gezien, zou ik mezelf ook geen workaholic willen noemen – ook al ben ik er zo’n tachtig uur per weer mee bezig. Als zelfstandig Kamerlid zal ik het nóg drukker krijgen. Misschien krijg ik er binnenkort nog één medewerker bij – meer schijnt de democratie niet te mogen kosten. Als alles blijft zoals het nu is, zal ik tot de volgende verkiezingen in 2025 zelfstandig lid blijven van de Tweede Kamer. Wat daarna gaat gebeuren weet ik niet – er is wel meer gebeurd waar ik nooit eerder aan had gedacht – maar één ding is zeker: de sage met Volt is nog lang niet ten einde.”
    

      “De kleuterschool gaat uit. Hoe oud ben ik? Vier, vijf jaar? Waar is mijn moeder? Ze staat niet bij de poort om me af te halen... Een buurvrouw helpt me oversteken. Ik loop naar huis, hoor mijn tweejarige broertje krijsen, doe de deur open en zie mama op de grond liggen, knock-out van al de klappen die ze van mijn vader heeft gekregen...
    

      Tijdens therapie is me vaak gevraagd wat mijn eerste jeugdherinneringen waren. Het moeten er meer zijn, maar alles lijkt te zijn samengebald in dat ene moment. Zo was mijn jeugd: onveilig. Mijn vader moest zich afreageren en hij gebruikte ons als boksbal. Ik heb lang geprobeerd te begrijpen waarom hij ons mishandelde. Mijn oma heeft ooit verteld dat hij op jonge leeftijd door een neurologische laesie, een soort hersenaandoening – in het bergdorp waar hij is opgegroeid, bestond daar geen goede medische behandeling voor – een keer in coma was geraakt. Die aandoening zou ervoor zorgen dat je je driften niet goed kunt beheersen, maar mijn vader had over veel andere dingen juist wel veel controle; hij kon goed sparen en dingen plannen... Het was frustratie, domme agressie en het leek alleen maar erger te worden.
    

      Op een dag, in september 2001, bereikte zijn woede een kookpunt en heeft mijn vader geprobeerd me te doden. Hoe precies, dat wil ik liever, veel later, eerst aan mijn kind vertellen. Ik kan je wel zeggen dat mijn moeder en mijn zus hebben gevochten om te voorkomen dat het hem zou lukken. De politie was er gelukkig op tijd bij, ik werd naar het ziekenhuis gebracht waar bleek dat ik door het oog van de naald was gekropen.
    

      Lichamelijk was ik min of meer ongedeerd gebleven, maar de jaren die volgden waren psychisch heel erg zwaar. Tegelijkertijd was er een andere Nilüfer opgestaan; een vrouw die ervoor zou zorgen dat niemand haar nog eens op die manier zou kunnen raken.
    

      Het hielp me om er met een therapeut over te praten en ik had ook het idee dat ik het leven weer aankon, maar na vijf jaar kreeg ik weer een terugval. Hoe had dit ooit kunnen gebeuren? Wat had ik hem misdaan? Zouden we misschien, ooit, nog een vader-dochterband kunnen opbouwen? De psychiater die ik in die jaren na de eerste ellende bezocht, wist me in zekere zin te ontnuchteren. Hij zei: ‘Je zult op al je vragen nooit een bevredigend antwoord vinden. Dit zijn de feiten, sluit er vrede mee.’ Zijn advies werkte enorm bevrijdend. We gaan nooit een 
picture perfect family
 worden. Ook niet op zijn oude dag. De waarheid is dat we een getroebleerd gezin zijn omdat we een agressor in ons midden hebben. Basta.
    

      Mijn vader woont in Weert, alleen. Niemand wil nog iets met hem te maken hebben. Tijdens ons laatste gesprek zei hij dat ik het Kamerlidmaatschap in feite aan hem te danken had. Dat ik álles aan hem te danken had. En dat ik dat goed moest onthouden. ‘Ook dat je hebt geprobeerd me te vermoorden?’, vroeg ik.
    

      Mijn moeder woont al vijfenhalf jaar bij mij in huis. Ik ben vroeger heel boos op haar geweest: waarom ging ze niet gewoon weg bij die man? Waarom had ze ons niet naar een veiliger plek gebracht? Tijdens die laatste therapie heb ik leren inzien – en kunnen accepteren – dat zij anders in elkaar zit dan ik. Ik ben feller, meer resultaatgericht, iemand die de troepen wil leiden. Zij heeft nooit met haar vuist op tafel geslagen, ze is lief en behulpzaam, probeert conflicten uit de weg te gaan. Ik eer haar, om wie ze is en wat ze voor mij doet. Voor mijn vader heb ik geen enkel respect. Hij bestaat al lang niet meer voor mij.”
    

      “Het gekke is: ook aan doodsbedreigingen kun je gewend raken. Toch besloot ik na het lezen van een artikel over de 
digitale knokploeg
 van 
Forum voor Democratie
, op het laatste moment toch maar géén bod uit te brengen op dat ene benedenhuis, met die grote, glazen pui.”
    

      “We draaiden al een tijdje om elkaar heen, maar in januari 2014 kregen we echt verkering. Een maand later waren we op weg naar het Antoni van Leeuwenhoek-ziekenhuis. Vlak voordat we daar naar binnen stapten, zei Bas: ‘Als het klopt waar ik bang voor ben en ik straks te horen zal krijgen dat ik kanker heb, dan mag je ook besluiten om bij me weg te gaan.’ Ik heb dat geen tel overwogen, maar ik had geen idee waar ik aan begon. Want ja, hij hád darmkanker en het ging heel snel erg slecht met hem. Toen ik zwanger werd, hoopten we dat Bas nog vijf, zes jaar zou leven, maar in januari 2017, vier maanden na Mikails geboorte, was de pijn al ondraaglijk geworden... Het klinkt misschien gek wat ik nu ga zeggen, maar op een zeker moment begon Bas naar de dood te ruiken. Toen ik die gekke, zurige lucht voor het eerst rook, wist ik: dit kan niet lang meer duren.
    

      We zijn als gezin nog een paar dagen naar Parijs gegaan, maar eigenlijk was dat uitstapje al veel te belastend voor hem. Hij was alleen nog maar bezig met pijnbestrijding, tegen alle krachten van de natuur in. Op een dag besloot Bas dat het afgelopen moest zijn. Op 8 maart 2017 kreeg hij euthanasie, hier in huis. Meteen na zijn overlijden gaf ik hem nog één laatste kus. Het duurde even voordat ik het registreerde: hij rook niet langer naar de dood. Dat vond ik zo’n troostrijke gedachte: de geur is weg, hij lijdt niet meer... We zijn getrouwd geweest zoals het door grote religies wordt voorgeschreven: in voor- en tegenspoed, tot de dood ons heeft gescheiden.”
    

      “Tijdens mijn maidenspeech in de Tweede Kamer gebruikte ik een citaat uit 
De Vliegeraar
 van Khaled Hosseini: ‘Er is slechts één zonde, niet meer dan één en dat is diefstal’. Ik doelde destijds op het inhumane beleid in het vluchtelingenkamp Moria waar de menselijke waardigheid werd gestolen, de toeslagen-affaire die getroffen gezinnen van hun mooiste jaren had beroofd, en de verwaarlozing van het klimaat: de diefstal van een schoon milieu voor komende generaties. Inmiddels kan ik het ook op mijn persoonlijke situatie betrekken. Ik ben bestolen van mijn goede naam, bestolen van mijn onschuld, maar ik ga terugpakken wat mij toebehoort.”
    

      “Laurens Dassen heeft zo’n beetje tegen iedereen een valse getuigenis afgelegd: tegen mij, tegen de leden van Volt en zelfs tegen de rechter. Terwijl hij op 13 februari – toen hij me onder valse voorwendselen naar het partijbureau probeerde te lokken – beweerde dat er ‘meerdere klachten’ over mij waren binnengekomen, bleek later uit de stukken in de rechtbank dat alleen mijn voormalige persoonlijke medewerker zich op dat moment over mij had beklaagd. Het onderzoeksbureau deed onderzoek naar de geronselde meldingen van daarná. Toen ik mijn schorsing met succes had aangevochten, beloofde Dassen de rechter dat alles opgelost en teruggedraaid zou worden. Maar een dag later werd alweer overwogen om tegen de beslissing in hoger beroep te gaan. Kort daarna werd ik geroyeerd als lid van Volt. Vanwege die dertien meldingen, zeiden ze, terwijl ik nog altijd geen idee waar het nou precies over ging. Op dat moment besloot ik Dassen, de vereniging Volt en die dertien zogenaamde slachtoffers aan te klagen voor smaad, laster, samenspanning en reputatieschade.
    

      Op 13 maart hebben Dassen en zijn klagers zich verlaagd om 
NRC
 met hun smerige leugens op het verkeerde been te zetten. Alles, echt alles wat in dat artikel wordt beweerd is uit z’n verband getrokken. Ja, ik ben twee jaar geleden dronken geworden op mijn eigen verjaardag, boehoe! Mag dat niet? Moet iets, wat ik vanwege mijn kind liever voor mezelf had gehouden, aan de grote klok gehangen worden?
    

      Of dat verhaal van die ‘tik op de billen’. Dat is dus de klacht van mijn persoonlijke medewerker waar het allemaal mee begon. Een homoseksuele man met wie ik, vóór ik actief werd als Kamerlid, heel amicaal omging. We noemden elkaar ‘meid’, ‘poes’ en ‘schat’ en ja, we hebben elkaar destijds, in het voorbijgaan, weleens een tik tegen de billen gegeven. Het was misschien wel beter geweest als we een harde knip hadden gemaakt toen ik in de Kamer ging werken: van nu af aan gaan we professioneler met elkaar om.
    

      Dan mijn zogenaamd seksueel grensoverschrijdende gedrag: probeer je eens voor te stellen hoe ik, een vrouw van één meter eenenzestig, een man van bijna twee meter zou moeten belagen? Ik heb de app-gesprekken nagelopen van de mensen die zijn leeggelopen in 
NRC
: daar komt niet één ongepaste opmerking in voor! Ik kan onaardig zijn, dat is waar. Achteraf denk ik weleens: jeetje, Nil, dat kon misschien wel iets minder bot of lomp. Tegelijkertijd vind ik het ook niet zo gek dat ik weleens boos word als in de Kamer bepaalde resultaten niet worden behaald. Ik heb geen tijd om iedereen voortdurend een aai over de bol te geven.
    

      En ja, ik vind óók dat we qua uiterlijk representatief voor de dag moeten komen dus heb ik Marieke Koekkoek een keer op haar – laat ik het voorzichtig zeggen – slonzige verschijning aangesproken. Ik snap dat je zoiets niet leuk kunt vinden, maar moet je vervolgens een jaar lang weigeren nog een woord met me te wisselen? Als je tegen een directe collega, hiërarchisch je gelijke, niet durft te zeggen wat je dwarszit, hoe denk je dan een kabinet aan te kunnen spreken? Hiermee laat je toch zien dat je volkomen ongeschikt bent voor dit werk? Het zou wat mij betreft de beste uitkomst van dit hele verhaal zijn, als incompetente mensen zoals Dassen en Koekkoek door een rechter op de vingers worden getikt en daarna zelf besluiten om de politiek te verlaten. Ik zal in ieder geval doorgaan met vechten tot mijn naam is gezuiverd. Dat ben ik aan mijn kind verplicht. Hoe kan ik mijn zoon leren om voor zijn rechten op te komen als ik zelf het goede voorbeeld niet geef?”
    

      “Als je niks van je leven maakt, dan ben je een Turk. En als je iets van je leven maakt, dan ben je nog steeds een Turk. 
You’re damned if you do and you’re damned if you don’t
, weet je wel? Misschien wordt mijn geldingsdrang er juist wel groter door, ja, dat zou best eens kunnen. Ik laat me niet schofferen, ik ga niet zomaar aan de kant. In het begin van ons gesprek hadden we het over de opgejaagde alevieten, ik heb je verteld hoe ik bijna door mijn vader werd vermoord en hoe ik sinds de dood van mijn man als alleenstaande moeder het hoofd boven water moet houden: ik ben een 
fighter
, een 
warrior
. Geen slachtoffer. Ik ben dus ook niet jaloers op mensen die zonder moeite van alles voor elkaar krijgen. Wat ik voor mezelf begeer? Een huisje in Italië waar ik op mijn oude dag kan gaan wonen en alle boeken mag lezen waar ik nu maar niet aan toe lijk te komen. Maar mijn allergrootste wens is natuurlijk dat mijn zoon tevreden en gelukkig wordt. Daar heb ik alles voor over; om straks, voordat ik mijn laatste adem uitblaas, van hem te mogen horen dat ik een goede moeder ben geweest.”
    

    “Het beeld dat mevrouw Gündogan van de situatie schetst, zit vol aantoonbare onjuistheden. Onjuistheden die bovendien via (onder meer) haar eigen media-optredens weerlegd kunnen worden. Mevrouw Gündogan is bij herhaling verzocht gebruik te maken van haar recht op wederhoor, maar dat weigerde ze stelselmatig. In een vroeg stadium (voor het kort geding) gaf mevrouw Gündogan bovendien te kennen dat ze aangifte had gedaan tegen nota bene de melders. Wij richten onze aandacht nu graag op de toekomst.”
  

      
Op het partijcongres zondag in Den Bosch heeft het bestuur van Volt het nodige uit te leggen over de Haagse perikelen. Intussen bouwt Volt in Arnhem en Maastricht 
volop mee aan een nieuw stadsbestuur.

    

      
Als donderslag bij heldere hemel heeft de partij Volt haar prominente Kamerlid Nilüfer Gündogan geschorst als fractielid. Enkele dagen voor de affaire losbarstte, 
sprak Trouw met haar.</p>]]></description>
      <guid>https://www.trouw.nl/politiek/nilufer-gundogan-is-nog-lang-niet-klaar-met-volt-ik-ga-terugpakken-wat-mij-toebehoort~b6dab70a/</guid>
      <pubDate>Sat, 30 Apr 2022 01:00:00 +00:00</pubDate>
    </item>
    <item>
      <title><![CDATA[Pieter Geenen gaat met pensioen: ‘Nee, Anton Dingeman spreekt niet namens mij of… nou ja, misschien een beetje’]]></title>
      <description><![CDATA[<p>Anton Dingeman spreekt niet namens Pieter Geenen, of nou ja, misschien toch wel een beetje. Volgens de tekenaar is het stripfiguurtje ‘meer bescheiden’ en ‘iets lulliger ook’. Geenen heeft veel van zijn creatie geleerd: ‘Dankzij Anton heb ik een ruimere blik op de wereld gekregen’. Op 30 april gaan ze samen met pensioen.
  

      ‘Ik ben in d’n himmel geboren – in de Hemel, om het netjes te zeggen. Dat is een straat in Asten, vlak bij Eindhoven, de stad waar we op mijn achtste naartoe zijn verhuisd. Opgegroeid in een katholieke wereld, tussen de katholieken. Er waren misschien wel protestanten, maar wij kenden ze niet. Ik zong in het koor omdat ik na ieder optreden iets te snoepen kreeg, zat bij de katholieke jeugdvereniging en was tot mijn twaalfde misdienaar. Het was heel vanzelfsprekend allemaal. God bestond, maar ik hield me niet echt met Hem bezig. Als puber ging ik nog naar de mis – de laatste, op het nippertje – maar op een gegeven moment was er van dat hele geloof niet veel meer over.
    

      Rond mijn vijfentwintigste begon religie me weer te interesseren, maar dan vooral als toeschouwer: wat bedoelen mensen als ze zeggen dat ze in God geloven? Wie of wat is God? Voor mij is God iets wat mensen hebben bedacht; een kunstvorm die ze inzetten om naar zichzelf te kunnen kijken, om uiting te geven aan hun verlangens, troost te vinden of tot rust te komen. Dat bedoel ik niet denigrerend trouwens, het fascineert me juist enorm. Ik denk nog steeds met liefde terug aan mijn katholieke jeugd. Een paar jaar geleden ben ik met mijn vrouw naar Lourdes geweest en ik keek mijn ogen uit. Ik vond de verpletterende overtuiging van die mensen – dat een bezoek aan die bedevaartplek hen zou kunnen helpen – oprecht en indrukwekkend. Bidden tot de maagd Maria, heiligen aanroepen, kaarsjes branden: daar is voor mij niets geks aan. Ik kén die omgeving en ik voel me er nog altijd thuis, ook al hoor ik er niet echt meer bij.
    

      Als je me vraagt naar de zin van mijn bestaan, dan zeg ik dat het draait om de mensen met wie ik leef. Daar raak ik steeds meer van doordrongen. Natuurlijk, zolang ik in mijn eentje boven op mijn kamer zit, ben ik heel invoelend en wijs maar zodra ik de wereld binnenstap, wordt het al snel problematisch; dan wind ik me op over mijn omgevallen fiets of schiet ik om iets anders onbenulligs uit mijn slof, maar toch: het besef van tijdelijkheid zorgt ervoor dat ik doorgaans iets meer begrip kan tonen. En dat de liefde groeit.”
    

      “Daar kom je mee op de koffie, zeker als je zoiets bij strenggelovige moslims doet. Na de aanslag op de redactie van 
Charlie Hebdo
, in 2015, zijn cabaretiers, columnisten en striptekenaars een stuk voorzichtiger geworden. Ik ben het onderwerp religie nooit uit de weg gegaan, maar Allah of de profeet Mohammed zal ik niet snel meer tekenen. Wat de lezers van 
Trouw 
betreft: ik heb erg moeten wennen aan het idee dat vloeken bij protestanten zo slecht valt. Wij katholieken zijn toch een stuk vrijmoediger. Zelfs ‘in ’s hemelsnaam’ bleek voor sommige mensen aanstootgevend te zijn. Ik verbaasde me erover, maar omdat ik geen zin had in gedoe, liet ik Anton voortaan vooral ‘Deksels!’ zeggen. Ja, ook wel eens ‘Nondeju!’, maar niet te vaak, want het is nooit mijn bedoeling geweest om mensen te kwetsen.”
    

      “De zondag is een dag waar ik wisselende verhoudingen mee heb gehad. Als kind was ik gewend om naar de kerk te gaan en dan iedere avond met het hele gezin te rikken (Brabantse variant van klaverjassen, AV). Dat ging jarenlang zo door, tot ik begon te puberen en me vooral dood verveelde omdat er op die dag helemaal niets te doen was. Inmiddels vind ik het al jaren weer heel fijn; zo’n stille, plechtige dag van bezinning. De laatste twintig jaar lang moest ik op zondag de strip voor maandag tekenen. Daar komt nu een einde aan. Straks kan ik weer met een goed boek de hele dag op de bank zitten. Een klassieke zondag: even niet met het lichamelijke, maar met het geestelijke leven bezig zijn. Voorgoed zondagsrust. Ik verheug me er nu al op.”
    

    Pieter Geenen (Asten, 1955) studeerde aan de kunstacademie in Den Bosch, was enige jaren freelance-illustrator en begon in 1994 fulltime strips te tekenen. In 2012 won hij de Inktspotprijs voor de beste politieke cartoon. In januari 2009 verscheen de eerste aflevering in de serie ‘De wereld van Anton Dingeman’ in 
Trouw
.
  

      “Mijn vader had een zwarte kuif en een grote neus, mijn moeder ziet er op jeugdfoto’s een beetje uit zoals Meryl Streep. Hij heeft een paar jaar ulo gedaan, zij alleen basisschool, maar het waren toch wel intelligente mensen. Lieve mensen ook. Niet dat hele lieve, zo van: we gaan elkaar de hele dag lopen kussen, maar ze hadden heel goed in de gaten wie wij, mijn twee broers en ik, waren en ze lieten ons behoorlijk vrij in onze keuzes alhoewel ze het misschien niet helemaal eens waren met mijn beslissing om naar de kunstacademie te gaan want: wat kan je daar nou mee doen, later?
    

      Gelukkig had ik al vroeg verkering met Anke, dat vonden ze wel een veilig idee, en rond de tijd dat de kinderen kwamen kon ik ook eindelijk leven van mijn werk. Dat heeft mijn vader nog wel meegekregen, maar de echt succesvolle dingen – zoals de Anton Dingeman-strip, bijvoorbeeld – heeft hij jammer genoeg gemist. Hij is op zijn 74ste gestorven aan… ja, waaraan eigenlijk? Hij had slechte longen, maar bleef toch stevig doorroken, viel, brak zijn heup, kwam in het ziekenhuis terecht, leek weer op te knappen maar is uiteindelijk niet meer thuisgekomen. Als ik aan hem denk, krijg ik wel een beetje een ‘gemiste kans-gevoel’; ik had meer liefde kunnen tonen of mijn waardering moeten uitspreken.
    

      Mijn moeder heeft hem dertig jaar overleefd. Ze is 96 geworden. Met haar kreeg ik wel meer contact, we spraken elkaar elke dag. Aan haar heb ik kunnen laten zien dat ze zich geen zorgen meer hoefde te maken. Ze was trots. Dat jij hier nu zit om mij voor de Tien Geboden-serie te interviewen, zou ze echt geweldig hebben gevonden.
    

      Mijn moeder was heel nuchter over de naderende dood. Ik weet nog dat ze tegen mijn jongere broer – die helaas nog vóór mijn moeder op zijn zestigste aan een maagbloeding zou overlijden – zei: ‘Straks ben ik er niet meer’ en dat hij begon te huilen. Dat verbaasde haar. Het was toch volstrekt normaal dat je doodging? Zo denk ik er ook over. Ik heb niet echt het gevoel dat de tijd dringt, al zijn er best veel vrienden rond hun zeventigste doodgegaan. Word ik zo oud als mijn vader? Of krijg ik er nog dertig jaar bij? Als dat zo is, ben ik spekkoper, want dan kan ik nog goede gesprekken met mijn kinderen voeren – onze band is goed, maar misschien ben ik op dat gebied ook wel iets te gemakzuchtig. En ik kan mijn kleinkinderen zien opgroeien. Als we er zo over praten, denk ik: ik ben al met al toch best goed gevaren. Wat zou het zijn? Geluk? Of Gods zegen? Kies maar.”
    

      “Er zijn in mijn strips heel wat mennekes omgelegd. Ik heb ze laten ontploffen als ze te veel nadachten – ‘Boem!’ – ledenmaten afgehakt, bloed laten stromen, heerlijk! Magere Hein is ook vaak voorbijgekomen: een duidelijk beeld, maar het blijft op een of andere manier toch luchtig. Of hij Anton ook komt halen? Dat weet ik nog niet. Eerst dacht ik erover om gewoon nog één aflevering te maken – zonder verwijzing, afgelopen, klaar – maar ik begin nu toch te twijfelen. Op 30 april komt het laatste stripje. Ik heb nog een week de tijd om een mooi einde voor Anton te bedenken.”
    

      “Vroeger zeiden ze: onkuis is alles wat je zieltje onrein maakt. Het werd nooit expliciet benoemd, maar dat ging natuurlijk over seks. Seks was vies. Je mocht je niet aftrekken en voor het huwelijk met iemand naar bed gaan was ook verboden. Ik heb dit gebod nooit zo serieus genomen. Ik ben ‘gewoon’ heteroseksueel, maar wat mij betreft is er helemaal niets onkuis. Seks met kinderen is vanzelfsprekend uit den boze. Met dieren? Dat is lastiger want je kan een koe niet vragen of ze er prijs op stelt, maar áls ze toestemming geeft, dan zeg ik: doen.”
    

      “Het is een cadeau van heb ik jou daar als je een talent hebt en uit je eigen hoofd kunt putten. Ik hoef nooit te plagiëren, hooguit mezelf als ik een keer ben vergeten dat ik iets al eerder heb getekend. Alles wat ik maak is vintage Geenen, ik heb niks… nee, wacht, de vorm – met die tijdsbalk bovenin – heb ik afgekeken van Victoria Roberts, een Amerikaanse cartoonist. Het tijdschrift 
Hollands Diep 
publiceerde ooit een stripje van haar, over een dag uit het leven van Pablo Picasso, James Joyce of een andere beroemdheid. Dat vond ik wel een leuk idee, zo ben ik het ook gaan doen, maar verder heb ik niks gejat. Nooit.”
    

      “Een krant spreekt nooit één waarheid, er wordt ook heel veel weggelaten. Vandaag is in Japan géén vliegtuig neergestort, er zitten géén mijnwerkers vast onder de grond in Bolivia. Dat is ook allemaal waar, maar het haalt de krant niet. En wat er wél wordt gemeld, kan op heel veel manieren gelezen worden. Ik heb bij Trouw leren inzien dat er véél meer perspectieven op de wereld zijn. Dat is voor mij, persoonlijk, ook goed geweest: ik heb heel snel een oordeel klaar, maar omdat ik het moet vertalen naar een tekening waarin Anton Dingeman het woord krijgt, word ik gedwongen er langer over na te denken.
    

      Nee, Anton spreekt niet namens mij of… nou ja, misschien toch wel een beetje, maar hij is vooral een getuige, iemand die in bepaalde situaties opduikt, een motortje waarmee ik een verhaaltje op gang kan krijgen. Anton is meer bescheiden dan ik. Iets lulliger ook. Hij is de vertegenwoordiger van het redelijke midden, bij hem krijgt iedereen de kans om zijn zegje te doen. Dankzij Anton heb ik een veel ruimere blik op de wereld gekregen.”
    

      “Anke en ik zaten eerst gewoon in dezelfde vriendengroep en toen ik negentien was kregen we verkering. Waarom zou ik haar ontrouw zijn? Ik moet er niet aan denken dat we ooit uit elkaar zouden gaan. Mijn vrouw zegt altijd: ‘En dan moet ik zeker al die kabels opnieuw gaan aansluiten en zo, daar begin ik niet aan!’ Onze liefde verdiept zich nog steeds. Zij heeft me geleerd mededeelzamer te worden, iets meer van mezelf te laten zien. Ik weet niet precies wat me tegenhoudt om me – hoe zeggen ze dat altijd zo mooi? – kwetsbaar op te stellen. Bang om afgewezen te worden? Bang om af te gaan? Het is echt niet zo dat ik daar de hele dag mee rondloop hoor, maar het zou best kunnen dat dit het gevoel is dat er achter schuilgaat: ben ik als mezelf wel interessant genoeg?”
    

      “Mijn vrouw en ik zijn nu al verbijsterd over de welvaart die we hebben. Dit hadden we nooit verwacht toen we vijfendertig, veertig waren. Het heeft wel een tijdje geduurd voordat ik mijn pad gevonden had. Op de middelbare school was ik haantje de voorste, haalde altijd goede cijfers, maar op de kunstacademie bleek ik een middelmatige leerling te zijn. Dat vond ik lastig, ik moest op mijn tenen lopen terwijl mijn studievrienden, echte tekentalenten, fluitend het volgende jaar haalden.
    

      Thuis tekende ik alleen maar mennekes, hele blocnotes vol die ik vervolgens dubbelvouwde en in de prullenbak gooide. Een van de jongens van de academie – met wie ik destijds samenwoonde – viste er op een dag zo’n blocnote uit en zei: ‘Die moet je niet weggooien, Pieter, dat is hartstikke mooi!’ Ik kan me dat moment nog zó goed herinneren: erkenning. Mijn werk was de moeite waard.
    

      Toch lukte het me na de academie niet om een geschikte baan te vinden. Ik had geen zin om te solliciteren omdat ik het idee had dat ik ergens op een kantoor terecht zou komen niet erg aantrekkelijk vond, maar na een tijdje begon het toch wel pijnlijk te worden dat ik nog steeds van een uitkering moest leven. Ik had hoge ideeën over mezelf, ik vond dat ik als kunstenaar heus wel wat voorstelde, maar er kwam niets uit mijn vingers.
    

      Na acht jaar lukte het me om uit die cirkel te stappen en als illustrator aan de slag te gaan. Dat was heel goed voor mijn zelfbeeld. Ik had in een verjaardagssetting ook iets in de melk te brokkelen omdat ik nu óók iemand was die op zijn eigen, bescheiden manier z’n geld verdiende.
    

      Met het werk kwamen, min of meer tegelijkertijd, de kinderen; de start van een bevredigend, praktisch leven. Makkelijk vol te houden, inderdaad, maar nu, na twintig jaar striptekenaar te zijn geweest, is het tijd om andere dingen te gaan doen. Wandelen, studeren, lezen en een beetje schrijven. De geldingsdrang die ik vroeger had, is er niet meer. Ik héb mezelf al bewezen, dus ik kan rustig gaan uitzoeken of het me ook lukt om alleen met woorden een verhaal te vertellen. Ik stop niet. Ik zet gewoon een volgende stap.”
    

      
Schrijver Erik Jan Harmens reist deze zomer met bekende Nederlanders en Belgen naar de plek waar ze zijn opgegroeid. Wat is er nog over van het verleden? Vandaag: terug naar Eindhoven 
met tekenaar Pieter Geenen.</p>]]></description>
      <guid>https://www.trouw.nl/leven/pieter-geenen-gaat-met-pensioen-nee-anton-dingeman-spreekt-niet-namens-mij-of-nou-ja-misschien-een-beetje~bcecbf80/</guid>
      <pubDate>Sat, 23 Apr 2022 09:35:00 +00:00</pubDate>
    </item>
    <item>
      <title><![CDATA[Volgens zangeres Merol is er geen cancelcultuur. ‘Het is nog steeds een mannenwereld’]]></title>
      <description><![CDATA[<p>Je hebt Merol, met een O, en Merel met een E. De artiest – die met een O – wil prikken, schuren en spraakmakend zijn, terwijl die met een E vaak onzeker is; een pleaser die wil dat iedereen van haar houdt. Op het podium versmelten ze voor een paar uur tot één en dezelfde halfgodin: ‘Kijk mij hier shinen! Ik voel me sexy, ik ben de baas.’
  

      “Als ik langer ga nadenken over de schepping en aan wat er vóór die tijd moet zijn geweest – of dáár weer voor! – dan kom ik in een soort misselijkmakende 
loophole 
terecht. Ik vind het wel mooi om aan te nemen dat het is zoals het is, dat de dingen zijn zoals ze zijn, en van daaruit verder te denken. Over de vraag waartoe we hier op aarde zijn, heeft Maarten van Roozendaal ooit een prachtig lied geschreven: ‘Dit leven heeft geen zin, geen zin, maar ík toevallig wel. En vraag me niet waarom, ’t is tegen beter weten in, maar ik heb zin!’
    

      Natuurlijk heb ik niet altijd zin, het gaat met ups en downs, maar ik heb wel het idee dat ik steeds een beetje gelukkiger word. Dat komt vooral doordat ik in de gaten krijg dat iedereen maar wat aanklungelt. Dat is aan de ene kant een beangstigende gedachte – er zitten dus ook mensen op machtige posities die geen idee hebben waar ze mee bezig zijn – maar het stelt me tegelijkertijd gerust: we zijn met allemaal sukkels onder elkaar.”
    

      “Ze vragen me altijd waarom ik die artiestennaam gebruik: Merol, met een O. Wat is er nou zo gek aan? Lady Gaga heet toch ook niet écht zo? Merel is een privépersoon en Merol staat in de etalage. Merol draagt glitterpakjes of komt op het podium uit een reusachtige schelp tevoorschijn. Als een soort halfgodin, ja. Kijk mij hier shinen! Ik voel me sexy, ik ben de baas. En het publiek aanbidt me. Iedereen wil met me trouwen. Helemaal niet waar natuurlijk, maar dat is de afspraak die we voor een paar uur met elkaar hebben gemaakt. Als ik naar een concert van Harry Styles ga, wil ik een halfgod zien staan, voelen dat hij zelf óók denkt dat-ie dat is. Die magie is nodig. Als Harry zichzelf gaat verontschuldigen – zo van: let maar niet op mij – gebeurt er helemaal niks zo’n avond.”
    

      “Mijn nummer 
Kerst met de fam
, begint met: ‘En nou gaan we het godverdomme gezellig hebben!’ Ik spreek die zin niet zelf uit, maar ik heb het wel zo bedacht. Toen mijn vader het voor de eerste keer hoorde, belde hij me op om te vragen of ik zeker wist dat ik dit woord wilde gebruiken. Hij is zelf niet gelovig, maar wel een beetje tegen vloeken. Dat zijn de drie dingen waar hij tegen is: vloeken, roken en tatoeages. Voor mij is het gewoon spreektaal en ik vind dat je in kunst überhaupt niet al te genuanceerd moet worden. Wat had ik dan moeten zeggen? ‘En nu gaan we het verdikkeme gezellig hebben?’ In mijn werk ben ik geen pleaser, in het gewone leven wel. Dus als het waar is wat jij zegt – dat ik hier waarschijnlijk mensen mee kwets – dan vind ik dat echt vervelend, maar ik doe er verder niks mee. Dat zou wat zijn, als ik naar aanleiding van ons gesprek 
Kerst met de fam
 van Spotify zou halen, maar nee: als je echt over dat ene woordje valt, is het misschien geen liedje voor jou en moet je er gewoon niet naar luisteren.”
    

      “Ik heb anderen nodig om me te kunnen ontspannen. Het heeft waarschijnlijk ook met controle te maken: wat gebeurt er als ik tot rust kom en alles loslaat? Ik hoor weleens mensen enthousiast vertellen over van die bijeenkomsten met ayahuasca (Zuid-Amerikaanse hallucinogene drank, AV), 
oh my God
, daar moet ik echt níet aan denken! Ik ben veel te bang voor wat er dan allemaal naar boven komt. Dan ga ik toch liever heel veel drinken, helemaal tot het gaatje om vervolgens een tijdje op de bank te hangen. Met mijn vriend.”
    

      “Laatst kreeg ik van mijn moeder een usb-stick met allemaal gedigitaliseerde homevideo’s. Eén zo’n filmpje was gemaakt op de verjaardag van mijn zusje. Mijn moeder en ik voeren samen een soort schimmenspel op. Zij leest een verhaal voor en ik zit achter een doek en beweeg met allerlei zwarte figuurtjes heen en weer. Toen ik dat zag, schoten de tranen me in de ogen. Nu bijna weer ja, haha… weet je waarom? Omdat ik ineens voor me zag hoe mijn moeder tot diep in de nacht bezig was geweest met knippen en plakken; hoe ze er alles aan heeft gedaan om ons een gelukkige jeugd te bezorgen. Als ik in het openbaar over mijn ouders praat, zeg ik meestal iets over de muzikaliteit van mijn vader, die drummer is geweest, en hoe we samen naar festivals gingen en zo, maar de rol van mijn moeder was minstens zo groot. Zij ging parttime werken omdat ze thuis wilde zijn als mijn zusje en ik uit school kwamen, ze las eindeloos voor, deed allerlei creatieve dingen met ons… Daar zit ik dan, op mijn 31ste, naar die filmpjes te kijken en ik voel hoe mijn hart smelt omdat ik nu pas lijk te beseffen dat ze zo’n lieve, goede moeder voor me is geweest.
    

      We hebben ook een moeilijke tijd gehad, thuis. Op mijn zestiende besloten mijn ouders uit elkaar te gaan. Dat had ik helemaal niet zien aankomen. Het maakte me verdrietig, maar ik voelde me vooral verantwoordelijk. Ik moest opkomen voor mijn zusje. Ik moest ervoor zorgen dat mijn ouders het ‘goed’ zouden maken. Ik bereidde gesprekken voor, maakte briefjes waarin ik opschreef wie wat eventueel zou kunnen zeggen. Ik nam die rol zelf op me, maar dat had ik misschien iets minder actief moeten doen omdat ik heel lang het gevoel bleef houden dat het mijn schuld was dat ze uiteindelijk toch zijn gescheiden. Wat had ik verkeerd gedaan? Dat ging pas over toen mijn ouders allebei een nieuwe relatie hadden. Er viel een last van mijn schouders, alsof mijn taak er eindelijk op zat: ze zijn weer gelukkig, met hun partners, met elkaar. Alles is weer goed. Ze komen nu zelfs met z’n vieren naar mijn concerten toe.”
    

    Merel Baldé (Dordrecht, 1991) studeerde in 2014 af aan de Amsterdamse Toneelschool en Kleinkunstacademie. In 2018 bracht ze, onder de naam Merol, haar eerste EP uit die meteen een paar hits opleverde: 
Lekker met de meiden
 en 
Kerst met de fam
. Daarna volgde een aantal spraakmakender nummers zoals 
Hou je bek en bef me
 en 
Geen reet
. Op 15 april verscheen haar debuutalbum 
Troostprijs
. Info over haar Troostprijs - Tour op 
www.merol.nl
.
  

      “Soms schrik ik van de manier waarop dingen worden goedgepraat, bijvoorbeeld zoals hoe we met dieren omgaan, alsof het geen levende wezens zijn, dingen die je zomaar stuk mag maken. Voor mij hoeven er geen dieren geslacht te worden, maar ik ben niet iemand die anderen de maat wil nemen. Ik vind het een luxe om geen vlees te kunnen eten. Ik bevind me in een bevoorrechte positie, met voldoende geld om vleesvervangers te kunnen kopen. Je kunt van mensen die in armoede leven niet verlangen dat ze zich ook nog eens met het klimaat gaan bezighouden. Dat is een verantwoordelijkheid die welvarende mensen op zich moeten nemen.”
    

      “Misschien heb ik wel veel harten gebroken, ik weet het niet. Soms wist ik het wel, maar dan kon het niet anders. Omdat het niet langer houdbaar was. Omdat ik voor mezelf moest kiezen. Ik heb het vaak te laat door. Dan zet ik mezelf op een tweede plaats omdat ik bang ben dat de ander me zal verlaten als ik zeg wat mijn behoeftes zijn. 
Hou je bek en bef me
 gaat daar inderdaad over, al wilde ik met dat lied ook een groter, overdrachtelijker, punt maken, namelijk dat mannen lang genoeg de dienst hebben uitgemaakt, en dat zij nu eens voor ons op de knieën moeten.
    

      Maar goed, voor mij persoonlijk, zeker: ik vond het vet om in een liedje te kunnen zeggen dat ik wel klaar was met het koffiedrinken en gewoon met iemand naar bed wilde. In het echte leven durf ik dat soort dingen niet, ik ben een schijterd, maar ik merk wel dat de muziek die ik maak mijzelf ook 
empowert
. Ik leer veel van wat Merol allemaal doet en durft. Ik denk dat ze ook best tevreden is over de relatie die ik nu heb. Ik heb een moderne man die geïnteresseerd luistert als ik het heb over feminisme of weer eens losga op het patriarchale systeem, die me soms om advies vraagt, maar van wie ik net zo goed dingen kan leren die in mijn ogen nog altijd typisch mannelijk zijn: duidelijk aangeven waar je grenzen liggen. Tot hier en niet verder.”
    

      “Vrouwen zijn bestolen. Van zorgeloosheid. Van veiligheid. Van vrijheid. Ik heb laatst een heel tof boek gelezen, 
Man en Macht
 (van Kate Manne, AV), waarin wordt uitgelegd hoe de publieke ruimte is ontworpen door en voor mannen. Alles – zelfs de plek waar bushaltes staan – is handiger voor mannen. Wat te doen bij een hartinfarct? Gericht op mannen, terwijl vrouwen heel andere symptomen blijken te hebben.
    

      Ik heb waarschijnlijk last van endometriose, baarmoederhalsverkleving, dat is een aandoening die ervoor zorgt dat ik extreme pijn heb bij ongesteldheid, maar er is nauwelijks onderzoek naar gedaan. Zou dat ook zo zijn als een man ongesteld kon worden? Een man krijgt erectieproblemen: snel, daar moet iets op gevonden worden! Viagra! Ter vergelijking: over de vulva is pas gênant laat ontdekt hoe alles nou precies werkt en in elkaar zit. Het is nog steeds een mannenwereld. Maar nu is er zoiets als de cancelcultuur, zeggen ze dan. O ja? Ik geloof er niks van. Zolang Marc Overmars een maand nadat hij bij Ajax ongevraagd aan allerlei vrouwen dickpics heeft gestuurd al weer bij Antwerp FC aan de slag kan, is er helemaal geen sprake van een cancelcultuur! Het gaat natuurlijk niet alleen over dit ene mannetje; het hele systeem moet worden aangepakt. Misschien moeten we eens naar de rechter stappen.
    

      Ik bedoel: als de overheid met succes kan worden aangeklaagd, waarom ‘de manheid’ dan niet? Het lijkt me wel een leuk experiment. Vrouwen moeten, hoe dan ook, meer macht vergaren. Ik ben voor quota en positieve discriminatie. Het lijkt me te gek om later de baas van mijn eigen label te kunnen zijn omdat ik dan ongelijkheid weg kan werken, de boel in het voordeel van vrouwen kan reorganiseren. Dat lukt nu eenmaal niet als je ergens onder aan de mannenladder staat.”
    

      “Soms worstel ik met de vraag of ik me altijd overal over moet uitspreken. Ik ben slechts een muzikantje, wil mezelf niet groter maken dan ik ben, maar ik heb wel een platform, met heel veel volgers op social media. Er zijn momenten waarop ik – Merol, met een O – wil laten zien waar ik als kunstenaar voor sta. Ten tijde van de Black Lives Matter-demonstraties heb ik duidelijk van me laten horen. Dat protest heeft me echt wakker geschud; ik ben gaan inzien dat racisme vooral een wittemensenprobleem is.
    

      
Silence is violence
: daar ben ik het helemaal mee eens. Ik vind dat ik me móet uitspreken tegen discriminatie en racisme. Het effect daarvan was onmiddellijk zichtbaar: ik ben in die tijd behoorlijk wat volgers kwijtgeraakt. Toch zijn het onderwerpen waarover ik zal blijven posten, net zoals ik liedjes zal blijven schrijven die, prikkend en schurend, iets teweegbrengen. Al verandert er op dat gebied ook wel iets: ik merk dat provocatie steeds minder een onderdeel wordt van mijn artistieke bestaan. Toen ik merkte hoeveel aandacht 
Hou je bek en bef me
 kreeg, dacht ik: o, dat is dus de weg die ik moet bewandelen. Zo krijg je een hit. Dus kwam ik met 
Geen reet
 en 
Foefsafarie
, liedjes waar ik nog steeds blij mee ben, maar die toch iets te veel met effectbejag zijn geschreven. Ik kom erachter dat ik liever een goed liedje wil maken, iets wat langer meegaat. Als het toevallig spraakmakend is, dan is dat mooi meegenomen, maar het mag niet meer het doel op zich zijn.”
    

      “Als puber was ik constant aan het vergelijken en dan vond ik mezelf al snel minder knap, minder leuk of minder getalenteerd dan mijn leeftijdgenoten, maar toen ik eenmaal ging doen wat ik tof vond, werd ik minder onzeker en dus ook minder jaloers. Ik stapte van het toneel over naar de muziekindustrie, alles was nieuw, ik voelde me een soort Alice in Wonderland, tot ik door begon te krijgen hoe dingen werkten, welke belangen er speelden en hoe bepaalde artiesten soms werden voorgetrokken waardoor, helaas, die jaloezie opnieuw de kop opstak.
    

      Ik kan er inmiddels beter tegen, probeer afgunst zo snel mogelijk om te zetten in bewondering, maar ik ben en blijf toch ook een aandachtsjunkie, de halfgodin waar we het eerder over hadden. Best ijdel trouwens, om steeds weer zo’n podium op te klimmen, maar het is 
deep down
 natuurlijk gewoon onzekerheid. Ik ben het meisje met het roze brilletje, ik ben het meisje dat op school gepest werd, ik ben het meisje dat nog steeds door iedereen lief gevonden wil worden en ik vraag eigenlijk maar één ding: ben ik de moeite waard? Ik hoor de mensen schreeuwen in de zaal: ‘Ja! Merol! 
We love you
!’ En ik geloof het. Als ik in mijn kleedkamer zit na te gloeien geloof ik het nog steeds, totdat de onzekerheid toeslaat en ik opnieuw het podium op moet. Ja, best een treurig verhaal haha! Niks zo treurig als mensen die op het podium hun kunstje moeten doen, die applaus nodig hebben om te kunnen presteren. Tegelijkertijd ben ik het gelukkigst op aarde omdat ik iedere dag kan doen wat ik het allerliefste doe.”
    

      
Merel Baldé brak vorig jaar als Merol door met haar hit ‘Lekker met de meiden’. Nu is ze terug met de feministische en seksueel expliciete single ‘Hou je bek en bef me’. 
Op Valentijnsdag.</p>]]></description>
      <guid>https://www.trouw.nl/cultuur-media/volgens-zangeres-merol-is-er-geen-cancelcultuur-het-is-nog-steeds-een-mannenwereld~bf682c9a/</guid>
      <pubDate>Sat, 16 Apr 2022 01:00:00 +00:00</pubDate>
    </item>
    <item>
      <title><![CDATA[Harpiste Lavinia Meijer: ‘Ik ben geneigd om in mijn eigen bubbel te blijven zitten, me zorgen te maken om ‘niet muzikale dingen’’]]></title>
      <description><![CDATA[<p>Lavinia Meijer trad op met Iggy Pop en vroeg hem of ze zijn gedicht 
Mom & Dad
 op muziek mocht zetten. Zijn vraag 
‘Are you still somewhere?’ 
lijkt voor de harpiste, die op haar tweede van Korea naar Nederland kwam, nóg gelaagder.
  

      “Ik maak vaak het grapje dat ik, vanwege mijn harp, wel in de hemel móet komen maar nee, ik geloof niet dat er nog een leven na dit leven is. Het lijkt me, met zoveel leed in de wereld, onmogelijk dat er een god bestaat. Het geloof heeft ook goede kanten, dat zie ik heus wel in, maar religies hebben vooral veel dingen kapotgemaakt… Ik ben, onder andere doordat ik in 2011 Philip Glass (Amerikaanse componist, AV) leerde kennen, wat dichter in de buurt van het boeddhisme gekomen. Een van de mooiste uitgangspunten van het boeddhisme vind ik de gedachte dat tijd geen lijn is die van ‘toen’ naar ‘straks’ loopt. Alles is er al; de ingrediënten zijn aanwezig, de vraag is alleen wat je ermee wil doen.”
    

      “De harp is een soort boomstam in mijn leven, een verlengstuk van mijn stem. Die stam zal er altijd zijn, hij geeft me houvast en ik kan er al de dingetjes die ik gaandeweg tegenkom in ophangen. Toen ik op het conservatorium zat, hoorde ik medestudenten vaak zeggen dat wij, als uitvoerders, slechts het doorgeefluik van de componist waren. Daar ben ik het niet mee eens. Ten eerste zijn er heel veel interpretaties van muziekstukken mogelijk, maar belangrijker nog: er zit een bepaalde magie in de interactie met het publiek. Het geeft mij ongelooflijk veel voldoening om op zo’n manier met mensen in verbinding te komen. Dat gaat via de muziek, ja, maar ik zit daar ook wel een beetje bij. Toch?”
    

      “Het stoorde me altijd enorm als een kunstenaar iets 
‘Untitled’ 
noemde. Kon je niet gewoon even een titel bedenken? Tot ineens het kwartje viel: door een kunstwerk zo te noemen, moet ik mijn eigen verbeeldingskracht gebruiken. Laatst liep ik met Hans den Hartog Jager (kunstcriticus en schrijver, AV) in een Drents natuurgebied waar een kunstroute was uitgezet. We kwamen langs een plek waar allemaal stokjes van verschillende lengtes, in verschillende gradaties groen, in het water waren gezet. Hans vertelde me wat de maker had willen laten zien: iets over de hoogte van planten en zuurtegraad van het water, maar ik had mijn eigen betekenis leuker gevonden. Voor mij waren het rietjes waardoor de mens het sap van de aarde opzuigt. Ik denk dat zoiets ook voor het begrip God kan opgaan: er zijn meerdere interpretaties mogelijk. Als ik tijdens een meditatie de dalai lama – die man is voor mij het symbool voor liefde en vrede – voor me zie, voel ik me veilig en geborgen. Hij is een soort vaderfiguur voor mij, precies zoals God dat voor gelovigen kan zijn.”
    

      “Meditatie geeft me rust. En overzicht. Ik ben geneigd om in mijn eigen bubbel te blijven zitten, me zorgen te maken om ‘niet muzikale dingen’ – zoals mijn docente vroeger zei – waardoor mijn blik dreigt te vernauwen. Door te mediteren open ik mijn vizier. Daarna probeer ik naar de essentie van het ogenblik te gaan. Wat doe ik hier? En stel dat dit mijn laatste dag op aarde is, hoe zou ik die dan éigenlijk willen doorbrengen? Gelukkig kom ik dan altijd uit bij: op deze manier en niet anders.”
    

      “Bij dit gebod denk ik eerst aan mijn adoptieouders. Al snel daarna komt het beeld van mijn biologische vader naar boven. Hij stuurde me een brief, zocht contact met mij en mijn broer, maar ik wilde er eerst niets van weten. Waarom zocht hij nu, na al die jaren, contact?
    

      Toen ik in 2009 voor een concert naar Korea ging – met de mogelijkheid tot een hereniging waar ik op dat moment nog niet voor openstond – kreeg ik… ja, ik denk toch dat ik het een visioen moet noemen: ik zag mijn vader met ons, een tweejarig meisje en een vierjarig jongetje, naar het kindertehuis lopen en ik herinner me dat ik eerst boos werd, maar dat die boosheid daarna omsloeg in dankbaarheid naar mijn adoptieouders. Zij hebben voor ons gezorgd alsof we hun eigen kinderen waren. Er is best vaak spanning geweest thuis – mijn adoptiemoeder is een perfectionist en het voelde lange tijd alsof zij haar eigen hoge verwachtingen op mij projecteerde, terwijl ze me tegelijkertijd ook echt wel vrijliet – maar na dat visioen, dacht ik: wat doet dat er eigenlijk allemaal toe? Waarom kan ik het niet loslaten en meer dankbaar zijn?
    

      Ik besloot op dat moment dat ik mijn vader wilde ontmoeten. Hij kwam naar mijn concert. Ik had geen idee waar hij zat in de zaal, maar het was toch net alsof ik speciaal voor hem speelde. Alsof ik hem via mijn muziek duidelijk kon maken dat hij zich niet langer schuldig hoefde te voelen. Na afloop zagen we elkaar. Hij was heel erg nerveus, verontschuldigde zich tientallen keren. Een Koreaanse vriendin, die als tolk voor ons fungeerde, zei dat mijn vader na de scheiding de kinderen toegewezen had gekregen en dat hij amper geld had om voor ons te zorgen. Dat hij ons daarom had ‘weggedaan’. Ik zei dat ik hem begreep en dat ik hem vergaf. Ik kon me op dat moment nog goed houden, maar heb, toen ik eenmaal in mijn hotel was, urenlang gehuild.
    

      Toen ik naar huis vloog, vroeg ik m’n ouders mij van Schiphol op te halen. Ik had het al zo vaak alleen gedaan, maar dit keer wilde ik per se gearmd met mijn moeder door de hal van het vliegveld lopen.
    

    
Lavinia Meijer 
(op 12 februari 1983 als Soo-Ji No in Bucheon, Zuid-Korea geboren) is een internationaal gevierd harpiste, winnares van Edisons, gouden en platina platen. Op 1 april werd haar cd 
Are You Still Somewhere?
 uitgebracht. Lavinia is tot 27 mei op tournee in Nederland. Kaarten zijn verkrijgbaar via: 
laviniameijer.com
.
  

      Mijn vader en ik hielden via mails contact. Zo kwamen we, een half jaar later, tot een tweede ontmoeting die een heel andere wending zou krijgen. Het eerste wat me opviel was dat mijn vader behoorlijk veel dronk. Hij vertelde over allerlei fysieke klachten en over het zware werk dat hij moest doen om het hoofd boven water te houden. Ik vond het best moeilijk om aan te horen, maar ik heb er uiteindelijk niets mee gedaan. Wat ik wilde was dat hij zich niet langer schuldig zou voelen, en dat hij zich over mij geen zorgen hoefde te maken. Zo had ik het voor mezelf afgekaderd en daar hield ik aan vast. Ik wilde afhankelijkheid en geld buiten onze relatie houden. Maar een jaar later hebben mijn ouders hem, zonder mij hierin te betrekken, geld gegeven. Daarna stopte ons contact abrupt. Wat ik hem ook vroeg: ik kreeg geen antwoord meer. Ik begreep er niks van, tot mijn vriendin vertelde dat hij zich misschien wel had geschaamd voor het feit dat hij geld had aangenomen en daarom niets meer van zich had laten horen. Zij probeerde hem nog een paar keer te bellen, maar er werd niet meer opgenomen. Jaren gingen voorbij. In een zoveelste poging het contact te herstellen, was mijn vriendin verschillende combinaties van een eerder nummer gaan proberen en op een dag had ze beet. Er bleek een soort landelijke nummerwijziging te zijn doorgevoerd, in die tijd was hij de mailwisseling ook kwijtgeraakt… en mijn vader is een totale digibeet; hij had geen idee gehad hoe hij me weer moest bereiken.
    

      Inmiddels ‘praten’ we weer. Over koetjes en kalfjes, maar toch… Het is goed zoals het is. En mijn moeder? Dat vraagt iedereen: wil je háár niet vinden? Het klinkt misschien raar, maar ik vind dat ik daar eerst helemaal aan toe moet zijn, het moet volledig mijn eigen keuze zijn, niet een beslissing die ik neem omdat iedereen het van me verwacht, begrijp je? Ik weet dat ik het risico loop straks misschien te laat te zijn, maar het ligt nu allemaal nog te gevoelig. Geadopteerd zijn heeft een zure en een zoete kant: je bent afgestaan én opgenomen. Ik wil niet dat iemand zich schuldig voelt, niemand teleurstellen, maar ik wil ook zélf niet teleurgesteld worden… Wat nou als ik mijn biologische moeder terugvind en dat ze dan in een heel lastig pakket terechtkomt en mij als een soort indringer in haar leven gaat zien? Misschien is dát uiteindelijk wel mijn grootste angst: dat ik voor een tweede keer zal worden afgewezen.”
    

      “Toen ik mijn biologische vader voor de tweede keer ontmoette, vertelde hij me nog iets… nadat mijn moeder was weggegaan en hij alleen met ons was achtergebleven, was hij behoorlijk in paniek geraakt. Hij had niemand die voor ons kon zorgen als hij als klusjesman overdag zijn geld moest verdienen en vertelde dat hij had overwogen het huis – met ons er in – in brand te steken. Zó diep had hij in de put gezeten; hij had niet aan de beslissing om ons naar een kindertehuis te brengen kunnen ontkomen.
    

      Ik ben hier opgegroeid, met een enorm vangnet, er zijn altijd mensen op wie ik kan rekenen. Door mijn vaders verhaal drong het nog meer tot me door hoe ongelijk het is verdeeld in de wereld, maar ook hoe sterk die schaamtecultuur is in een land zoals Korea. Het begon ermee dat mijn moeder ons na haar scheiding niet mocht meenemen naar een andere relatie. Dat hoort niet. Alles moet volgens het plaatje. Ik herken het streven naar perfectie, maar ik heb nu ook geleerd dat het onmogelijk is om de totale controle over je leven te hebben. Ik ben een stuk milder geworden naar mezelf toe en zie het als een verrijking dat het me is gelukt om dingen los te laten, om ook de schoonheid van imperfectie in te zien.”
    

      “We gingen het huwelijk in met twee simpele regels: we gaan nooit aan kinderen beginnen en als één van ons verliefd wordt op een ander, is het klaar. Na een paar jaar begon toch mijn biologische klok te tikken. Ik ging nadenken over de mogelijkheid om mijn carrière op een lager pitje te zetten en helemaal voor het gezin te gaan. Deze verandering zorgde er onder andere voor dat onze relatie onder spanning kwam te staan. We hielden erg veel van elkaar, maar groeiden toch steeds verder uit elkaar. Uiteindelijk besloot ik dat het beter was om een punt achter ons huwelijk te zetten. Misschien had ik de druk voor mezelf wel te veel opgevoerd. Het voelde na een tijdje alsof er een sluier van me werd afgetrokken; ik kon weer om me heen kijken en proberen te ontdekken wat ik nou werkelijk wilde. Tijdens de twee relaties die ik daarna heb gehad, zag ik de kinderwens langzaam maar zeker als een deur dichtgaan. Dat is deels een keuze, deels een realistisch besef. Ik vind het oké, al zal het idee dat ik moeder had willen worden waarschijnlijk altijd bij me blijven. Misschien gaat de geschiedenis zich herhalen en zal ik op een dag zelf pleegouder worden… Ik ben er nu niet mee bezig. Ik heb ook geen behoefte aan een relatie en voorlopig heb ik handen vol aan dat andere kind: mijn harp.”
    

      “Wie heeft ook alweer gezegd: ‘
Everything has already been done before, but not by me
?’ Als ik iets componeer, doe ik dat intuïtief, maar ik vraag me ook wel eens af of ik niet gewoon iets van iemand anders heb overgenomen. Het is soms een dunne lijn. Maar toen ik in 2012 het album met Philip Glass ging maken (
Glass: Metamorphosis/The Hours
, AV) en ik van een collega te horen dat ik haar idee had gepikt, heb ik wel meteen gezegd dat ik was gevráágd om zijn muziek te arrangeren. Dat moest echt rechtgetrokken worden. Want stelen, dat doe ik niet.”
    

      “Als ik masterclasses geef, ben ik op zoek naar de oprechtheid van het spel. Wat ik nu hoor, is dat ook wat jij bedoelt? Het moet echt zijn. Dat is steeds weer mijn uitgangspunt. Het grappige is dat die waarachtigheid ook tijdgebonden kan zijn, want gedurende een live performance voel ik de vrijheid om dingen bij te stellen. Als ik in een sombere bui ben tijdens het spelen van een droevig stuk, zal het waarschijnlijk nóg droeviger gaan klinken omdat het uit mijn hart komt. Ik kan op zo’n moment niet doen alsof.”
    

      “Een tijdje geleden ben ik begonnen met meditatieoefeningen in groepsverband en daar komen veel interessante onderwerpen langs, bijvoorbeeld: je hebt pijn, je zit helemaal in dat gevoel – ah, zielige ik – tot je gaat wensen dat de mensen om je heen die pijn níet zullen krijgen waardoor je in feite de pijn verdunt en daarmee ook verlicht. Ik heb sowieso altijd een sterke neiging gehad om dingen snel te relativeren: oké, dit was een tegenslag, maar het kan altijd nóg erger. Wat er ook gebeurt: ik ben zélf verantwoordelijk. Dat geldt zowel voor dingen die niet helemaal goed zijn gegaan als voor alles wat tot nu toe beter is gelukt.”</p>]]></description>
      <guid>https://www.trouw.nl/leven/harpiste-lavinia-meijer-ik-ben-geneigd-om-in-mijn-eigen-bubbel-te-blijven-zitten-me-zorgen-te-maken-om-niet-muzikale-dingen~b81d24d6/</guid>
      <pubDate>Sat, 2 Apr 2022 12:02:00 +00:00</pubDate>
    </item>
    <item>
      <title><![CDATA[Actrice Loes Luca: ‘Alleen op het toneel gaat de beerput soms een heel klein beetje open’]]></title>
      <description><![CDATA[<p>Ze heeft lang gedacht dat alles opgelost kon worden. Schouders eronder. Niet piepen. Loes Luca (68) werd bekend om haar komische rollen, maar durft de laatste jaren steeds vaker te laten zien wat zich afspeelt in haar hoofd: ‘Soms ben ik bang, soms doet het zeer. Het is wat het is.’
  

      “Geloven, dat leek me nou zó mooi. Ik ging naar de zondagsschool, vrat de verhalen over zoutpilaren, wonderbaarlijke genezingen en zeeën die in tweeën werden gesplitst, maar ik genoot vooral van het zingen. Ik ken al die liedjes nog. Haven, haven, veilige haven! Mijn paradijs, eind van m’n reis eh… lalalalaaa… vrij is de kust, want de loods is aan boord, doebie doebie daaaa!
    

      Mijn vader moest er niks van hebben. De juffrouw van de zondagsschool – ‘Die trut!’ – was bij ons thuis niet welkom. Als ik, heel devoot, op mijn knietjes voor het bed ging zitten om te bidden, legde ik er een spiegeltje en een kammetje naast zodat ik, als hij ineens zou binnen stappen, meteen kon doen alsof ik met iets héél anders bezig was. Waar ik om vroeg? Geen idee. Ik bad omdat ik het zo’n mooi beeld vond. Ik hád wel hulp nodig, maar ik denk dat ik me dat toen nog niet realiseerde.”
    

    
Loes Luca
 (Rotterdam, 1953) is actrice, bekend van de toneelbewerking en verfilming van Annie M.G. Schmidts 
Ja zuster, nee zuster
 en de nieuwe versie van
 ’t Schaep met de 5 pooten
. Vorig jaar was ze, onder meer, te zien in de tv-serie 
Maud en Babs
 en in de film 
Casa Coco
. In februari ging haar, door Maria Goos geschreven , theatervoorstelling
 Uit het hoofd
 in première. Voor de volledige speellijst, zie: 
www.kikproductions.nl
.
  

      “Ik werd ooit genomineerd voor een Gouden Kalf, won een Musical Award en een Rembrandt Award, maar ik geef helemaal niets om prijzen. Ik doe dit omdat… ja, waarom doe ik dit eigenlijk? Die gedachte maakt me bij iedere première weer zenuwachtig. De nieuwe voorstelling (
Uit het hoofd
, geschreven door Maria Goos, AV) gaat grotendeels over mijn leven, en nu hoop ik maar dat mensen niet gaan denken dat ik mezelf zo ontzettend belangrijk vind. Ik wil entertainen, maar ik heb ook iets te vertellen waar het publiek zich misschien in kan herkennen. Ik wil mijn inzichten delen. Over gescheiden ouders en homoseksualiteit, maar ook over de angst voor het leven, en hoe je daar mee om kunt gaan.”
    

      “Je ziet mij niet snel de barricaden op klimmen, ik wil niemand kwetsen en provoceren is ook niet aan mij besteed. Of dat een opvoedingskwestie is weet ik niet. De eerste negen jaar van mijn leven woonden we bij opoe in huis. Ze was een stevige, eerlijke Rotterdamse, met het hart op de tong. Een nette vrouw, maar ook iemand die haar handen aan de gordijnen afveegde als ze een makreeltje had gegeten. Ik kan me geen concrete levenslessen herinneren – behalve: verzorg je nagels, poets je tanden en spoel je borsten af met koud water dan blijven ze mooi overeind staan – maar ze was zeker de katalysator in ons huishouden. Bij opoe kon ik altijd terecht.”
    

      “Vroeger kwam ik tot rust door te roken, maar dat doe ik jammer genoeg niet meer, want het schijnt héél slecht te zijn. Ik drink wijntjes. Of kopjes thee. Ik doe stomme spelletjes op mijn telefoon, schrijf me af en toe in voor een lesje pilates op de sportschool, en ik heb een brei-unit, daar in het hoekje van de bank. Ja, Arjan, ik brei. En dat kan je gek vinden – jawel, je trok een raar gezicht! – maar ik vind het heel rustgevend. Jammer dat je niet reageerde zoals de meeste mensen doen: ‘O, wat leuk, Loes! En wat brei je zoal?’ Dan had ik kunnen zeggen: sjaaltjes van restjes wol, babyschoentjes op vier pennen, van alles en nog wat. Misschien had ik je dan ook het hesje laten zien waar ik momenteel mee bezig ben. Maar ja. Dat gaat nu niet door.”
    

      “Luuk, mijn vader, had verkering met een vriendin van mijn moeder, maar toen zij op vakantie ging, zei hij: ‘Heb jij het nog nooit gedaan? Nou, je vriendin wel hoor, dus hup, doe maar even je beentjes van elkaar.’ Dat heeft mama gedaan. En toen kwam ik. Ze was pas negentien.
    

      Ze trokken bij opoe in en lieten de opvoeding min of meer aan haar over.
    

      Mijn moeder had twee schoonmaakadressen en was overdag weg, mijn vader werkte niet, maar had het vooral druk met al z’n vriendjes die hij thuis ontving; hij bleek veel meer om mannen dan om vrouwen te geven. Mijn moeder had op een gegeven moment ook een ander. Het duurde even voordat ik in de gaten had dat het onze dokter was. Als ik één keer hoestte, stond hij al bij ons op de stoep.
    

      Mijn ouders hadden het niet echt leuk samen. Mijn vader vond mijn moeder een tut. Als hij aan tafel met luciferhoutjes iets in elkaar zat te knutselen, moest hij alles opruimen zodra we gingen eten. Dat vond hij tuttig. En ze wás ook tuttig. Ik ging met hem tegen haar samenspannen.
    

      Luuk was ook veel grappiger. Deed bijvoorbeeld in de tram alsof hij invalide was en als een medepassagier met tegenzin zijn plek aan hem afstond, nam hij krankzinnig lang de tijd om te gaan zitten. Ik stond er met een droevig gezicht bij, want ik moest het verdrietige dochtertje spelen. Zodra we onze bestemming hadden bereikt, kwam mijn vader weer tergend langzaam overeind en als we dan ein-de-lijk waren uitgestapt, trok hij gekke bekken naar de verbijsterde medereizigers en begon als een dolle op en neer te springen. Dat is toch leuk? Niemand had zo’n vader als ik.
    

      Toen opoe overleed, zat ik, als negenjarige, opeens opgescheept met twee mensen die allebei nog heel veel uit te zoeken hadden. Mijn vader vertrok, en ik ging met mijn moeder in een flatje wonen. Vanaf dat moment ben ik, denk ik nu, dingen goed gaan maken. We deden alles samen. Van het geld dat ik met m’n eerste baantje verdiende, kocht ik een koffiezetapparaat voor haar. Toen ik op mijn zeventiende als au pair in Frankrijk ging werken, liet ik mijn moeder overkomen. We gingen samen naar restaurants. Samen gezellige dingen doen.
    

      Mama was er altijd, overal, bij. Altijd op de eerste rij. Ik regelde alles voor haar. Dat heb ik een leven lang volgehouden. Ook toen ze acht jaar geleden begon te dementeren. Ik heb net zo lang voor haar gezorgd tot het niet langer kon. Ze is nu 88 en woont in een verzorgingshuis… ik heb óók voor mijn vader gezorgd trouwens. Een half jaar lang, tot het moment waarop hij op zijn 63ste aan longkanker zou overlijden. Dus of ik mijn vader en moeder heb geëerd? Zó. Zó! Nou en of. En ik doe het nog steeds.”
    

      “Mama heeft op haar tachtigste een euthanasieverklaring getekend, maar toen de dokter beginnende dementie vaststelde, wilde ze daar niets meer van weten. Ik denk dat ze ’m voor mij had ingevuld. Omdat ik het zo graag wilde. Omdat het mij zo vreselijk leek dat ze in de mensonterende toestand terecht zou komen waar ze nu in verkeert.
    

      Ik heb zo verschrikkelijk veel verdriet gehad, dat wil je niet weten… in de eerste jaren leken al mijn moeders negatieve trekjes te worden uitvergroot. Ik dacht dat ik haar daar nog op kon aanspreken; dat ik het – op z’n Loes Luca’s – wel zou kunnen bijsleutelen, maar dat ging niet. Ze zakte steeds verder weg. En ik werd boos, ik schold haar uit: mens, wees nou eens dapper, zet je schouders eronder! Ik kreeg een hekel aan de vrouw van wie ik zoveel had gehouden. Er moest een psycholoog aan te pas komen om me weer een beetje overeind te helpen, dat hielp, maar toen ze het over vroeger wilde gaan hebben, ben ik gestopt met die gesprekken. Die beerput hoefde voor mij niet open. Hou het deksel er maar op. Niet piepen.
    

      Nina, mijn dochter, zegt altijd: ‘Als jouw been eraf valt, zal je zeggen: lopen jullie alvast maar door hoor. Ik ben iets later!’ Ik zal ook nooit in zo’n zelfde situatie terechtkomen. Dit is zó naar, zó afschuwelijk – dat wil je niemand aandoen. Ik heb een poedertje in huis waarmee ik er zelf een einde aan kan maken. Niet dat ik het van plan ben hoor, maar als het nodig is, kan ik in ieder geval zelf die beslissing nemen.”
    

      “Nina’s vader ging er met een ander vandoor. Dat vond ik toen verschrikkelijk en het was ook niet zo fijn dat hij me verliet terwijl mijn vader net lag dood te gaan, maar we zijn nog steeds gek op elkaar – ook al wil hij dat niet toegeven – en als dat, toen, allemaal niet was gebeurd, zou ik ook Harald, de liefde van mijn leven, hebben misgelopen.
    

      Harald en ik werkten samen. Ik vertelde hem iedere avond over mijn ex en mijn stervende vader, en op een gegeven moment merkte ik dat hij gek op me was. ‘Dat kan toch niet’, zei ik, ‘je hebt een vrouw en drie kinderen! Daar ga ik echt niet aan beginnen.’ Ik hoor het mezelf nog tegen mijn moeder zeggen: ‘Hij moet niet denken dat-ie hier zomaar kan intrekken!’ Een paar maanden later woonden we samen.
    

      Harald heeft zijn vrouw voor mij verlaten, ja, maar als hij het toen niet had gedaan was hij later wel bij haar weggegaan. Zijn kinderen zijn wel eens boos op me geweest. ‘Je hebt papa van mama afgepakt’, zeiden ze. ‘Nee’, zei ik, ‘ik heb papa van mama gekregen. En ik ben heel blij met hem.’
    

      Het ging niet altijd even makkelijk, ik heb mezelf weleens opzij moeten zetten, maar uiteindelijk is dat hele, bonte gezelschap wel bij elkaar gebleven. Als ik een première heb, zit iedereen op de voorste rij: Nina, mijn ex, de drie jongens die hij na mij nog heeft gekregen, de kinderen van Harald, zijn ex, haar ‘nieuwe’ man met zijn kinderen: iedereen is er. Behalve Harald.
    

      Hij is in 2008, op 52-jarige leeftijd, aan hartfalen overleden. Gek idee: hij is al langer dood dan dat we samen waren, maar ik ben nog steeds met hem. Ik weet dat Harald het prima zou vinden als ik iets met een ander zou krijgen, maar het is er nooit van gekomen. Kom ik niet de juiste mannen tegen of lukt het me niet om zulke gevoelens toe te laten? Ik weet het niet.”
    

      “Heb ik één keer gedaan, maar dat ging eigenlijk per ongeluk. Het was tijdens mijn studententijd in Utrecht. Ik moest een stofje hebben. Teak-stof, wit met blauwe strepen. Een vriend van me stond buiten de winkel te wachten, dus ik liep even met die rol naar hem toe en zei: ‘Kijk, dit bedoel ik’. Zegt hij: ‘Je kan er nu gewoon mee weglopen’. Dat heb ik toen om een of andere reden gedaan. Ik klemde die rol onder mijn arm en heb het op een rennen gezet. Bespottelijk toch? En ik durfde ’m ook niet meer terug te brengen. Het was helemaal niet mijn intentie om iets te jatten. Doodeng! Als ik een winkel binnenloop, laat ik mijn tas bij de ingang staan omdat ik bang ben dat ze denken dat ik er wat in ga stoppen. Dus nee. Ik ben beslist geen pikkedief.”
    

      “Dat wordt mij vaker gevraagd: ben je nu jezelf of speel je iemand? Ik gooi het sowieso graag op de lach, dat is waar. Daar gaat mijn voorstelling ook over. Op een gegeven moment zeg ik tegen mijn tegenspeelster, een jonge actrice: ‘Kom op, dit is niet leuk voor de mensen!’ ‘Moet het dan altijd leuk zijn?’ vraagt ze. ‘Ja, dat willen ze!’ ‘Hoe weet je dat?’ ‘Nou, vijftig jaar ervaring.’
    

      Ik ben in het gewone leven ook iemand die alle bordjes in de lucht wil houden. Hoe gaat het met haar? Even een extra draai geven? O, hij is gevallen… laten liggen of weer op het stokje zetten? Dat is ergens in die jeugd ontstaan natuurlijk. Hoe is het anders mogelijk dat een introvert meisje zó’n drukteschopper is geworden? Ik denk dat ik op het toneel, heel af en toe, het deksel van die beerput wel een beetje durf op te tillen. Wat er dan tevoorschijn komt? Ja zeg, nou, eh… verdriet. Ik wil daar niet te lang bij stil blijven staan, want ik heb een hartstikke gelukkig, rijkgevuld leven, maar als ik aan dat meisje denk, dan: poeh.
    

      Daar ging waarschijnlijk ook die woede over toen mijn moeder ging dementeren. Waarom moet ik eigenlijk voor jou zorgen? Had het niet andersom moeten zijn? Tot mijn negende was ik op mezelf aangewezen. Ik snap het wel: mama stond, met een niet werkende, homoseksuele man die zich helemaal nergens iets van aantrok, in de overlevingsstand. Ik heb daardoor geleerd om alles zélf te doen, zo snel mogelijk aan te pakken. Angst? Wegstoppen. Pijn? Negeren. Daar begint de laatste jaren verandering in te komen. Soms ben ik bang, soms doet het zeer. Ik hoef niet alles weg te lachen, mezelf niet groot te houden. Het is wat het is.”
    

      “Begeren, begeren… ik weet het niet hoor. Nou heb ik het niet slecht hè? Ik heb een rijk gevuld leven: een mooi huis, fantastische mensen om me heen, altijd iets te doen en elke dag eten op tafel. Ik zou wel graag weer willen gaan reizen, maar dat kan niet zolang mijn moeder nog leeft. Ik moet er zijn als zij me nodig heeft – terwijl ze vaak niet eens meer weet wie ik ben. Ik zit gevangen in de Alzheimer-gevangenis. Haar dood zal mijn bevrijding zijn.
    

      Dat klinkt vreselijk, maar ze is er in feite al jaren niet meer. Ooit was ze een keurig verzorgde vrouw, met mooie sieraden en een prachtig decolleté, lekker opgetut, alles tiptop in orde, maar nu is ze een beestje, een zichzelf bevuilend beestje. Niet gelukkig, niet ongelukkig. Niks. Leeg. Het is uit liefde als ik zeg dat ik hoop dat het niet lang meer hoeft te duren. Alleen maar liefde.”
    

      
Actrice Loes Luca kon twee jaar nauwelijks werken toen ze voor haar dementerende moeder zorgde, vertelt ze in interviews. In de nieuwe dramaserie Maud & Babs (Max) op zondag speelt ze moeder Barbara Martens die zelf beginnende vergeetachtigheid en desoriëntatie heeft. Via gele post-its in de kast herinnert ze zichzelf aan de meest 
basale dingen.</p>]]></description>
      <guid>https://www.trouw.nl/cultuur-media/actrice-loes-luca-alleen-op-het-toneel-gaat-de-beerput-soms-een-heel-klein-beetje-open~bcdce331/</guid>
      <pubDate>Sat, 5 Mar 2022 17:52:00 +00:00</pubDate>
    </item>
  </channel>
</rss>
