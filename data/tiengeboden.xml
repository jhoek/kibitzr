<?xml version="1.0" encoding="utf-16"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[Giovanca Ostiana: ‘Ik moet me op een bepaalde manier gedragen om te voorkomen dat ze denken dat ik van plan ben iets te stelen’]]></title>
      <description><![CDATA[<p>“Er is hier een grote allergie voor gelovigen. Ik durf bij wijze van spreken niet eens op mijn profiel te zetten dat ik een EO-presentator ben. Terwijl ik uit een cultuur kom waar je met 
te mañan
 (‘tot morgen’) nog niet klaar bent. Dat zou net zoiets zijn als ‘tot mo’; alsof je niet op het woord kan komen, of wijlen Piet Paulusma op een gekke manier na probeert te doen. Wat daarna komt, is namelijk net zo belangrijk: 
ku Dios ke
 . Als God het wil. Het is bijna raar om alleen dat eerste deel van die groet te gebruiken. Tot morgen? O, dus jij gelooft dat je morgen vanzelf weer wakker wordt? Interessant. Succes ermee. Ik chargeer nu even, maar op Curaçao ben je eerder een gekkie als je níét in God gelooft.”
    

      “Wij hebben thuis geleerd dat God altijd op 1 staat. Ik heb geen beelden in huis, ja toch, ééntje: van twee gevouwen handen. Ik zal ook nooit iemand adoreren. Ik ben een superfan van Diana Ross. Zij heeft er, 
in a way
, voor gezorgd dat ik mijn eigen stem meer ging waarderen, dat ik dúrfde te zingen. In juli komt ze naar Nederland en laatst vroeg een journalist me: ‘Als je haar zou mogen ontmoeten, wat zou je dan doen? Wil je haar iets geven, haar hand vasthouden?’ Ik zei, oprecht: ‘Nee, absoluut niet!’ In dezelfde ruimte te mogen zijn waar zij haar mond opendoet, voor de allereerste keer, live, om de stem te horen die mij heeft gevormd: dát is al een megacadeau op zich.
    

      “Ik weet zelf hoe het is om net van het podium af te stappen. Het laatste wat je wil, is terwijl je het zweet nog van je voorhoofd staat te deppen zo’n rij van ‘
won’t take no for an answer
’-fans tegenover je zien staan. Of gaan diezelfde bewonderaars de volgende dag Arie, of Mohammed, die het kantoor komt schoonmaken, óók een handje geven? Dan is het goed. We zijn namelijk allemaal gelijk. Bewonderen doe ik ook. Adoreren? Nee.”
    

      “Niemand weet hoe God denkt en toch lijkt iedereen namens Hem te willen spreken. ‘God wil niet dat ...’, ‘Als ik God was, dan ...’ Dat is hoe wij, mensen, denken. Wij dichten God van alles toe, maar wat nou als God het zo niet heeft bedacht?”
    

      “Controlfreak is misschien een te heftig woord, maar als je artiest bent zoals ik, ben je dat 24/7. Ik doe niet om acht uur ’s avonds de deur achter me dicht en zeg: zo, het zit er op. Ik ben een soort lopend product; wat ik maak, gaat over mezelf en is daarom ook veel moeilijker los te laten. Mijn lijf is niet ingesteld op rust, ik ben gewend om op adrenaline te varen.
    

      “Zes jaar geleden werd mijn dochter geboren. Zij heeft me min of meer gedwongen om stil te staan, maar dan nog: terwijl ik samen met haar een zekere staat van ontspanning bereik, ben ik nog steeds moeder! We zijn soms uren buiten. Dan wroeten we in de aarde, kruipen we samen achter een lieveheersbeestje aan en proberen we die voor een kort verblijf in een bakje met gaatjes te zetten. Maar ook dát is geen moment waarop ik de boel de boel laat, nee, het is ‘project insect’ en ik ben degene die het organiseert!
    

      “Ik had er eerder niet echt over nagedacht hoe het komt dat ik steeds maar zo vreselijk mijn best wil doen. Aard van het beestje, dacht ik. Tot we onlangs tijdens de repetitie van 
Op1
 een fragment te zien kregen uit 
Oorlog is erfelijk,
 een drieluik waarover Natascha van Weezel in de uitzending (op 3 mei jl., AV) zou komen praten. Ik hoorde Arnon Grunberg zeggen: ‘Je bestaansrecht zit in het excelleren. Niet excelleren is geen optie.’ De tranen sprongen me in de ogen. Tijs (van den Brink, medepresentator, AV) keek me aan en vroeg: ‘Gaat het wel?’ Ik zag de verbazing in de groep om ons heen: wat gebeurt hier? Dit had ik helemaal niet zien aankomen. Totaal onverwacht verwoordde iemand, vanuit een heel andere achtergrond, exáct wat ik al een leven lang voel.”
    

      “Toen mijn vader in 2013 overleed, zat ik nog zo vol herinneringen die ik allemaal vast wilde houden dat ik mezelf in die tijd regelmatig een vaderskindje heb genoemd. Inmiddels weet ik, als 45-jarige, dat ik net zo goed een moederskindje ben geweest.
    

      “Mijn moeder is een bijzonder persoon; een gevoelige, zorgzame en tegelijkertijd ook heel krachtige vrouw. Ze is iemand die het gewicht van de wereld op haar schouders neemt, maar er niet onder bezwijkt.
    

      “Samen waren ze sterk; hun huwelijk stond onder behoorlijk wat druk, maar ze hebben het toch bijna 38 jaar samen volgehouden. Tot de dood hen scheidde. Ik heb het weleens jammer gevonden dat ze die moeilijke tijden niet voor mij hebben ondertiteld; ik voelde wel dat er van alles aan de hand was, maar er werd niet over gesproken. Ik begreep toen niet zo goed waarom ik niet meekon op schoolreisje, of waarom ik de kleren van een nichtje moest dragen. Cadeautjes voor klasgenoten, partijtjes, boeken kopen, lid worden van een sportclub: financieel was het vaak een issue, maar ze probeerden ons er niks van te laten merken.
    

      “Vorig jaar heb ik daar voor het eerst in het openbaar iets over gezegd. Ik werd voor een wijkproject geïnterviewd door kinderen uit een bepaalde wijk in Rotterdam. Ze zagen eruit zoals ik eruitzag op die leeftijd, misschien leefden ze zelfs onder dezelfde soort omstandigheden als ik had gedaan en ik voelde heel erg de verantwoordelijkheid om de waarheid te vertellen. Het was alsof er ineens een luikje openging en ik nu pas in de gaten kreeg hoezeer dit verhaal me had gevormd. Natuurlijk had ik uit respect voor mijn ouders gezwegen, maar het had ook iets te maken met de manier waarop ik ben opgevoed: je hangt je vuile was niet buiten. Zwak zijn is geen optie. Flink zijn. Nooit opgeven. Die houding heeft me een eind gebracht, maar het is tegelijkertijd mijn valkuil gebleken. Ik heb de neiging om te lang door te gaan, terwijl het soms beter is om even te stoppen.”
    

      “Het duurt bij mij best lang voordat de stoom uit mijn oren komt. Ik ben zacht, veel te zacht. Ik reken mezelf alles aan, voel me overal verantwoordelijk voor. Ook als me onrecht wordt aangedaan, zal ik proberen de lieve vrede te bewaren. Daardoor trek ik vaak de verkeerde lui aan voor wie het makkelijk is om misbruik te maken van andermans veel te hoge – of te lage, het is maar net hoe je het bekijkt – tolerantiegrens. Ik moet je eerlijk zeggen dat ik dit deel graag aan mezelf zou willen veranderen. Ik zou wat vaker op mijn strepen moeten gaan staan.”
    

      “Als ik getrouwd was en de heilige belofte had afgelegd, zou ik tot het gaatje gaan en er alles aan doen om de echt niet te breken. Een huwelijk is voor iemand met mijn achtergrond – gelovig, Antilliaans, vrouw, noem maar op – het mooiste wat je in de liefde kunt bereiken. Mijn oude juf van de basisschool en haar man vierden onlangs hun zestigjarige bruiloftsfeest. De burgemeester kwam langs met een bloemetje. Daar word ik echt helemaal warm van. Dat haal ik nooit meer, zei ik tegen haar, zo lang, met één en dezelfde ... Ik was niet getrouwd met de vader van Jesamy. We zijn al jaren uit elkaar. Ik ben ook niet op zoek naar een nieuwe partner, maar hou me vooral bezig met het moeder zijn, de omgang met mijn dierbaren en mijn werk.”
    

      “Tot op heden zal ik niet bij een al te chique opticien naar binnen lopen als ik niet gekleed ben zoals Sophia Loren. Van jongs af aan ben ik gewend dat ik me op een bepaalde manier moet gedragen om te voorkomen dat ze denken dat ik van plan ben iets te stelen. Het is echt een cadeautje als ik dusdanig ben afgeleid dat ik er níét aan denk.
    

      “Ik zit al sinds groep 7, 8 van de basisschool in een soort permanente compensatiemodus, het is een onderdeel van mijn leven geworden. Tegelijkertijd ben ik me er heel erg van bewust dat ik die overlevingsstrategie niet aan mijn dochter wil meegeven. Je hoeft je niet extra opvallend te gedragen om zo juist onopvallend te zijn voor een of andere bewaker in een winkel – of welke andere persoon met een vooroordeel dan ook. Door haar moet ik nu tegen die tweede natuur ingaan, over iets heen stappen. Soms merk ik dat het meevalt, soms dat er nog steeds niets is veranderd. En toch doe ik het. Ik wil me die rol eigen maken.
    

      “Zo rond mijn zestiende heb ik mijn boze fase gehad. Ik zag films zoals 
Missisippi Burning
, over rassenhaat en -segregatie, sloot me aan bij antiracismebewegingen, deelde pamfletten uit en deed mee aan manifestaties. Dat was toen heel erg nodig voor mezelf: het was mijn uitlaatklep. Na een paar jaar besloot ik: niet iedereen kan een Martin Luther King of een Rosa Parks zijn; ik ga ‘gewoon’ proberen om zo goed mogelijk te zijn in wat ik kan. Wat zijn mijn talenten en waar kan ik die inzetten om verandering teweeg te brengen?
    

      “Voor mij was het een totale verrassing dat ik als zangeres kon optreden bij 
De Wereld Draait Door
, dat ik toen Obama werd geïnaugureerd gevraagd werd om iets te komen zingen wat niets met mijn album te maken had en vervolgens ook als tafeldame mocht aanschuiven. Het was niet mijn goal, maar de urgentie won het op dat moment: als ik daar zit, kunnen ze daarna ook anderen zoals mij vragen. Ik kreeg ineens ook het verzoek om een fotoshoot te doen voor 
LINDA.
 en 
JAN
 en ik hoopte, diep van binnen, dat daarmee ook deuren voor anderen open zouden gaan.
    

      “En misschien word ik hier en daar als een soort asset gebruikt – dat weet je nooit zeker – maar ik heb de luxe niet om het af te slaan. Natuurlijk wil ik ergens worden uitgenodigd vanwege mijn talent, maar het kaf wordt vanzelf van het koren gescheiden. Als je iets echt niet kunt, hou je het ook niet zo lang vol. Maar je moet iedereen een kans geven. Ik kan er heel slecht tegen als mensen naar een nieuwe tv-serie kijken en zeggen: ‘Ja hoor, er doen een Turk, een homo en een neger mee! Het ligt er zó dik bovenop. Is dat nou nodig?’ Ja, mevrouw, meneer: het is nodig! Als we niets doen, gebeurt er ook niks. Wat is dan erger? Alles bij het oude laten of de boel forceren zodat het eindelijk een keer normaal wordt? Ik kies voor het laatste. En vinden ‘de Turk, de homo en de neger’ het leuk dat ze op die manier worden ingezet? Nee. Maar voor het grotere doel zullen we het accepteren. Er is al een generatie met allemaal gemixte mensen. Mijn eigen dochter maakt er deel van uit. Zij moet vanaf dag één voelen: ik hoef niks te compenseren, ik mag er gewoon zijn.”
    

      “Wie in de spotlights staat, betaalt een prijs. Tot nu toe ben ik voor de tabloids niet interessant. Ik struin geen feestjes af en rijd nergens te hard, maar ik heb natuurlijk wel te maken met mensen die over me roddelen of me van alles misgunnen. Ik heb het me altijd onwijs aangetrokken tot ik er achter kwam dat anderen – zoals mijn vriendin Claudia de Breij, die ik zie als een onwankelbaar iemand die alles heel goed op een rijtje heeft – het soms net zo moeilijk vinden om al die shit over zich heen te krijgen. Het maakt niet uit wat je doet, goed of fout, die kritiek krijg je toch. Daar kun je niets aan veranderen. Zolang je denkt dat je er invloed op hebt, zit het je alleen maar in de weg. Dus: loslaten. En niet op Twitter of Facebook kijken. Dat scheelt ook enorm.”
    

      “Vroeger was ik jaloers op het niks-aan-de-hand-leventje van Annemarie, een meisje bij mij op school. Lief, leuk en onopvallend, net als iedereen. Ik wil nog steeds Annemarie zijn, maar dat verlangen matcht niet met de urgentie die ik voel om aan Nederland laten zien dat een gekleurd iemand óók een universitaire studie kan voltooien, 
Vrije Geluiden
 (radio- en televisieprogramma van de VPRO, AV) kan presenteren, talkshowhost kan zijn of wel degelijk op de cover van een glossy kan staan.
    

      “Die strijd voer ik nog elke dag: terwijl ik ’s ochtends zit te luizenpluizen op de school van mijn dochter, bedenk ik me: hoe kan ik verbergen dat ik straks ook een persdag heb? Want ik wil geen luizenpluismoeder zijn met make-up, die ernaast eigenlijk een heel glammy leven leidt, nee: stiekem wil ik een eenvoudig, overzichtelijk bestaan. Het is ingewikkeld. Hopelijk val ik steeds meer samen met wie ik ben. Dat is een soort acceptatie. Het proces is al ingezet; het lukt me steeds beter om te zien dat dingen ook naast elkaar kunnen bestaan. Mijn moeder zegt altijd: uiteindelijk draait het erom dat je doet wat je kan met de de talenten die je van God hebt meegekregen ...
    

      “Weet je wat me nou de ultieme grap lijkt? Dat Annemarie, op wie ik altijd zo jaloers ben geweest, helemaal niet zo gewoontjes is en er al jarenlang een dubbelleven als paaldanseres in een club in Istanbul op na blijkt te houden.”
    

    
Giovanca Ostiana
 (Alkmaar, 1977) is zangeres en tv-presentatrice. Sinds januari 2020 vormen zij en Tijs van den Brink een van de vijf presentatieduo’s bij Op1. Voor het EO-programma Amazing Grace, daagt ze muzikanten uit moderne hits een gospelsound mee te geven. Te zien op zondagavond om 20.25 uur op NPO 1.
  

      
Niet één, niet twee, maar vijf duo’s nemen het stokje over van Eva Jinek en Jeroen Pauw bij de publieke omroep. Vanavond start het praatprogramma ‘Op1’, Giovanca Ostiana en Tijs van den Brink zijn een van de presentatiekoppels. 
“We wagen samen een heel spannende sprong, jij en ik”.</p>]]></description>
      <guid>https://www.trouw.nl/religie-filosofie/giovanca-ostiana-ik-moet-me-op-een-bepaalde-manier-gedragen-om-te-voorkomen-dat-ze-denken-dat-ik-van-plan-ben-iets-te-stelen~b96fb923/</guid>
      <pubDate>Sat, 28 May 2022 01:00:00 +00:00</pubDate>
    </item>
    <item>
      <title><![CDATA[Astrid Sy: ‘Geschiedenis is fluïde, onderhevig aan verandering. Dat is precies wat ik er zo interessant aan vind.’]]></title>
      <description><![CDATA[<p>“Als kind geloofde ik nog in een God die me zou helpen mijn sleutels terug te vinden, of in een God die ik beloofde voortaan mijn best te zullen doen als ik een fout had gemaakt, maar als je me nu vraagt waar ik in geloof, kom ik niet verder dan: in een energie, een oerkracht die je goddelijk zou kunnen noemen. Er zijn mensen voor wie het leven verschrikkelijk moeilijk is, voor wie de overtuiging dat het goede nog moet komen vaak de enige manier is om hun tijd op aarde te overleven. Ik kan het me veroorloven om niet te geloven, want ik heb het hartstikke goed. Ik denk na over wat ik mijn kinderen wil meegeven en doe mijn best om in harmonie te leven met de natuur en de mensen om me heen.
    

      Soms vind ik het best een enge gedachte dat we doelloos op één van die miljarden bolletjes door een oneindig universum zweven… Het is toch raadselachtig dat de omstandigheden precies zó zijn dat we hier kunnen leven? Misschien ligt de zin van ons bestaan dáár wel in besloten: we moeten er voor zorgen dat het nog heel lang zo blijft, voor al de generaties die na ons komen.”
    

      “Als bij ons in het dorp een standbeeld van een of andere zeeheld stond, dan zou ik zeggen: weg met dat ding. Zet ’m in een museum, met een uitleg erbij en klaar. Zwarte Piet: teleurstellend als je je in de privésfeer nog steeds zo uit wil dossen, maar in de publieke ruimte, tijdens een door de overheid gefinancierde intocht? Nee. Dat is echt 
not done
. Geschiedenis is fluïde, onderhevig aan verandering. Niets is uit steen gehouwen. Dat is precies wat ik er zo interessant aan vind. De historiciteit van de geschiedenis is óók geschiedenis. Hoe kijken we, in een bepaalde periode, naar wat er is gebeurd? Wat is de context? Hoe zijn de interpretaties? Ik zeg niet dat je nooit meer een beeld voor iemand moet oprichten, maar als mensen het over honderd jaar aanstootgevend vinden, moeten ze het gewoon weer kunnen neerhalen. Weet je wat er op de plek stond waar nu het Holocaust Namenmonument staat? Het monument van Joodse Erkentelijkheid, voor ‘de beschermers der Nederlandse joden in de bezettingsjaren’. Het is nu herplaatst met een plaquette erbij waarop duidelijk wordt gemaakt dat 75 procent van de joden de Holocaust niet heeft overleefd en dat het dus wel meeviel met die bescherming. We zijn anders over die tijd gaan denken, we hebben naar elkaar geluisterd. Ik zie daar vooral progressie in.”
    

      “Toen ik een jaar of vijftien was, ging ik kanoën met een vriendinnetje. Ineens riep zij keihard ‘Kankerzooi!’ Dat klonk zó lekker! Ik dacht: dat doe ik ook. Hebben we heerlijk zitten kankeren met z’n tweeën, in die kano. Sindsdien scheld ik me helemaal de pleuris. Echt netjes is het niet, maar het is nooit tegen iemand gericht. Dat komt misschien wel doordat ik daar zelf nare ervaringen mee heb. Aan het begin van de uitzending 
Andere Tijden: nacht over racisme
 (11 juli 2020, AV), heb ik de brief voorgelezen die ik aan koningin Beatrix had gestuurd, kort voordat ze op Koninginnedag in Leiden op bezoek zou komen. Ik was twaalf en ik mocht haar namens mijn school een bloemetje geven. In die brief somde ik op wat er zoal tegen me werd gezegd – ‘bruine aap’, ‘ga je wassen’, ‘terug naar het oerwoud’, ‘nigger’ – en ik vroeg de Koningin of ze iets tegen discriminatie kon doen. Het gekke is dat ik pas weer aan die brief moest denken toen we bezig waren met de voorbereidingen van die uitzending. Alsof het niet erg genoeg was geweest om te onthouden. Of had ik het verdrongen? Me geschaamd voor die woorden? Tijdens de opnamen kon ik die brief niet in één keer voorlezen; het was zó confronterend… wat er allemaal naar me werd geroepen, maar vooral ook hoe ik kennelijk het verdriet en de woede uit de weg was gegaan. Het was niet alleen naar en afschuwelijk, maar ook onbegrijpelijk. Zeker voor een meisje van twaalf. ‘Ik wil gewoon ik zijn’ schreef ik, ‘ik wil niet dat mensen mij vertellen dat ik anders ben. Ik hoop dat U mij begrijpt.’”
    

      “Uren, dagen, in mijn eentje, telefoon weg, beetje lezen, beetje wandelen, beetje niks doen, maakt niet uit op welke dag: ik vind het goddelijk. Rust! Om die reden zijn we ook uit Amsterdam vertrokken. Daar stond ik altijd ‘aan’. Hier, in het dorp, hangt een beetje dezelfde sfeer als bij ons familiehuis, een houten huisje aan de Finse kust. Deze zomer gaan we er weer een paar weken naartoe. Het is een unieke plek. Ik voel me daar altijd de beste versie van mezelf.”
    

      “Laat ik beginnen met mijn moeder. Dochter van een Finse moeder en een Zweedse vader. Een bijzondere, gekke, grappige vrouw. Beetje chaotisch en ingewikkeld, maar ik heb me altijd bij haar geborgen geweten en ze heeft veel mooie tradities aan mij doorgegeven. We lijken op elkaar en kunnen daardoor ook goed botsen af en toe. Ik heb lang tegen haar opgekeken, gedacht dat ik aan een bepaalde standaard moest voldoen. Ze wil graag grip hebben op mijn leven. Dat is weleens benauwend, maar ik begrijp het wel: ik ben haar enig kind.
    

      Ze leerde mijn vader kennen in Nouakchott, Mauritanië. Ze werden verliefd, zijn getrouwd en toen zij voor de Nederlandse ambassade in Dakar ging werken is hij met haar meeverhuisd. Ik werd geboren in Leiden, maar heb de eerste tweeënhalf jaar van mijn leven in Senegal gewoond. Toen het huwelijk van mijn ouders op de klippen liep, zijn we naar Nederland gegaan waar mijn moeder met haar jeugdliefde is getrouwd. Dat is mijn vader. Hij heeft me opgevoed. Hij heeft me geholpen als ik het zwaar had. Als ik een oppas nodig heb, staat hij in no time voor m’n deur. Hij was het ook die mij naar het vliegveld bracht om me uit te zwaaien toen ik voor het eerst terugging naar Senegal om mijn biologische vader te bezoeken.
    

      Hij was twee keer naar Nederland gekomen. Op mijn tiende en op mijn zestiende. Tussendoor stuurde hij af en toe een brief en ik kreeg ook weleens een cadeautje voor mijn verjaardag. Dat was alles. Hij was inmiddels hertrouwd met een Française en ze hadden samen drie kinderen gekregen. Op mijn eenentwintigste besloot ik hen op te zoeken; ik moest proberen een band met broer en zusjes op te bouwen. Mijn vader is een lieve, goede man, maar beslist geen prater. Het lukte me niet om contact met hem te maken. Ik had vragen, ik was boos – waarom heb je zo weinig moeite voor me gedaan? – maar ik drong absoluut niet tot hem door. Van tevoren had ik allerlei fantasieën gehad over mijn familiegeschiedenis, ik zag voor me hoe we tot diep in de nacht met elkaar zouden praten over onze levens, maar ik begreep al snel dat dat onmogelijk was. We deelden niets. We bleven vreemden voor elkaar. Hij heeft me verwekt, maar is toch mijn vader niet. Er is maar één echte vader en dat is de man die mij heeft grootgebracht.
    

      Op mijn elfde zijn mijn ouders uit elkaar gegaan. Het voelde een beetje als een opluchting omdat ik als kind wel had aangevoeld dat het niet zo goed meer ging tussen die twee, maar het was ook verwarrend. Hoewel hij nooit uit beeld is geweest – ik was de helft van de tijd bij hem – voelde het toch alsof ik voor een tweede keer een vader was kwijtgeraakt. Hij hertrouwde, kreeg een zoontje toen ik zestien was, kort daarna ging ik op kamers. Ik begon me af te vragen of ik er nog wel bij hoorde. Ik durfde daar heel lang niets over te zeggen. Mijn stiefmoeder heeft dat opgepikt en er bij hem op aangedrongen om met me te gaan praten. Inmiddels is alles glad gestreken, ook mijn ouders kunnen weer goed met elkaar opschieten. Toen ik onlangs een lezing moest houden in Kamp Vugt waren ze er allebei bij. Ze zijn allebei dol op hun kleinkinderen, staan altijd klaar om ons te helpen.
    

      Ja, verlatingsangst is een thema in mijn leven geworden. Dat kon haast niet anders. Voor mij is het helemaal niet vanzelfsprekend dat iemand automatisch bij me blijft. Ik moet mijn best doen, ik moet lief zijn, ik moet me goed gedragen. Soms ben ik me er ineens heel erg van bewust dat ik een vreselijke pleaser ben. Als ik denk aan waar dat vandaan komt, kan ik nog weleens verdrietig worden, maar dat duurt nooit lang. Ik kan er toch niks aan veranderen. Dit zijn de dingen die bij me horen. Het is wat het is.”
    

      “Tijdens mijn stage bij Yad Vashem in Jeruzalem zat ik alleen op een kamertje met allemaal dagboeken, foto’s, filmpjes, maar ook kinderschoentjes en andere spullen van Holocaust-slachtoffers om me heen. Ik had in het begin veel last van nachtmerries; vooral de verhalen over vermoorde kinderen grepen me verschrikkelijk aan. Ik voelde onmiddellijk een verantwoordelijkheid om door te geven wat zij nooit hebben kunnen vertellen. Dit is gebeurd. Dit is deze mensen aangedaan. We moeten die namen blijven noemen. We moeten de geschiedenis levend houden en proberen ervan te leren.
    

      Als iedereen zich nu eens aan dit gebod zou kunnen houden… De basis is natuurlijk dat iedereen het recht heeft om te leven, maar tegelijkertijd lijkt het soms nodig om mensen – tirannen die een bevolking onderdrukken – uit te schakelen. Gevangennemen zou misschien beter zijn, maar ik zal je eerlijk zeggen dat ik er geen traan om zal laten als iemand zoals Vladimir Poetin wordt vermoord.”
    

      “We hebben twee jaar corona achter de rug en ik heb een baby van negen maanden! Kom me over een paar jaar nog maar eens vragen of ik weleens in de verleiding kom om een andere man te versieren. Ik denk trouwens dat het antwoord dan ook nee is. Ik ben dolgelukkig met Pim. Hij is mijn ideale man – hartstikke feministisch, totaal voor gelijkheid – maar er is één ding van hem dat ik minder goed begrijp. Hij vindt het, als voetballiefhebber, leuk om naar programma’s zoals 
Vandaag Inside
 te kijken en noemt de mannen-onder-elkaar humor van Johan Derksen en René van der Gijp wel ’interessant’ – al vindt hij zo’n Zwarte Piet-opmerking (‘Weten we zeker dat dat niet Akwasi is?’, in een uitzending van VI, juni 2020, AV) ook niet door de beugel kunnen.
    

      Voor mij was de maat echt helemaal vol toen Derksen recent bekende dat hij een bewusteloze vrouw met een kaars had gepenetreerd. Ik vind het echt een walgelijk programma. Als je een keer een foutje maakt is dat helemaal niet erg, maar misbruik bekennen, terugkrabbelen, weglachen, zogenaamd onder druk van de ‘woke-beweging’ opstappen – ‘Je mag tegenwoordig ook niets meer zeggen’ boehoe – om vervolgens na twee weken gewoon weer op de stoep te staan omdat je niet zonder die aandacht kan? Bleh! Ik kots echt van dat soort mannetjes.”
    

      “Als historicus probeer ik er voor te zorgen dat ik mijn verhaal op een ándere manier vertel. Plagiaat is een doodzonde in ons vak. Ik wil me laten inspireren, ergens op voortborduren. In 
Noem geen namen 
(historische jeugdroman, uitgegeven door Luitingh Sijthoff, april 2021, AV), heb ik het verhaal van de Amsterdamse crèche – waaruit tijdens de Tweede Wereldoorlog joodse kinderen werden gered – als historische achtergrond gebruikt. De hele setting klopt, maar voor mijn hoofdpersonages heb ik me vooral laten inspireren door de mensen die dit werkelijk hebben meegemaakt. Ik weet namelijk niet hoe Siniey Cohen-Kattenburg, die als 19-jarige leidster de levens van zoveel kinderen heeft gered, zich heeft gevoeld. Ik weet niet wat zich destijds in haar hoofd heeft afgespeeld. Dit is hoe ik me dat voorstel, ongeveer; het is mijn fantasie die ik op de werkelijkheid heb losgelaten.”
    

      “Als kind heb ik mezelf verloochend. Ik wilde bij de witte meisjes horen en deed heel erg mijn best om zo min mogelijk ‘anders’ te zijn. Toen ik mijn halfzusjes in Senegal ontmoette en zag hoe ze helemaal geen probleem maakten van hun haar dat net zo kon pieken als het mijne, voelde ik voor het eerst een soort opluchting: het is helemaal niet raar, dit hoort gewoon bij mij. Langzaam maar zeker werd ook die kleur iets wat nu eenmaal bij me hoorde. De laatste jaren lijkt het voor anderen vooral een 
asset
 te zijn: vrouw, donker, check, goed om erbij te hebben. Ik vind het niet erg als mensen aanslaan op mijn achtergrond – ik ben heus geen getraumatiseerde zielenpoot of zo – maar voor pesten ben ik zwaar allergisch geworden en als ik het in mijn omgeving zie gebeuren, zal ik er altijd iets van zeggen. Ik houd mijn mond niet meer.”
    

      “O, maar ik ben de héle tijd aan het begeren wat van mijn naaste is! Het huis, de auto, de plantjes, maar vooral: de rust. Ik ben strontjaloers op mensen met iets oudere kinderen. Die zitten lekker met een wijntje in hun prachtige tuin, terwijl wij, met onze twee kleintjes, als zombies door het leven gaan. We zijn totaal 
sleep deprived
! Ik heb nu nog het idee dat ze tot hun achttiende om drie uur ’s nachts wakker zullen worden, al zal het waarschijnlijk niet eens zo lang duren voordat ik me ga afvragen waar de tijd gebleven is…”
    

    Astrid Sy (Leiden, 1987) is een Nederlands historica en schrijfster. Sinds januari 2020 presenteert ze VPRO/NTR-programma 
Andere Tijden
. Tot en met 25 juni is de muzikale familievoorstelling 
De brieven van Mia
 – van George & Eran Producties en Rose stories, naar het gelijknamige boek van Astrid Sy – te zien in diverse theaters. Voor de speellijst zie: 
www.debrievenvanmia.nl

  

      
Je hebt Merol, met een O, en Merel met een E. De artiest – die met een O – wil prikken, schuren en spraakmakend zijn, terwijl die met een E vaak onzeker is; 
een pleaser die wil dat iedereen van haar houdt
. Op het podium versmelten ze voor een paar uur tot één en dezelfde halfgodin: ‘Kijk mij hier shinen! Ik voel me sexy, ik ben de baas.’</p>]]></description>
      <guid>https://www.trouw.nl/binnenland/astrid-sy-geschiedenis-is-fluide-onderhevig-aan-verandering-dat-is-precies-wat-ik-er-zo-interessant-aan-vind~b87bbd02/</guid>
      <pubDate>Sat, 14 May 2022 13:01:00 +00:00</pubDate>
    </item>
    <item>
      <title><![CDATA[Nilüfer Gündogan is nog lang niet klaar met Volt: ‘Ik ga terugpakken wat mij toebehoort’]]></title>
      <description><![CDATA[<p>Beschuldigd van grensoverschrijdend gedrag, uit de fractie gezet, geroyeerd als lid en de motie voor een nieuw onderzoek werd onlangs door de partij verworpen. Volt is klaar met Nilüfer Gündogan, maar Nilüfer Gündogan is nog lang niet klaar met Volt: ‘Ik zal doorgaan met vechten tot mijn naam is gezuiverd’.
  

      “Ik geloof niet in een God zoals beschreven in de drie heilige boeken van de monotheïstische religies, maar ik voel me nog wel verbonden met mijn alevitische achtergrond. Het alevitisme is spiritueler, tijdlozer dan de klassieke, dogmatische islam. Een aleviet zegt: ook mensen die het ‘ware’ geloof niet hebben, kunnen in de hemel komen. Zo lang ze maar in zichzelf godvruchtig zijn geweest en het pad van het licht hebben bewandeld. Wat voor mij nog extra telt: alevieten zijn altijd vervolgd en opgejaagd. Ik put kracht uit het idee dat het mijn voorvaderen ook is gelukt om moeilijke tijden het hoofd te bieden.”
    

    Nilüfer Gündogan (Nazimiye, Turkije, 1977) stapte in 2019, na ongeveer tien jaar lid te zijn geweest van D66, over naar Volt. Op 31 maart 2021 werd ze als Tweede Kamerlid geïnstalleerd. Op 13 februari 2022 besloot het partijbestuur haar te schorsen omdat er klachten waren binnengekomen over grensoverschrijdend gedrag. In de weken die volgden werd ze twee keer uit de fractie gezet. Gündogan deed op 26 maart aangifte tegen de partijleider, Volt en de dertien melders van ongewenst gedrag. Op 29 maart 2022 ging Volt over tot het royeren van Gündogan als lid van de partij.
  

      “Vereren is niks voor mij, maar ik word eerlijk gezegd ook wel een beetje iebelig van die hele cancel-cultuur. Er zou meer ruimte moeten zijn voor de nuance, voor de ándere kant van het verhaal. Het lijkt bij deze tijd te horen om te geloven dat dingen niet meer naast elkaar kunnen bestaan. Je wordt op een troon gezet of het riool ingeduwd. Maar iedereen maakt fouten. Geen mens is heilig.”
    

      “Ik ben een atheïst, maar ik heb helemaal geen problemen met religies. Het zijn vaak de gelovigen zélf die dit gebod overtreden door een moreel oordeel te vellen over mensen die voor abortus of euthanasie kiezen. Dan denk ik: als je zo religieus bent, moet je toch weten dat God altijd het laatste woord heeft?”
    

      “Doordat ik mijn werk nooit als werk heb gezien, zou ik mezelf ook geen workaholic willen noemen – ook al ben ik er zo’n tachtig uur per weer mee bezig. Als zelfstandig Kamerlid zal ik het nóg drukker krijgen. Misschien krijg ik er binnenkort nog één medewerker bij – meer schijnt de democratie niet te mogen kosten. Als alles blijft zoals het nu is, zal ik tot de volgende verkiezingen in 2025 zelfstandig lid blijven van de Tweede Kamer. Wat daarna gaat gebeuren weet ik niet – er is wel meer gebeurd waar ik nooit eerder aan had gedacht – maar één ding is zeker: de sage met Volt is nog lang niet ten einde.”
    

      “De kleuterschool gaat uit. Hoe oud ben ik? Vier, vijf jaar? Waar is mijn moeder? Ze staat niet bij de poort om me af te halen... Een buurvrouw helpt me oversteken. Ik loop naar huis, hoor mijn tweejarige broertje krijsen, doe de deur open en zie mama op de grond liggen, knock-out van al de klappen die ze van mijn vader heeft gekregen...
    

      Tijdens therapie is me vaak gevraagd wat mijn eerste jeugdherinneringen waren. Het moeten er meer zijn, maar alles lijkt te zijn samengebald in dat ene moment. Zo was mijn jeugd: onveilig. Mijn vader moest zich afreageren en hij gebruikte ons als boksbal. Ik heb lang geprobeerd te begrijpen waarom hij ons mishandelde. Mijn oma heeft ooit verteld dat hij op jonge leeftijd door een neurologische laesie, een soort hersenaandoening – in het bergdorp waar hij is opgegroeid, bestond daar geen goede medische behandeling voor – een keer in coma was geraakt. Die aandoening zou ervoor zorgen dat je je driften niet goed kunt beheersen, maar mijn vader had over veel andere dingen juist wel veel controle; hij kon goed sparen en dingen plannen... Het was frustratie, domme agressie en het leek alleen maar erger te worden.
    

      Op een dag, in september 2001, bereikte zijn woede een kookpunt en heeft mijn vader geprobeerd me te doden. Hoe precies, dat wil ik liever, veel later, eerst aan mijn kind vertellen. Ik kan je wel zeggen dat mijn moeder en mijn zus hebben gevochten om te voorkomen dat het hem zou lukken. De politie was er gelukkig op tijd bij, ik werd naar het ziekenhuis gebracht waar bleek dat ik door het oog van de naald was gekropen.
    

      Lichamelijk was ik min of meer ongedeerd gebleven, maar de jaren die volgden waren psychisch heel erg zwaar. Tegelijkertijd was er een andere Nilüfer opgestaan; een vrouw die ervoor zou zorgen dat niemand haar nog eens op die manier zou kunnen raken.
    

      Het hielp me om er met een therapeut over te praten en ik had ook het idee dat ik het leven weer aankon, maar na vijf jaar kreeg ik weer een terugval. Hoe had dit ooit kunnen gebeuren? Wat had ik hem misdaan? Zouden we misschien, ooit, nog een vader-dochterband kunnen opbouwen? De psychiater die ik in die jaren na de eerste ellende bezocht, wist me in zekere zin te ontnuchteren. Hij zei: ‘Je zult op al je vragen nooit een bevredigend antwoord vinden. Dit zijn de feiten, sluit er vrede mee.’ Zijn advies werkte enorm bevrijdend. We gaan nooit een 
picture perfect family
 worden. Ook niet op zijn oude dag. De waarheid is dat we een getroebleerd gezin zijn omdat we een agressor in ons midden hebben. Basta.
    

      Mijn vader woont in Weert, alleen. Niemand wil nog iets met hem te maken hebben. Tijdens ons laatste gesprek zei hij dat ik het Kamerlidmaatschap in feite aan hem te danken had. Dat ik álles aan hem te danken had. En dat ik dat goed moest onthouden. ‘Ook dat je hebt geprobeerd me te vermoorden?’, vroeg ik.
    

      Mijn moeder woont al vijfenhalf jaar bij mij in huis. Ik ben vroeger heel boos op haar geweest: waarom ging ze niet gewoon weg bij die man? Waarom had ze ons niet naar een veiliger plek gebracht? Tijdens die laatste therapie heb ik leren inzien – en kunnen accepteren – dat zij anders in elkaar zit dan ik. Ik ben feller, meer resultaatgericht, iemand die de troepen wil leiden. Zij heeft nooit met haar vuist op tafel geslagen, ze is lief en behulpzaam, probeert conflicten uit de weg te gaan. Ik eer haar, om wie ze is en wat ze voor mij doet. Voor mijn vader heb ik geen enkel respect. Hij bestaat al lang niet meer voor mij.”
    

      “Het gekke is: ook aan doodsbedreigingen kun je gewend raken. Toch besloot ik na het lezen van een artikel over de 
digitale knokploeg
 van 
Forum voor Democratie
, op het laatste moment toch maar géén bod uit te brengen op dat ene benedenhuis, met die grote, glazen pui.”
    

      “We draaiden al een tijdje om elkaar heen, maar in januari 2014 kregen we echt verkering. Een maand later waren we op weg naar het Antoni van Leeuwenhoek-ziekenhuis. Vlak voordat we daar naar binnen stapten, zei Bas: ‘Als het klopt waar ik bang voor ben en ik straks te horen zal krijgen dat ik kanker heb, dan mag je ook besluiten om bij me weg te gaan.’ Ik heb dat geen tel overwogen, maar ik had geen idee waar ik aan begon. Want ja, hij hád darmkanker en het ging heel snel erg slecht met hem. Toen ik zwanger werd, hoopten we dat Bas nog vijf, zes jaar zou leven, maar in januari 2017, vier maanden na Mikails geboorte, was de pijn al ondraaglijk geworden... Het klinkt misschien gek wat ik nu ga zeggen, maar op een zeker moment begon Bas naar de dood te ruiken. Toen ik die gekke, zurige lucht voor het eerst rook, wist ik: dit kan niet lang meer duren.
    

      We zijn als gezin nog een paar dagen naar Parijs gegaan, maar eigenlijk was dat uitstapje al veel te belastend voor hem. Hij was alleen nog maar bezig met pijnbestrijding, tegen alle krachten van de natuur in. Op een dag besloot Bas dat het afgelopen moest zijn. Op 8 maart 2017 kreeg hij euthanasie, hier in huis. Meteen na zijn overlijden gaf ik hem nog één laatste kus. Het duurde even voordat ik het registreerde: hij rook niet langer naar de dood. Dat vond ik zo’n troostrijke gedachte: de geur is weg, hij lijdt niet meer... We zijn getrouwd geweest zoals het door grote religies wordt voorgeschreven: in voor- en tegenspoed, tot de dood ons heeft gescheiden.”
    

      “Tijdens mijn maidenspeech in de Tweede Kamer gebruikte ik een citaat uit 
De Vliegeraar
 van Khaled Hosseini: ‘Er is slechts één zonde, niet meer dan één en dat is diefstal’. Ik doelde destijds op het inhumane beleid in het vluchtelingenkamp Moria waar de menselijke waardigheid werd gestolen, de toeslagen-affaire die getroffen gezinnen van hun mooiste jaren had beroofd, en de verwaarlozing van het klimaat: de diefstal van een schoon milieu voor komende generaties. Inmiddels kan ik het ook op mijn persoonlijke situatie betrekken. Ik ben bestolen van mijn goede naam, bestolen van mijn onschuld, maar ik ga terugpakken wat mij toebehoort.”
    

      “Laurens Dassen heeft zo’n beetje tegen iedereen een valse getuigenis afgelegd: tegen mij, tegen de leden van Volt en zelfs tegen de rechter. Terwijl hij op 13 februari – toen hij me onder valse voorwendselen naar het partijbureau probeerde te lokken – beweerde dat er ‘meerdere klachten’ over mij waren binnengekomen, bleek later uit de stukken in de rechtbank dat alleen mijn voormalige persoonlijke medewerker zich op dat moment over mij had beklaagd. Het onderzoeksbureau deed onderzoek naar de geronselde meldingen van daarná. Toen ik mijn schorsing met succes had aangevochten, beloofde Dassen de rechter dat alles opgelost en teruggedraaid zou worden. Maar een dag later werd alweer overwogen om tegen de beslissing in hoger beroep te gaan. Kort daarna werd ik geroyeerd als lid van Volt. Vanwege die dertien meldingen, zeiden ze, terwijl ik nog altijd geen idee waar het nou precies over ging. Op dat moment besloot ik Dassen, de vereniging Volt en die dertien zogenaamde slachtoffers aan te klagen voor smaad, laster, samenspanning en reputatieschade.
    

      Op 13 maart hebben Dassen en zijn klagers zich verlaagd om 
NRC
 met hun smerige leugens op het verkeerde been te zetten. Alles, echt alles wat in dat artikel wordt beweerd is uit z’n verband getrokken. Ja, ik ben twee jaar geleden dronken geworden op mijn eigen verjaardag, boehoe! Mag dat niet? Moet iets, wat ik vanwege mijn kind liever voor mezelf had gehouden, aan de grote klok gehangen worden?
    

      Of dat verhaal van die ‘tik op de billen’. Dat is dus de klacht van mijn persoonlijke medewerker waar het allemaal mee begon. Een homoseksuele man met wie ik, vóór ik actief werd als Kamerlid, heel amicaal omging. We noemden elkaar ‘meid’, ‘poes’ en ‘schat’ en ja, we hebben elkaar destijds, in het voorbijgaan, weleens een tik tegen de billen gegeven. Het was misschien wel beter geweest als we een harde knip hadden gemaakt toen ik in de Kamer ging werken: van nu af aan gaan we professioneler met elkaar om.
    

      Dan mijn zogenaamd seksueel grensoverschrijdende gedrag: probeer je eens voor te stellen hoe ik, een vrouw van één meter eenenzestig, een man van bijna twee meter zou moeten belagen? Ik heb de app-gesprekken nagelopen van de mensen die zijn leeggelopen in 
NRC
: daar komt niet één ongepaste opmerking in voor! Ik kan onaardig zijn, dat is waar. Achteraf denk ik weleens: jeetje, Nil, dat kon misschien wel iets minder bot of lomp. Tegelijkertijd vind ik het ook niet zo gek dat ik weleens boos word als in de Kamer bepaalde resultaten niet worden behaald. Ik heb geen tijd om iedereen voortdurend een aai over de bol te geven.
    

      En ja, ik vind óók dat we qua uiterlijk representatief voor de dag moeten komen dus heb ik Marieke Koekkoek een keer op haar – laat ik het voorzichtig zeggen – slonzige verschijning aangesproken. Ik snap dat je zoiets niet leuk kunt vinden, maar moet je vervolgens een jaar lang weigeren nog een woord met me te wisselen? Als je tegen een directe collega, hiërarchisch je gelijke, niet durft te zeggen wat je dwarszit, hoe denk je dan een kabinet aan te kunnen spreken? Hiermee laat je toch zien dat je volkomen ongeschikt bent voor dit werk? Het zou wat mij betreft de beste uitkomst van dit hele verhaal zijn, als incompetente mensen zoals Dassen en Koekkoek door een rechter op de vingers worden getikt en daarna zelf besluiten om de politiek te verlaten. Ik zal in ieder geval doorgaan met vechten tot mijn naam is gezuiverd. Dat ben ik aan mijn kind verplicht. Hoe kan ik mijn zoon leren om voor zijn rechten op te komen als ik zelf het goede voorbeeld niet geef?”
    

      “Als je niks van je leven maakt, dan ben je een Turk. En als je iets van je leven maakt, dan ben je nog steeds een Turk. 
You’re damned if you do and you’re damned if you don’t
, weet je wel? Misschien wordt mijn geldingsdrang er juist wel groter door, ja, dat zou best eens kunnen. Ik laat me niet schofferen, ik ga niet zomaar aan de kant. In het begin van ons gesprek hadden we het over de opgejaagde alevieten, ik heb je verteld hoe ik bijna door mijn vader werd vermoord en hoe ik sinds de dood van mijn man als alleenstaande moeder het hoofd boven water moet houden: ik ben een 
fighter
, een 
warrior
. Geen slachtoffer. Ik ben dus ook niet jaloers op mensen die zonder moeite van alles voor elkaar krijgen. Wat ik voor mezelf begeer? Een huisje in Italië waar ik op mijn oude dag kan gaan wonen en alle boeken mag lezen waar ik nu maar niet aan toe lijk te komen. Maar mijn allergrootste wens is natuurlijk dat mijn zoon tevreden en gelukkig wordt. Daar heb ik alles voor over; om straks, voordat ik mijn laatste adem uitblaas, van hem te mogen horen dat ik een goede moeder ben geweest.”
    

    “Het beeld dat mevrouw Gündogan van de situatie schetst, zit vol aantoonbare onjuistheden. Onjuistheden die bovendien via (onder meer) haar eigen media-optredens weerlegd kunnen worden. Mevrouw Gündogan is bij herhaling verzocht gebruik te maken van haar recht op wederhoor, maar dat weigerde ze stelselmatig. In een vroeg stadium (voor het kort geding) gaf mevrouw Gündogan bovendien te kennen dat ze aangifte had gedaan tegen nota bene de melders. Wij richten onze aandacht nu graag op de toekomst.”
  

      
Op het partijcongres zondag in Den Bosch heeft het bestuur van Volt het nodige uit te leggen over de Haagse perikelen. Intussen bouwt Volt in Arnhem en Maastricht 
volop mee aan een nieuw stadsbestuur.

    

      
Als donderslag bij heldere hemel heeft de partij Volt haar prominente Kamerlid Nilüfer Gündogan geschorst als fractielid. Enkele dagen voor de affaire losbarstte, 
sprak Trouw met haar.</p>]]></description>
      <guid>https://www.trouw.nl/politiek/nilufer-gundogan-is-nog-lang-niet-klaar-met-volt-ik-ga-terugpakken-wat-mij-toebehoort~b6dab70a/</guid>
      <pubDate>Sat, 30 Apr 2022 01:00:00 +00:00</pubDate>
    </item>
    <item>
      <title><![CDATA[Pieter Geenen gaat met pensioen: ‘Nee, Anton Dingeman spreekt niet namens mij of… nou ja, misschien een beetje’]]></title>
      <description><![CDATA[<p>Anton Dingeman spreekt niet namens Pieter Geenen, of nou ja, misschien toch wel een beetje. Volgens de tekenaar is het stripfiguurtje ‘meer bescheiden’ en ‘iets lulliger ook’. Geenen heeft veel van zijn creatie geleerd: ‘Dankzij Anton heb ik een ruimere blik op de wereld gekregen’. Op 30 april gaan ze samen met pensioen.
  

      ‘Ik ben in d’n himmel geboren – in de Hemel, om het netjes te zeggen. Dat is een straat in Asten, vlak bij Eindhoven, de stad waar we op mijn achtste naartoe zijn verhuisd. Opgegroeid in een katholieke wereld, tussen de katholieken. Er waren misschien wel protestanten, maar wij kenden ze niet. Ik zong in het koor omdat ik na ieder optreden iets te snoepen kreeg, zat bij de katholieke jeugdvereniging en was tot mijn twaalfde misdienaar. Het was heel vanzelfsprekend allemaal. God bestond, maar ik hield me niet echt met Hem bezig. Als puber ging ik nog naar de mis – de laatste, op het nippertje – maar op een gegeven moment was er van dat hele geloof niet veel meer over.
    

      Rond mijn vijfentwintigste begon religie me weer te interesseren, maar dan vooral als toeschouwer: wat bedoelen mensen als ze zeggen dat ze in God geloven? Wie of wat is God? Voor mij is God iets wat mensen hebben bedacht; een kunstvorm die ze inzetten om naar zichzelf te kunnen kijken, om uiting te geven aan hun verlangens, troost te vinden of tot rust te komen. Dat bedoel ik niet denigrerend trouwens, het fascineert me juist enorm. Ik denk nog steeds met liefde terug aan mijn katholieke jeugd. Een paar jaar geleden ben ik met mijn vrouw naar Lourdes geweest en ik keek mijn ogen uit. Ik vond de verpletterende overtuiging van die mensen – dat een bezoek aan die bedevaartplek hen zou kunnen helpen – oprecht en indrukwekkend. Bidden tot de maagd Maria, heiligen aanroepen, kaarsjes branden: daar is voor mij niets geks aan. Ik kén die omgeving en ik voel me er nog altijd thuis, ook al hoor ik er niet echt meer bij.
    

      Als je me vraagt naar de zin van mijn bestaan, dan zeg ik dat het draait om de mensen met wie ik leef. Daar raak ik steeds meer van doordrongen. Natuurlijk, zolang ik in mijn eentje boven op mijn kamer zit, ben ik heel invoelend en wijs maar zodra ik de wereld binnenstap, wordt het al snel problematisch; dan wind ik me op over mijn omgevallen fiets of schiet ik om iets anders onbenulligs uit mijn slof, maar toch: het besef van tijdelijkheid zorgt ervoor dat ik doorgaans iets meer begrip kan tonen. En dat de liefde groeit.”
    

      “Daar kom je mee op de koffie, zeker als je zoiets bij strenggelovige moslims doet. Na de aanslag op de redactie van 
Charlie Hebdo
, in 2015, zijn cabaretiers, columnisten en striptekenaars een stuk voorzichtiger geworden. Ik ben het onderwerp religie nooit uit de weg gegaan, maar Allah of de profeet Mohammed zal ik niet snel meer tekenen. Wat de lezers van 
Trouw 
betreft: ik heb erg moeten wennen aan het idee dat vloeken bij protestanten zo slecht valt. Wij katholieken zijn toch een stuk vrijmoediger. Zelfs ‘in ’s hemelsnaam’ bleek voor sommige mensen aanstootgevend te zijn. Ik verbaasde me erover, maar omdat ik geen zin had in gedoe, liet ik Anton voortaan vooral ‘Deksels!’ zeggen. Ja, ook wel eens ‘Nondeju!’, maar niet te vaak, want het is nooit mijn bedoeling geweest om mensen te kwetsen.”
    

      “De zondag is een dag waar ik wisselende verhoudingen mee heb gehad. Als kind was ik gewend om naar de kerk te gaan en dan iedere avond met het hele gezin te rikken (Brabantse variant van klaverjassen, AV). Dat ging jarenlang zo door, tot ik begon te puberen en me vooral dood verveelde omdat er op die dag helemaal niets te doen was. Inmiddels vind ik het al jaren weer heel fijn; zo’n stille, plechtige dag van bezinning. De laatste twintig jaar lang moest ik op zondag de strip voor maandag tekenen. Daar komt nu een einde aan. Straks kan ik weer met een goed boek de hele dag op de bank zitten. Een klassieke zondag: even niet met het lichamelijke, maar met het geestelijke leven bezig zijn. Voorgoed zondagsrust. Ik verheug me er nu al op.”
    

    Pieter Geenen (Asten, 1955) studeerde aan de kunstacademie in Den Bosch, was enige jaren freelance-illustrator en begon in 1994 fulltime strips te tekenen. In 2012 won hij de Inktspotprijs voor de beste politieke cartoon. In januari 2009 verscheen de eerste aflevering in de serie ‘De wereld van Anton Dingeman’ in 
Trouw
.
  

      “Mijn vader had een zwarte kuif en een grote neus, mijn moeder ziet er op jeugdfoto’s een beetje uit zoals Meryl Streep. Hij heeft een paar jaar ulo gedaan, zij alleen basisschool, maar het waren toch wel intelligente mensen. Lieve mensen ook. Niet dat hele lieve, zo van: we gaan elkaar de hele dag lopen kussen, maar ze hadden heel goed in de gaten wie wij, mijn twee broers en ik, waren en ze lieten ons behoorlijk vrij in onze keuzes alhoewel ze het misschien niet helemaal eens waren met mijn beslissing om naar de kunstacademie te gaan want: wat kan je daar nou mee doen, later?
    

      Gelukkig had ik al vroeg verkering met Anke, dat vonden ze wel een veilig idee, en rond de tijd dat de kinderen kwamen kon ik ook eindelijk leven van mijn werk. Dat heeft mijn vader nog wel meegekregen, maar de echt succesvolle dingen – zoals de Anton Dingeman-strip, bijvoorbeeld – heeft hij jammer genoeg gemist. Hij is op zijn 74ste gestorven aan… ja, waaraan eigenlijk? Hij had slechte longen, maar bleef toch stevig doorroken, viel, brak zijn heup, kwam in het ziekenhuis terecht, leek weer op te knappen maar is uiteindelijk niet meer thuisgekomen. Als ik aan hem denk, krijg ik wel een beetje een ‘gemiste kans-gevoel’; ik had meer liefde kunnen tonen of mijn waardering moeten uitspreken.
    

      Mijn moeder heeft hem dertig jaar overleefd. Ze is 96 geworden. Met haar kreeg ik wel meer contact, we spraken elkaar elke dag. Aan haar heb ik kunnen laten zien dat ze zich geen zorgen meer hoefde te maken. Ze was trots. Dat jij hier nu zit om mij voor de Tien Geboden-serie te interviewen, zou ze echt geweldig hebben gevonden.
    

      Mijn moeder was heel nuchter over de naderende dood. Ik weet nog dat ze tegen mijn jongere broer – die helaas nog vóór mijn moeder op zijn zestigste aan een maagbloeding zou overlijden – zei: ‘Straks ben ik er niet meer’ en dat hij begon te huilen. Dat verbaasde haar. Het was toch volstrekt normaal dat je doodging? Zo denk ik er ook over. Ik heb niet echt het gevoel dat de tijd dringt, al zijn er best veel vrienden rond hun zeventigste doodgegaan. Word ik zo oud als mijn vader? Of krijg ik er nog dertig jaar bij? Als dat zo is, ben ik spekkoper, want dan kan ik nog goede gesprekken met mijn kinderen voeren – onze band is goed, maar misschien ben ik op dat gebied ook wel iets te gemakzuchtig. En ik kan mijn kleinkinderen zien opgroeien. Als we er zo over praten, denk ik: ik ben al met al toch best goed gevaren. Wat zou het zijn? Geluk? Of Gods zegen? Kies maar.”
    

      “Er zijn in mijn strips heel wat mennekes omgelegd. Ik heb ze laten ontploffen als ze te veel nadachten – ‘Boem!’ – ledenmaten afgehakt, bloed laten stromen, heerlijk! Magere Hein is ook vaak voorbijgekomen: een duidelijk beeld, maar het blijft op een of andere manier toch luchtig. Of hij Anton ook komt halen? Dat weet ik nog niet. Eerst dacht ik erover om gewoon nog één aflevering te maken – zonder verwijzing, afgelopen, klaar – maar ik begin nu toch te twijfelen. Op 30 april komt het laatste stripje. Ik heb nog een week de tijd om een mooi einde voor Anton te bedenken.”
    

      “Vroeger zeiden ze: onkuis is alles wat je zieltje onrein maakt. Het werd nooit expliciet benoemd, maar dat ging natuurlijk over seks. Seks was vies. Je mocht je niet aftrekken en voor het huwelijk met iemand naar bed gaan was ook verboden. Ik heb dit gebod nooit zo serieus genomen. Ik ben ‘gewoon’ heteroseksueel, maar wat mij betreft is er helemaal niets onkuis. Seks met kinderen is vanzelfsprekend uit den boze. Met dieren? Dat is lastiger want je kan een koe niet vragen of ze er prijs op stelt, maar áls ze toestemming geeft, dan zeg ik: doen.”
    

      “Het is een cadeau van heb ik jou daar als je een talent hebt en uit je eigen hoofd kunt putten. Ik hoef nooit te plagiëren, hooguit mezelf als ik een keer ben vergeten dat ik iets al eerder heb getekend. Alles wat ik maak is vintage Geenen, ik heb niks… nee, wacht, de vorm – met die tijdsbalk bovenin – heb ik afgekeken van Victoria Roberts, een Amerikaanse cartoonist. Het tijdschrift 
Hollands Diep 
publiceerde ooit een stripje van haar, over een dag uit het leven van Pablo Picasso, James Joyce of een andere beroemdheid. Dat vond ik wel een leuk idee, zo ben ik het ook gaan doen, maar verder heb ik niks gejat. Nooit.”
    

      “Een krant spreekt nooit één waarheid, er wordt ook heel veel weggelaten. Vandaag is in Japan géén vliegtuig neergestort, er zitten géén mijnwerkers vast onder de grond in Bolivia. Dat is ook allemaal waar, maar het haalt de krant niet. En wat er wél wordt gemeld, kan op heel veel manieren gelezen worden. Ik heb bij Trouw leren inzien dat er véél meer perspectieven op de wereld zijn. Dat is voor mij, persoonlijk, ook goed geweest: ik heb heel snel een oordeel klaar, maar omdat ik het moet vertalen naar een tekening waarin Anton Dingeman het woord krijgt, word ik gedwongen er langer over na te denken.
    

      Nee, Anton spreekt niet namens mij of… nou ja, misschien toch wel een beetje, maar hij is vooral een getuige, iemand die in bepaalde situaties opduikt, een motortje waarmee ik een verhaaltje op gang kan krijgen. Anton is meer bescheiden dan ik. Iets lulliger ook. Hij is de vertegenwoordiger van het redelijke midden, bij hem krijgt iedereen de kans om zijn zegje te doen. Dankzij Anton heb ik een veel ruimere blik op de wereld gekregen.”
    

      “Anke en ik zaten eerst gewoon in dezelfde vriendengroep en toen ik negentien was kregen we verkering. Waarom zou ik haar ontrouw zijn? Ik moet er niet aan denken dat we ooit uit elkaar zouden gaan. Mijn vrouw zegt altijd: ‘En dan moet ik zeker al die kabels opnieuw gaan aansluiten en zo, daar begin ik niet aan!’ Onze liefde verdiept zich nog steeds. Zij heeft me geleerd mededeelzamer te worden, iets meer van mezelf te laten zien. Ik weet niet precies wat me tegenhoudt om me – hoe zeggen ze dat altijd zo mooi? – kwetsbaar op te stellen. Bang om afgewezen te worden? Bang om af te gaan? Het is echt niet zo dat ik daar de hele dag mee rondloop hoor, maar het zou best kunnen dat dit het gevoel is dat er achter schuilgaat: ben ik als mezelf wel interessant genoeg?”
    

      “Mijn vrouw en ik zijn nu al verbijsterd over de welvaart die we hebben. Dit hadden we nooit verwacht toen we vijfendertig, veertig waren. Het heeft wel een tijdje geduurd voordat ik mijn pad gevonden had. Op de middelbare school was ik haantje de voorste, haalde altijd goede cijfers, maar op de kunstacademie bleek ik een middelmatige leerling te zijn. Dat vond ik lastig, ik moest op mijn tenen lopen terwijl mijn studievrienden, echte tekentalenten, fluitend het volgende jaar haalden.
    

      Thuis tekende ik alleen maar mennekes, hele blocnotes vol die ik vervolgens dubbelvouwde en in de prullenbak gooide. Een van de jongens van de academie – met wie ik destijds samenwoonde – viste er op een dag zo’n blocnote uit en zei: ‘Die moet je niet weggooien, Pieter, dat is hartstikke mooi!’ Ik kan me dat moment nog zó goed herinneren: erkenning. Mijn werk was de moeite waard.
    

      Toch lukte het me na de academie niet om een geschikte baan te vinden. Ik had geen zin om te solliciteren omdat ik het idee had dat ik ergens op een kantoor terecht zou komen niet erg aantrekkelijk vond, maar na een tijdje begon het toch wel pijnlijk te worden dat ik nog steeds van een uitkering moest leven. Ik had hoge ideeën over mezelf, ik vond dat ik als kunstenaar heus wel wat voorstelde, maar er kwam niets uit mijn vingers.
    

      Na acht jaar lukte het me om uit die cirkel te stappen en als illustrator aan de slag te gaan. Dat was heel goed voor mijn zelfbeeld. Ik had in een verjaardagssetting ook iets in de melk te brokkelen omdat ik nu óók iemand was die op zijn eigen, bescheiden manier z’n geld verdiende.
    

      Met het werk kwamen, min of meer tegelijkertijd, de kinderen; de start van een bevredigend, praktisch leven. Makkelijk vol te houden, inderdaad, maar nu, na twintig jaar striptekenaar te zijn geweest, is het tijd om andere dingen te gaan doen. Wandelen, studeren, lezen en een beetje schrijven. De geldingsdrang die ik vroeger had, is er niet meer. Ik héb mezelf al bewezen, dus ik kan rustig gaan uitzoeken of het me ook lukt om alleen met woorden een verhaal te vertellen. Ik stop niet. Ik zet gewoon een volgende stap.”
    

      
Schrijver Erik Jan Harmens reist deze zomer met bekende Nederlanders en Belgen naar de plek waar ze zijn opgegroeid. Wat is er nog over van het verleden? Vandaag: terug naar Eindhoven 
met tekenaar Pieter Geenen.</p>]]></description>
      <guid>https://www.trouw.nl/leven/pieter-geenen-gaat-met-pensioen-nee-anton-dingeman-spreekt-niet-namens-mij-of-nou-ja-misschien-een-beetje~bcecbf80/</guid>
      <pubDate>Sat, 23 Apr 2022 09:35:00 +00:00</pubDate>
    </item>
    <item>
      <title><![CDATA[Volgens zangeres Merol is er geen cancelcultuur. ‘Het is nog steeds een mannenwereld’]]></title>
      <description><![CDATA[<p>Je hebt Merol, met een O, en Merel met een E. De artiest – die met een O – wil prikken, schuren en spraakmakend zijn, terwijl die met een E vaak onzeker is; een pleaser die wil dat iedereen van haar houdt. Op het podium versmelten ze voor een paar uur tot één en dezelfde halfgodin: ‘Kijk mij hier shinen! Ik voel me sexy, ik ben de baas.’
  

      “Als ik langer ga nadenken over de schepping en aan wat er vóór die tijd moet zijn geweest – of dáár weer voor! – dan kom ik in een soort misselijkmakende 
loophole 
terecht. Ik vind het wel mooi om aan te nemen dat het is zoals het is, dat de dingen zijn zoals ze zijn, en van daaruit verder te denken. Over de vraag waartoe we hier op aarde zijn, heeft Maarten van Roozendaal ooit een prachtig lied geschreven: ‘Dit leven heeft geen zin, geen zin, maar ík toevallig wel. En vraag me niet waarom, ’t is tegen beter weten in, maar ik heb zin!’
    

      Natuurlijk heb ik niet altijd zin, het gaat met ups en downs, maar ik heb wel het idee dat ik steeds een beetje gelukkiger word. Dat komt vooral doordat ik in de gaten krijg dat iedereen maar wat aanklungelt. Dat is aan de ene kant een beangstigende gedachte – er zitten dus ook mensen op machtige posities die geen idee hebben waar ze mee bezig zijn – maar het stelt me tegelijkertijd gerust: we zijn met allemaal sukkels onder elkaar.”
    

      “Ze vragen me altijd waarom ik die artiestennaam gebruik: Merol, met een O. Wat is er nou zo gek aan? Lady Gaga heet toch ook niet écht zo? Merel is een privépersoon en Merol staat in de etalage. Merol draagt glitterpakjes of komt op het podium uit een reusachtige schelp tevoorschijn. Als een soort halfgodin, ja. Kijk mij hier shinen! Ik voel me sexy, ik ben de baas. En het publiek aanbidt me. Iedereen wil met me trouwen. Helemaal niet waar natuurlijk, maar dat is de afspraak die we voor een paar uur met elkaar hebben gemaakt. Als ik naar een concert van Harry Styles ga, wil ik een halfgod zien staan, voelen dat hij zelf óók denkt dat-ie dat is. Die magie is nodig. Als Harry zichzelf gaat verontschuldigen – zo van: let maar niet op mij – gebeurt er helemaal niks zo’n avond.”
    

      “Mijn nummer 
Kerst met de fam
, begint met: ‘En nou gaan we het godverdomme gezellig hebben!’ Ik spreek die zin niet zelf uit, maar ik heb het wel zo bedacht. Toen mijn vader het voor de eerste keer hoorde, belde hij me op om te vragen of ik zeker wist dat ik dit woord wilde gebruiken. Hij is zelf niet gelovig, maar wel een beetje tegen vloeken. Dat zijn de drie dingen waar hij tegen is: vloeken, roken en tatoeages. Voor mij is het gewoon spreektaal en ik vind dat je in kunst überhaupt niet al te genuanceerd moet worden. Wat had ik dan moeten zeggen? ‘En nu gaan we het verdikkeme gezellig hebben?’ In mijn werk ben ik geen pleaser, in het gewone leven wel. Dus als het waar is wat jij zegt – dat ik hier waarschijnlijk mensen mee kwets – dan vind ik dat echt vervelend, maar ik doe er verder niks mee. Dat zou wat zijn, als ik naar aanleiding van ons gesprek 
Kerst met de fam
 van Spotify zou halen, maar nee: als je echt over dat ene woordje valt, is het misschien geen liedje voor jou en moet je er gewoon niet naar luisteren.”
    

      “Ik heb anderen nodig om me te kunnen ontspannen. Het heeft waarschijnlijk ook met controle te maken: wat gebeurt er als ik tot rust kom en alles loslaat? Ik hoor weleens mensen enthousiast vertellen over van die bijeenkomsten met ayahuasca (Zuid-Amerikaanse hallucinogene drank, AV), 
oh my God
, daar moet ik echt níet aan denken! Ik ben veel te bang voor wat er dan allemaal naar boven komt. Dan ga ik toch liever heel veel drinken, helemaal tot het gaatje om vervolgens een tijdje op de bank te hangen. Met mijn vriend.”
    

      “Laatst kreeg ik van mijn moeder een usb-stick met allemaal gedigitaliseerde homevideo’s. Eén zo’n filmpje was gemaakt op de verjaardag van mijn zusje. Mijn moeder en ik voeren samen een soort schimmenspel op. Zij leest een verhaal voor en ik zit achter een doek en beweeg met allerlei zwarte figuurtjes heen en weer. Toen ik dat zag, schoten de tranen me in de ogen. Nu bijna weer ja, haha… weet je waarom? Omdat ik ineens voor me zag hoe mijn moeder tot diep in de nacht bezig was geweest met knippen en plakken; hoe ze er alles aan heeft gedaan om ons een gelukkige jeugd te bezorgen. Als ik in het openbaar over mijn ouders praat, zeg ik meestal iets over de muzikaliteit van mijn vader, die drummer is geweest, en hoe we samen naar festivals gingen en zo, maar de rol van mijn moeder was minstens zo groot. Zij ging parttime werken omdat ze thuis wilde zijn als mijn zusje en ik uit school kwamen, ze las eindeloos voor, deed allerlei creatieve dingen met ons… Daar zit ik dan, op mijn 31ste, naar die filmpjes te kijken en ik voel hoe mijn hart smelt omdat ik nu pas lijk te beseffen dat ze zo’n lieve, goede moeder voor me is geweest.
    

      We hebben ook een moeilijke tijd gehad, thuis. Op mijn zestiende besloten mijn ouders uit elkaar te gaan. Dat had ik helemaal niet zien aankomen. Het maakte me verdrietig, maar ik voelde me vooral verantwoordelijk. Ik moest opkomen voor mijn zusje. Ik moest ervoor zorgen dat mijn ouders het ‘goed’ zouden maken. Ik bereidde gesprekken voor, maakte briefjes waarin ik opschreef wie wat eventueel zou kunnen zeggen. Ik nam die rol zelf op me, maar dat had ik misschien iets minder actief moeten doen omdat ik heel lang het gevoel bleef houden dat het mijn schuld was dat ze uiteindelijk toch zijn gescheiden. Wat had ik verkeerd gedaan? Dat ging pas over toen mijn ouders allebei een nieuwe relatie hadden. Er viel een last van mijn schouders, alsof mijn taak er eindelijk op zat: ze zijn weer gelukkig, met hun partners, met elkaar. Alles is weer goed. Ze komen nu zelfs met z’n vieren naar mijn concerten toe.”
    

    Merel Baldé (Dordrecht, 1991) studeerde in 2014 af aan de Amsterdamse Toneelschool en Kleinkunstacademie. In 2018 bracht ze, onder de naam Merol, haar eerste EP uit die meteen een paar hits opleverde: 
Lekker met de meiden
 en 
Kerst met de fam
. Daarna volgde een aantal spraakmakender nummers zoals 
Hou je bek en bef me
 en 
Geen reet
. Op 15 april verscheen haar debuutalbum 
Troostprijs
. Info over haar Troostprijs - Tour op 
www.merol.nl
.
  

      “Soms schrik ik van de manier waarop dingen worden goedgepraat, bijvoorbeeld zoals hoe we met dieren omgaan, alsof het geen levende wezens zijn, dingen die je zomaar stuk mag maken. Voor mij hoeven er geen dieren geslacht te worden, maar ik ben niet iemand die anderen de maat wil nemen. Ik vind het een luxe om geen vlees te kunnen eten. Ik bevind me in een bevoorrechte positie, met voldoende geld om vleesvervangers te kunnen kopen. Je kunt van mensen die in armoede leven niet verlangen dat ze zich ook nog eens met het klimaat gaan bezighouden. Dat is een verantwoordelijkheid die welvarende mensen op zich moeten nemen.”
    

      “Misschien heb ik wel veel harten gebroken, ik weet het niet. Soms wist ik het wel, maar dan kon het niet anders. Omdat het niet langer houdbaar was. Omdat ik voor mezelf moest kiezen. Ik heb het vaak te laat door. Dan zet ik mezelf op een tweede plaats omdat ik bang ben dat de ander me zal verlaten als ik zeg wat mijn behoeftes zijn. 
Hou je bek en bef me
 gaat daar inderdaad over, al wilde ik met dat lied ook een groter, overdrachtelijker, punt maken, namelijk dat mannen lang genoeg de dienst hebben uitgemaakt, en dat zij nu eens voor ons op de knieën moeten.
    

      Maar goed, voor mij persoonlijk, zeker: ik vond het vet om in een liedje te kunnen zeggen dat ik wel klaar was met het koffiedrinken en gewoon met iemand naar bed wilde. In het echte leven durf ik dat soort dingen niet, ik ben een schijterd, maar ik merk wel dat de muziek die ik maak mijzelf ook 
empowert
. Ik leer veel van wat Merol allemaal doet en durft. Ik denk dat ze ook best tevreden is over de relatie die ik nu heb. Ik heb een moderne man die geïnteresseerd luistert als ik het heb over feminisme of weer eens losga op het patriarchale systeem, die me soms om advies vraagt, maar van wie ik net zo goed dingen kan leren die in mijn ogen nog altijd typisch mannelijk zijn: duidelijk aangeven waar je grenzen liggen. Tot hier en niet verder.”
    

      “Vrouwen zijn bestolen. Van zorgeloosheid. Van veiligheid. Van vrijheid. Ik heb laatst een heel tof boek gelezen, 
Man en Macht
 (van Kate Manne, AV), waarin wordt uitgelegd hoe de publieke ruimte is ontworpen door en voor mannen. Alles – zelfs de plek waar bushaltes staan – is handiger voor mannen. Wat te doen bij een hartinfarct? Gericht op mannen, terwijl vrouwen heel andere symptomen blijken te hebben.
    

      Ik heb waarschijnlijk last van endometriose, baarmoederhalsverkleving, dat is een aandoening die ervoor zorgt dat ik extreme pijn heb bij ongesteldheid, maar er is nauwelijks onderzoek naar gedaan. Zou dat ook zo zijn als een man ongesteld kon worden? Een man krijgt erectieproblemen: snel, daar moet iets op gevonden worden! Viagra! Ter vergelijking: over de vulva is pas gênant laat ontdekt hoe alles nou precies werkt en in elkaar zit. Het is nog steeds een mannenwereld. Maar nu is er zoiets als de cancelcultuur, zeggen ze dan. O ja? Ik geloof er niks van. Zolang Marc Overmars een maand nadat hij bij Ajax ongevraagd aan allerlei vrouwen dickpics heeft gestuurd al weer bij Antwerp FC aan de slag kan, is er helemaal geen sprake van een cancelcultuur! Het gaat natuurlijk niet alleen over dit ene mannetje; het hele systeem moet worden aangepakt. Misschien moeten we eens naar de rechter stappen.
    

      Ik bedoel: als de overheid met succes kan worden aangeklaagd, waarom ‘de manheid’ dan niet? Het lijkt me wel een leuk experiment. Vrouwen moeten, hoe dan ook, meer macht vergaren. Ik ben voor quota en positieve discriminatie. Het lijkt me te gek om later de baas van mijn eigen label te kunnen zijn omdat ik dan ongelijkheid weg kan werken, de boel in het voordeel van vrouwen kan reorganiseren. Dat lukt nu eenmaal niet als je ergens onder aan de mannenladder staat.”
    

      “Soms worstel ik met de vraag of ik me altijd overal over moet uitspreken. Ik ben slechts een muzikantje, wil mezelf niet groter maken dan ik ben, maar ik heb wel een platform, met heel veel volgers op social media. Er zijn momenten waarop ik – Merol, met een O – wil laten zien waar ik als kunstenaar voor sta. Ten tijde van de Black Lives Matter-demonstraties heb ik duidelijk van me laten horen. Dat protest heeft me echt wakker geschud; ik ben gaan inzien dat racisme vooral een wittemensenprobleem is.
    

      
Silence is violence
: daar ben ik het helemaal mee eens. Ik vind dat ik me móet uitspreken tegen discriminatie en racisme. Het effect daarvan was onmiddellijk zichtbaar: ik ben in die tijd behoorlijk wat volgers kwijtgeraakt. Toch zijn het onderwerpen waarover ik zal blijven posten, net zoals ik liedjes zal blijven schrijven die, prikkend en schurend, iets teweegbrengen. Al verandert er op dat gebied ook wel iets: ik merk dat provocatie steeds minder een onderdeel wordt van mijn artistieke bestaan. Toen ik merkte hoeveel aandacht 
Hou je bek en bef me
 kreeg, dacht ik: o, dat is dus de weg die ik moet bewandelen. Zo krijg je een hit. Dus kwam ik met 
Geen reet
 en 
Foefsafarie
, liedjes waar ik nog steeds blij mee ben, maar die toch iets te veel met effectbejag zijn geschreven. Ik kom erachter dat ik liever een goed liedje wil maken, iets wat langer meegaat. Als het toevallig spraakmakend is, dan is dat mooi meegenomen, maar het mag niet meer het doel op zich zijn.”
    

      “Als puber was ik constant aan het vergelijken en dan vond ik mezelf al snel minder knap, minder leuk of minder getalenteerd dan mijn leeftijdgenoten, maar toen ik eenmaal ging doen wat ik tof vond, werd ik minder onzeker en dus ook minder jaloers. Ik stapte van het toneel over naar de muziekindustrie, alles was nieuw, ik voelde me een soort Alice in Wonderland, tot ik door begon te krijgen hoe dingen werkten, welke belangen er speelden en hoe bepaalde artiesten soms werden voorgetrokken waardoor, helaas, die jaloezie opnieuw de kop opstak.
    

      Ik kan er inmiddels beter tegen, probeer afgunst zo snel mogelijk om te zetten in bewondering, maar ik ben en blijf toch ook een aandachtsjunkie, de halfgodin waar we het eerder over hadden. Best ijdel trouwens, om steeds weer zo’n podium op te klimmen, maar het is 
deep down
 natuurlijk gewoon onzekerheid. Ik ben het meisje met het roze brilletje, ik ben het meisje dat op school gepest werd, ik ben het meisje dat nog steeds door iedereen lief gevonden wil worden en ik vraag eigenlijk maar één ding: ben ik de moeite waard? Ik hoor de mensen schreeuwen in de zaal: ‘Ja! Merol! 
We love you
!’ En ik geloof het. Als ik in mijn kleedkamer zit na te gloeien geloof ik het nog steeds, totdat de onzekerheid toeslaat en ik opnieuw het podium op moet. Ja, best een treurig verhaal haha! Niks zo treurig als mensen die op het podium hun kunstje moeten doen, die applaus nodig hebben om te kunnen presteren. Tegelijkertijd ben ik het gelukkigst op aarde omdat ik iedere dag kan doen wat ik het allerliefste doe.”
    

      
Merel Baldé brak vorig jaar als Merol door met haar hit ‘Lekker met de meiden’. Nu is ze terug met de feministische en seksueel expliciete single ‘Hou je bek en bef me’. 
Op Valentijnsdag.</p>]]></description>
      <guid>https://www.trouw.nl/cultuur-media/volgens-zangeres-merol-is-er-geen-cancelcultuur-het-is-nog-steeds-een-mannenwereld~bf682c9a/</guid>
      <pubDate>Sat, 16 Apr 2022 01:00:00 +00:00</pubDate>
    </item>
    <item>
      <title><![CDATA[Harpiste Lavinia Meijer: ‘Ik ben geneigd om in mijn eigen bubbel te blijven zitten, me zorgen te maken om ‘niet muzikale dingen’’]]></title>
      <description><![CDATA[<p>Lavinia Meijer trad op met Iggy Pop en vroeg hem of ze zijn gedicht 
Mom & Dad
 op muziek mocht zetten. Zijn vraag 
‘Are you still somewhere?’ 
lijkt voor de harpiste, die op haar tweede van Korea naar Nederland kwam, nóg gelaagder.
  

      “Ik maak vaak het grapje dat ik, vanwege mijn harp, wel in de hemel móet komen maar nee, ik geloof niet dat er nog een leven na dit leven is. Het lijkt me, met zoveel leed in de wereld, onmogelijk dat er een god bestaat. Het geloof heeft ook goede kanten, dat zie ik heus wel in, maar religies hebben vooral veel dingen kapotgemaakt… Ik ben, onder andere doordat ik in 2011 Philip Glass (Amerikaanse componist, AV) leerde kennen, wat dichter in de buurt van het boeddhisme gekomen. Een van de mooiste uitgangspunten van het boeddhisme vind ik de gedachte dat tijd geen lijn is die van ‘toen’ naar ‘straks’ loopt. Alles is er al; de ingrediënten zijn aanwezig, de vraag is alleen wat je ermee wil doen.”
    

      “De harp is een soort boomstam in mijn leven, een verlengstuk van mijn stem. Die stam zal er altijd zijn, hij geeft me houvast en ik kan er al de dingetjes die ik gaandeweg tegenkom in ophangen. Toen ik op het conservatorium zat, hoorde ik medestudenten vaak zeggen dat wij, als uitvoerders, slechts het doorgeefluik van de componist waren. Daar ben ik het niet mee eens. Ten eerste zijn er heel veel interpretaties van muziekstukken mogelijk, maar belangrijker nog: er zit een bepaalde magie in de interactie met het publiek. Het geeft mij ongelooflijk veel voldoening om op zo’n manier met mensen in verbinding te komen. Dat gaat via de muziek, ja, maar ik zit daar ook wel een beetje bij. Toch?”
    

      “Het stoorde me altijd enorm als een kunstenaar iets 
‘Untitled’ 
noemde. Kon je niet gewoon even een titel bedenken? Tot ineens het kwartje viel: door een kunstwerk zo te noemen, moet ik mijn eigen verbeeldingskracht gebruiken. Laatst liep ik met Hans den Hartog Jager (kunstcriticus en schrijver, AV) in een Drents natuurgebied waar een kunstroute was uitgezet. We kwamen langs een plek waar allemaal stokjes van verschillende lengtes, in verschillende gradaties groen, in het water waren gezet. Hans vertelde me wat de maker had willen laten zien: iets over de hoogte van planten en zuurtegraad van het water, maar ik had mijn eigen betekenis leuker gevonden. Voor mij waren het rietjes waardoor de mens het sap van de aarde opzuigt. Ik denk dat zoiets ook voor het begrip God kan opgaan: er zijn meerdere interpretaties mogelijk. Als ik tijdens een meditatie de dalai lama – die man is voor mij het symbool voor liefde en vrede – voor me zie, voel ik me veilig en geborgen. Hij is een soort vaderfiguur voor mij, precies zoals God dat voor gelovigen kan zijn.”
    

      “Meditatie geeft me rust. En overzicht. Ik ben geneigd om in mijn eigen bubbel te blijven zitten, me zorgen te maken om ‘niet muzikale dingen’ – zoals mijn docente vroeger zei – waardoor mijn blik dreigt te vernauwen. Door te mediteren open ik mijn vizier. Daarna probeer ik naar de essentie van het ogenblik te gaan. Wat doe ik hier? En stel dat dit mijn laatste dag op aarde is, hoe zou ik die dan éigenlijk willen doorbrengen? Gelukkig kom ik dan altijd uit bij: op deze manier en niet anders.”
    

      “Bij dit gebod denk ik eerst aan mijn adoptieouders. Al snel daarna komt het beeld van mijn biologische vader naar boven. Hij stuurde me een brief, zocht contact met mij en mijn broer, maar ik wilde er eerst niets van weten. Waarom zocht hij nu, na al die jaren, contact?
    

      Toen ik in 2009 voor een concert naar Korea ging – met de mogelijkheid tot een hereniging waar ik op dat moment nog niet voor openstond – kreeg ik… ja, ik denk toch dat ik het een visioen moet noemen: ik zag mijn vader met ons, een tweejarig meisje en een vierjarig jongetje, naar het kindertehuis lopen en ik herinner me dat ik eerst boos werd, maar dat die boosheid daarna omsloeg in dankbaarheid naar mijn adoptieouders. Zij hebben voor ons gezorgd alsof we hun eigen kinderen waren. Er is best vaak spanning geweest thuis – mijn adoptiemoeder is een perfectionist en het voelde lange tijd alsof zij haar eigen hoge verwachtingen op mij projecteerde, terwijl ze me tegelijkertijd ook echt wel vrijliet – maar na dat visioen, dacht ik: wat doet dat er eigenlijk allemaal toe? Waarom kan ik het niet loslaten en meer dankbaar zijn?
    

      Ik besloot op dat moment dat ik mijn vader wilde ontmoeten. Hij kwam naar mijn concert. Ik had geen idee waar hij zat in de zaal, maar het was toch net alsof ik speciaal voor hem speelde. Alsof ik hem via mijn muziek duidelijk kon maken dat hij zich niet langer schuldig hoefde te voelen. Na afloop zagen we elkaar. Hij was heel erg nerveus, verontschuldigde zich tientallen keren. Een Koreaanse vriendin, die als tolk voor ons fungeerde, zei dat mijn vader na de scheiding de kinderen toegewezen had gekregen en dat hij amper geld had om voor ons te zorgen. Dat hij ons daarom had ‘weggedaan’. Ik zei dat ik hem begreep en dat ik hem vergaf. Ik kon me op dat moment nog goed houden, maar heb, toen ik eenmaal in mijn hotel was, urenlang gehuild.
    

      Toen ik naar huis vloog, vroeg ik m’n ouders mij van Schiphol op te halen. Ik had het al zo vaak alleen gedaan, maar dit keer wilde ik per se gearmd met mijn moeder door de hal van het vliegveld lopen.
    

    
Lavinia Meijer 
(op 12 februari 1983 als Soo-Ji No in Bucheon, Zuid-Korea geboren) is een internationaal gevierd harpiste, winnares van Edisons, gouden en platina platen. Op 1 april werd haar cd 
Are You Still Somewhere?
 uitgebracht. Lavinia is tot 27 mei op tournee in Nederland. Kaarten zijn verkrijgbaar via: 
laviniameijer.com
.
  

      Mijn vader en ik hielden via mails contact. Zo kwamen we, een half jaar later, tot een tweede ontmoeting die een heel andere wending zou krijgen. Het eerste wat me opviel was dat mijn vader behoorlijk veel dronk. Hij vertelde over allerlei fysieke klachten en over het zware werk dat hij moest doen om het hoofd boven water te houden. Ik vond het best moeilijk om aan te horen, maar ik heb er uiteindelijk niets mee gedaan. Wat ik wilde was dat hij zich niet langer schuldig zou voelen, en dat hij zich over mij geen zorgen hoefde te maken. Zo had ik het voor mezelf afgekaderd en daar hield ik aan vast. Ik wilde afhankelijkheid en geld buiten onze relatie houden. Maar een jaar later hebben mijn ouders hem, zonder mij hierin te betrekken, geld gegeven. Daarna stopte ons contact abrupt. Wat ik hem ook vroeg: ik kreeg geen antwoord meer. Ik begreep er niks van, tot mijn vriendin vertelde dat hij zich misschien wel had geschaamd voor het feit dat hij geld had aangenomen en daarom niets meer van zich had laten horen. Zij probeerde hem nog een paar keer te bellen, maar er werd niet meer opgenomen. Jaren gingen voorbij. In een zoveelste poging het contact te herstellen, was mijn vriendin verschillende combinaties van een eerder nummer gaan proberen en op een dag had ze beet. Er bleek een soort landelijke nummerwijziging te zijn doorgevoerd, in die tijd was hij de mailwisseling ook kwijtgeraakt… en mijn vader is een totale digibeet; hij had geen idee gehad hoe hij me weer moest bereiken.
    

      Inmiddels ‘praten’ we weer. Over koetjes en kalfjes, maar toch… Het is goed zoals het is. En mijn moeder? Dat vraagt iedereen: wil je háár niet vinden? Het klinkt misschien raar, maar ik vind dat ik daar eerst helemaal aan toe moet zijn, het moet volledig mijn eigen keuze zijn, niet een beslissing die ik neem omdat iedereen het van me verwacht, begrijp je? Ik weet dat ik het risico loop straks misschien te laat te zijn, maar het ligt nu allemaal nog te gevoelig. Geadopteerd zijn heeft een zure en een zoete kant: je bent afgestaan én opgenomen. Ik wil niet dat iemand zich schuldig voelt, niemand teleurstellen, maar ik wil ook zélf niet teleurgesteld worden… Wat nou als ik mijn biologische moeder terugvind en dat ze dan in een heel lastig pakket terechtkomt en mij als een soort indringer in haar leven gaat zien? Misschien is dát uiteindelijk wel mijn grootste angst: dat ik voor een tweede keer zal worden afgewezen.”
    

      “Toen ik mijn biologische vader voor de tweede keer ontmoette, vertelde hij me nog iets… nadat mijn moeder was weggegaan en hij alleen met ons was achtergebleven, was hij behoorlijk in paniek geraakt. Hij had niemand die voor ons kon zorgen als hij als klusjesman overdag zijn geld moest verdienen en vertelde dat hij had overwogen het huis – met ons er in – in brand te steken. Zó diep had hij in de put gezeten; hij had niet aan de beslissing om ons naar een kindertehuis te brengen kunnen ontkomen.
    

      Ik ben hier opgegroeid, met een enorm vangnet, er zijn altijd mensen op wie ik kan rekenen. Door mijn vaders verhaal drong het nog meer tot me door hoe ongelijk het is verdeeld in de wereld, maar ook hoe sterk die schaamtecultuur is in een land zoals Korea. Het begon ermee dat mijn moeder ons na haar scheiding niet mocht meenemen naar een andere relatie. Dat hoort niet. Alles moet volgens het plaatje. Ik herken het streven naar perfectie, maar ik heb nu ook geleerd dat het onmogelijk is om de totale controle over je leven te hebben. Ik ben een stuk milder geworden naar mezelf toe en zie het als een verrijking dat het me is gelukt om dingen los te laten, om ook de schoonheid van imperfectie in te zien.”
    

      “We gingen het huwelijk in met twee simpele regels: we gaan nooit aan kinderen beginnen en als één van ons verliefd wordt op een ander, is het klaar. Na een paar jaar begon toch mijn biologische klok te tikken. Ik ging nadenken over de mogelijkheid om mijn carrière op een lager pitje te zetten en helemaal voor het gezin te gaan. Deze verandering zorgde er onder andere voor dat onze relatie onder spanning kwam te staan. We hielden erg veel van elkaar, maar groeiden toch steeds verder uit elkaar. Uiteindelijk besloot ik dat het beter was om een punt achter ons huwelijk te zetten. Misschien had ik de druk voor mezelf wel te veel opgevoerd. Het voelde na een tijdje alsof er een sluier van me werd afgetrokken; ik kon weer om me heen kijken en proberen te ontdekken wat ik nou werkelijk wilde. Tijdens de twee relaties die ik daarna heb gehad, zag ik de kinderwens langzaam maar zeker als een deur dichtgaan. Dat is deels een keuze, deels een realistisch besef. Ik vind het oké, al zal het idee dat ik moeder had willen worden waarschijnlijk altijd bij me blijven. Misschien gaat de geschiedenis zich herhalen en zal ik op een dag zelf pleegouder worden… Ik ben er nu niet mee bezig. Ik heb ook geen behoefte aan een relatie en voorlopig heb ik handen vol aan dat andere kind: mijn harp.”
    

      “Wie heeft ook alweer gezegd: ‘
Everything has already been done before, but not by me
?’ Als ik iets componeer, doe ik dat intuïtief, maar ik vraag me ook wel eens af of ik niet gewoon iets van iemand anders heb overgenomen. Het is soms een dunne lijn. Maar toen ik in 2012 het album met Philip Glass ging maken (
Glass: Metamorphosis/The Hours
, AV) en ik van een collega te horen dat ik haar idee had gepikt, heb ik wel meteen gezegd dat ik was gevráágd om zijn muziek te arrangeren. Dat moest echt rechtgetrokken worden. Want stelen, dat doe ik niet.”
    

      “Als ik masterclasses geef, ben ik op zoek naar de oprechtheid van het spel. Wat ik nu hoor, is dat ook wat jij bedoelt? Het moet echt zijn. Dat is steeds weer mijn uitgangspunt. Het grappige is dat die waarachtigheid ook tijdgebonden kan zijn, want gedurende een live performance voel ik de vrijheid om dingen bij te stellen. Als ik in een sombere bui ben tijdens het spelen van een droevig stuk, zal het waarschijnlijk nóg droeviger gaan klinken omdat het uit mijn hart komt. Ik kan op zo’n moment niet doen alsof.”
    

      “Een tijdje geleden ben ik begonnen met meditatieoefeningen in groepsverband en daar komen veel interessante onderwerpen langs, bijvoorbeeld: je hebt pijn, je zit helemaal in dat gevoel – ah, zielige ik – tot je gaat wensen dat de mensen om je heen die pijn níet zullen krijgen waardoor je in feite de pijn verdunt en daarmee ook verlicht. Ik heb sowieso altijd een sterke neiging gehad om dingen snel te relativeren: oké, dit was een tegenslag, maar het kan altijd nóg erger. Wat er ook gebeurt: ik ben zélf verantwoordelijk. Dat geldt zowel voor dingen die niet helemaal goed zijn gegaan als voor alles wat tot nu toe beter is gelukt.”</p>]]></description>
      <guid>https://www.trouw.nl/leven/harpiste-lavinia-meijer-ik-ben-geneigd-om-in-mijn-eigen-bubbel-te-blijven-zitten-me-zorgen-te-maken-om-niet-muzikale-dingen~b81d24d6/</guid>
      <pubDate>Sat, 2 Apr 2022 12:02:00 +00:00</pubDate>
    </item>
    <item>
      <title><![CDATA[Actrice Loes Luca: ‘Alleen op het toneel gaat de beerput soms een heel klein beetje open’]]></title>
      <description><![CDATA[<p>Ze heeft lang gedacht dat alles opgelost kon worden. Schouders eronder. Niet piepen. Loes Luca (68) werd bekend om haar komische rollen, maar durft de laatste jaren steeds vaker te laten zien wat zich afspeelt in haar hoofd: ‘Soms ben ik bang, soms doet het zeer. Het is wat het is.’
  

      “Geloven, dat leek me nou zó mooi. Ik ging naar de zondagsschool, vrat de verhalen over zoutpilaren, wonderbaarlijke genezingen en zeeën die in tweeën werden gesplitst, maar ik genoot vooral van het zingen. Ik ken al die liedjes nog. Haven, haven, veilige haven! Mijn paradijs, eind van m’n reis eh… lalalalaaa… vrij is de kust, want de loods is aan boord, doebie doebie daaaa!
    

      Mijn vader moest er niks van hebben. De juffrouw van de zondagsschool – ‘Die trut!’ – was bij ons thuis niet welkom. Als ik, heel devoot, op mijn knietjes voor het bed ging zitten om te bidden, legde ik er een spiegeltje en een kammetje naast zodat ik, als hij ineens zou binnen stappen, meteen kon doen alsof ik met iets héél anders bezig was. Waar ik om vroeg? Geen idee. Ik bad omdat ik het zo’n mooi beeld vond. Ik hád wel hulp nodig, maar ik denk dat ik me dat toen nog niet realiseerde.”
    

    
Loes Luca
 (Rotterdam, 1953) is actrice, bekend van de toneelbewerking en verfilming van Annie M.G. Schmidts 
Ja zuster, nee zuster
 en de nieuwe versie van
 ’t Schaep met de 5 pooten
. Vorig jaar was ze, onder meer, te zien in de tv-serie 
Maud en Babs
 en in de film 
Casa Coco
. In februari ging haar, door Maria Goos geschreven , theatervoorstelling
 Uit het hoofd
 in première. Voor de volledige speellijst, zie: 
www.kikproductions.nl
.
  

      “Ik werd ooit genomineerd voor een Gouden Kalf, won een Musical Award en een Rembrandt Award, maar ik geef helemaal niets om prijzen. Ik doe dit omdat… ja, waarom doe ik dit eigenlijk? Die gedachte maakt me bij iedere première weer zenuwachtig. De nieuwe voorstelling (
Uit het hoofd
, geschreven door Maria Goos, AV) gaat grotendeels over mijn leven, en nu hoop ik maar dat mensen niet gaan denken dat ik mezelf zo ontzettend belangrijk vind. Ik wil entertainen, maar ik heb ook iets te vertellen waar het publiek zich misschien in kan herkennen. Ik wil mijn inzichten delen. Over gescheiden ouders en homoseksualiteit, maar ook over de angst voor het leven, en hoe je daar mee om kunt gaan.”
    

      “Je ziet mij niet snel de barricaden op klimmen, ik wil niemand kwetsen en provoceren is ook niet aan mij besteed. Of dat een opvoedingskwestie is weet ik niet. De eerste negen jaar van mijn leven woonden we bij opoe in huis. Ze was een stevige, eerlijke Rotterdamse, met het hart op de tong. Een nette vrouw, maar ook iemand die haar handen aan de gordijnen afveegde als ze een makreeltje had gegeten. Ik kan me geen concrete levenslessen herinneren – behalve: verzorg je nagels, poets je tanden en spoel je borsten af met koud water dan blijven ze mooi overeind staan – maar ze was zeker de katalysator in ons huishouden. Bij opoe kon ik altijd terecht.”
    

      “Vroeger kwam ik tot rust door te roken, maar dat doe ik jammer genoeg niet meer, want het schijnt héél slecht te zijn. Ik drink wijntjes. Of kopjes thee. Ik doe stomme spelletjes op mijn telefoon, schrijf me af en toe in voor een lesje pilates op de sportschool, en ik heb een brei-unit, daar in het hoekje van de bank. Ja, Arjan, ik brei. En dat kan je gek vinden – jawel, je trok een raar gezicht! – maar ik vind het heel rustgevend. Jammer dat je niet reageerde zoals de meeste mensen doen: ‘O, wat leuk, Loes! En wat brei je zoal?’ Dan had ik kunnen zeggen: sjaaltjes van restjes wol, babyschoentjes op vier pennen, van alles en nog wat. Misschien had ik je dan ook het hesje laten zien waar ik momenteel mee bezig ben. Maar ja. Dat gaat nu niet door.”
    

      “Luuk, mijn vader, had verkering met een vriendin van mijn moeder, maar toen zij op vakantie ging, zei hij: ‘Heb jij het nog nooit gedaan? Nou, je vriendin wel hoor, dus hup, doe maar even je beentjes van elkaar.’ Dat heeft mama gedaan. En toen kwam ik. Ze was pas negentien.
    

      Ze trokken bij opoe in en lieten de opvoeding min of meer aan haar over.
    

      Mijn moeder had twee schoonmaakadressen en was overdag weg, mijn vader werkte niet, maar had het vooral druk met al z’n vriendjes die hij thuis ontving; hij bleek veel meer om mannen dan om vrouwen te geven. Mijn moeder had op een gegeven moment ook een ander. Het duurde even voordat ik in de gaten had dat het onze dokter was. Als ik één keer hoestte, stond hij al bij ons op de stoep.
    

      Mijn ouders hadden het niet echt leuk samen. Mijn vader vond mijn moeder een tut. Als hij aan tafel met luciferhoutjes iets in elkaar zat te knutselen, moest hij alles opruimen zodra we gingen eten. Dat vond hij tuttig. En ze wás ook tuttig. Ik ging met hem tegen haar samenspannen.
    

      Luuk was ook veel grappiger. Deed bijvoorbeeld in de tram alsof hij invalide was en als een medepassagier met tegenzin zijn plek aan hem afstond, nam hij krankzinnig lang de tijd om te gaan zitten. Ik stond er met een droevig gezicht bij, want ik moest het verdrietige dochtertje spelen. Zodra we onze bestemming hadden bereikt, kwam mijn vader weer tergend langzaam overeind en als we dan ein-de-lijk waren uitgestapt, trok hij gekke bekken naar de verbijsterde medereizigers en begon als een dolle op en neer te springen. Dat is toch leuk? Niemand had zo’n vader als ik.
    

      Toen opoe overleed, zat ik, als negenjarige, opeens opgescheept met twee mensen die allebei nog heel veel uit te zoeken hadden. Mijn vader vertrok, en ik ging met mijn moeder in een flatje wonen. Vanaf dat moment ben ik, denk ik nu, dingen goed gaan maken. We deden alles samen. Van het geld dat ik met m’n eerste baantje verdiende, kocht ik een koffiezetapparaat voor haar. Toen ik op mijn zeventiende als au pair in Frankrijk ging werken, liet ik mijn moeder overkomen. We gingen samen naar restaurants. Samen gezellige dingen doen.
    

      Mama was er altijd, overal, bij. Altijd op de eerste rij. Ik regelde alles voor haar. Dat heb ik een leven lang volgehouden. Ook toen ze acht jaar geleden begon te dementeren. Ik heb net zo lang voor haar gezorgd tot het niet langer kon. Ze is nu 88 en woont in een verzorgingshuis… ik heb óók voor mijn vader gezorgd trouwens. Een half jaar lang, tot het moment waarop hij op zijn 63ste aan longkanker zou overlijden. Dus of ik mijn vader en moeder heb geëerd? Zó. Zó! Nou en of. En ik doe het nog steeds.”
    

      “Mama heeft op haar tachtigste een euthanasieverklaring getekend, maar toen de dokter beginnende dementie vaststelde, wilde ze daar niets meer van weten. Ik denk dat ze ’m voor mij had ingevuld. Omdat ik het zo graag wilde. Omdat het mij zo vreselijk leek dat ze in de mensonterende toestand terecht zou komen waar ze nu in verkeert.
    

      Ik heb zo verschrikkelijk veel verdriet gehad, dat wil je niet weten… in de eerste jaren leken al mijn moeders negatieve trekjes te worden uitvergroot. Ik dacht dat ik haar daar nog op kon aanspreken; dat ik het – op z’n Loes Luca’s – wel zou kunnen bijsleutelen, maar dat ging niet. Ze zakte steeds verder weg. En ik werd boos, ik schold haar uit: mens, wees nou eens dapper, zet je schouders eronder! Ik kreeg een hekel aan de vrouw van wie ik zoveel had gehouden. Er moest een psycholoog aan te pas komen om me weer een beetje overeind te helpen, dat hielp, maar toen ze het over vroeger wilde gaan hebben, ben ik gestopt met die gesprekken. Die beerput hoefde voor mij niet open. Hou het deksel er maar op. Niet piepen.
    

      Nina, mijn dochter, zegt altijd: ‘Als jouw been eraf valt, zal je zeggen: lopen jullie alvast maar door hoor. Ik ben iets later!’ Ik zal ook nooit in zo’n zelfde situatie terechtkomen. Dit is zó naar, zó afschuwelijk – dat wil je niemand aandoen. Ik heb een poedertje in huis waarmee ik er zelf een einde aan kan maken. Niet dat ik het van plan ben hoor, maar als het nodig is, kan ik in ieder geval zelf die beslissing nemen.”
    

      “Nina’s vader ging er met een ander vandoor. Dat vond ik toen verschrikkelijk en het was ook niet zo fijn dat hij me verliet terwijl mijn vader net lag dood te gaan, maar we zijn nog steeds gek op elkaar – ook al wil hij dat niet toegeven – en als dat, toen, allemaal niet was gebeurd, zou ik ook Harald, de liefde van mijn leven, hebben misgelopen.
    

      Harald en ik werkten samen. Ik vertelde hem iedere avond over mijn ex en mijn stervende vader, en op een gegeven moment merkte ik dat hij gek op me was. ‘Dat kan toch niet’, zei ik, ‘je hebt een vrouw en drie kinderen! Daar ga ik echt niet aan beginnen.’ Ik hoor het mezelf nog tegen mijn moeder zeggen: ‘Hij moet niet denken dat-ie hier zomaar kan intrekken!’ Een paar maanden later woonden we samen.
    

      Harald heeft zijn vrouw voor mij verlaten, ja, maar als hij het toen niet had gedaan was hij later wel bij haar weggegaan. Zijn kinderen zijn wel eens boos op me geweest. ‘Je hebt papa van mama afgepakt’, zeiden ze. ‘Nee’, zei ik, ‘ik heb papa van mama gekregen. En ik ben heel blij met hem.’
    

      Het ging niet altijd even makkelijk, ik heb mezelf weleens opzij moeten zetten, maar uiteindelijk is dat hele, bonte gezelschap wel bij elkaar gebleven. Als ik een première heb, zit iedereen op de voorste rij: Nina, mijn ex, de drie jongens die hij na mij nog heeft gekregen, de kinderen van Harald, zijn ex, haar ‘nieuwe’ man met zijn kinderen: iedereen is er. Behalve Harald.
    

      Hij is in 2008, op 52-jarige leeftijd, aan hartfalen overleden. Gek idee: hij is al langer dood dan dat we samen waren, maar ik ben nog steeds met hem. Ik weet dat Harald het prima zou vinden als ik iets met een ander zou krijgen, maar het is er nooit van gekomen. Kom ik niet de juiste mannen tegen of lukt het me niet om zulke gevoelens toe te laten? Ik weet het niet.”
    

      “Heb ik één keer gedaan, maar dat ging eigenlijk per ongeluk. Het was tijdens mijn studententijd in Utrecht. Ik moest een stofje hebben. Teak-stof, wit met blauwe strepen. Een vriend van me stond buiten de winkel te wachten, dus ik liep even met die rol naar hem toe en zei: ‘Kijk, dit bedoel ik’. Zegt hij: ‘Je kan er nu gewoon mee weglopen’. Dat heb ik toen om een of andere reden gedaan. Ik klemde die rol onder mijn arm en heb het op een rennen gezet. Bespottelijk toch? En ik durfde ’m ook niet meer terug te brengen. Het was helemaal niet mijn intentie om iets te jatten. Doodeng! Als ik een winkel binnenloop, laat ik mijn tas bij de ingang staan omdat ik bang ben dat ze denken dat ik er wat in ga stoppen. Dus nee. Ik ben beslist geen pikkedief.”
    

      “Dat wordt mij vaker gevraagd: ben je nu jezelf of speel je iemand? Ik gooi het sowieso graag op de lach, dat is waar. Daar gaat mijn voorstelling ook over. Op een gegeven moment zeg ik tegen mijn tegenspeelster, een jonge actrice: ‘Kom op, dit is niet leuk voor de mensen!’ ‘Moet het dan altijd leuk zijn?’ vraagt ze. ‘Ja, dat willen ze!’ ‘Hoe weet je dat?’ ‘Nou, vijftig jaar ervaring.’
    

      Ik ben in het gewone leven ook iemand die alle bordjes in de lucht wil houden. Hoe gaat het met haar? Even een extra draai geven? O, hij is gevallen… laten liggen of weer op het stokje zetten? Dat is ergens in die jeugd ontstaan natuurlijk. Hoe is het anders mogelijk dat een introvert meisje zó’n drukteschopper is geworden? Ik denk dat ik op het toneel, heel af en toe, het deksel van die beerput wel een beetje durf op te tillen. Wat er dan tevoorschijn komt? Ja zeg, nou, eh… verdriet. Ik wil daar niet te lang bij stil blijven staan, want ik heb een hartstikke gelukkig, rijkgevuld leven, maar als ik aan dat meisje denk, dan: poeh.
    

      Daar ging waarschijnlijk ook die woede over toen mijn moeder ging dementeren. Waarom moet ik eigenlijk voor jou zorgen? Had het niet andersom moeten zijn? Tot mijn negende was ik op mezelf aangewezen. Ik snap het wel: mama stond, met een niet werkende, homoseksuele man die zich helemaal nergens iets van aantrok, in de overlevingsstand. Ik heb daardoor geleerd om alles zélf te doen, zo snel mogelijk aan te pakken. Angst? Wegstoppen. Pijn? Negeren. Daar begint de laatste jaren verandering in te komen. Soms ben ik bang, soms doet het zeer. Ik hoef niet alles weg te lachen, mezelf niet groot te houden. Het is wat het is.”
    

      “Begeren, begeren… ik weet het niet hoor. Nou heb ik het niet slecht hè? Ik heb een rijk gevuld leven: een mooi huis, fantastische mensen om me heen, altijd iets te doen en elke dag eten op tafel. Ik zou wel graag weer willen gaan reizen, maar dat kan niet zolang mijn moeder nog leeft. Ik moet er zijn als zij me nodig heeft – terwijl ze vaak niet eens meer weet wie ik ben. Ik zit gevangen in de Alzheimer-gevangenis. Haar dood zal mijn bevrijding zijn.
    

      Dat klinkt vreselijk, maar ze is er in feite al jaren niet meer. Ooit was ze een keurig verzorgde vrouw, met mooie sieraden en een prachtig decolleté, lekker opgetut, alles tiptop in orde, maar nu is ze een beestje, een zichzelf bevuilend beestje. Niet gelukkig, niet ongelukkig. Niks. Leeg. Het is uit liefde als ik zeg dat ik hoop dat het niet lang meer hoeft te duren. Alleen maar liefde.”
    

      
Actrice Loes Luca kon twee jaar nauwelijks werken toen ze voor haar dementerende moeder zorgde, vertelt ze in interviews. In de nieuwe dramaserie Maud & Babs (Max) op zondag speelt ze moeder Barbara Martens die zelf beginnende vergeetachtigheid en desoriëntatie heeft. Via gele post-its in de kast herinnert ze zichzelf aan de meest 
basale dingen.</p>]]></description>
      <guid>https://www.trouw.nl/cultuur-media/actrice-loes-luca-alleen-op-het-toneel-gaat-de-beerput-soms-een-heel-klein-beetje-open~bcdce331/</guid>
      <pubDate>Sat, 5 Mar 2022 17:52:00 +00:00</pubDate>
    </item>
    <item>
      <title><![CDATA[Mylou Frencken: ‘Schokkend dat sommige mannen in onze maatschappij zich nog altijd onkwetsbaar wanen’]]></title>
      <description><![CDATA[<p>Ze is de dochter van een lieve maar ‘bizarre’ vader, had als student een relatie met haar docent en werd al op haar veertigste weduwe. Jarenlang heeft theatermaker Mylou Frencken (55) het idee gehad dat ze werd geleefd, maar de laatste tijd lukt het heel aardig om zélf het leven vorm te geven.
  

      ‘Vlak voor mijn zesde verjaardag zei mijn moeder dat ze een bijbel voor me zou gaan kopen. Ik had geen idee wat dat was. ‘Een kinderboekje over God’, zei ze. Ik verstond ‘kinderhoekje’, een soort gezellige poppenhoek, maar toen kreeg ik dus dat boek, met een man met een baard op de voorkant. Ik ben vlak voor kerst jarig, het was een stemmig cadeau dat voor mij al snel een gezellige betekenis kreeg omdat mijn moeder er ’s avonds uit voorlas, maar toch… ik kon het niet helemaal plaatsen. Dat lag vooral aan de manier waarop het geloof in mijn omgeving werd beleefd. Ik herinner me dat we een keer met mijn opa en oma, de ouders van mijn vader, naar de katholieke kerk gingen, hoe koud het daar was en hoe raar ik die mannen in jurken vond. Eng, donker, opgesloten: dat is de sfeer die het bij me oproept. Alsof er ineens niks meer mag. Ik kan nog steeds niet tegen dat soort plechtigheid. Er moet een beetje gelachen worden. Ik geloof heus wel in iets ‘hogers’ en ik ken ook mensen die sterker zijn ingetuned op eh de kosmos, of zo, maar ik hou niet zo van al die strenge regeltjes. Je weet zelf vaak wel wat goed of fout is. Ik ben erg van: volg de pijlen.”
    

      “Ik wil gezien worden. Niet opgaan in de grote, grijze massa. Dat is ook wat ik als kunstenaar probeer te doen: met kleur, vorm en gekkigheid de werkelijkheid nét even een andere draai geven.”
    

      “Een paar jaar geleden maakte ik, samen met Gerrie Hondius en twee violistes, een eigen uitvoering van de 
Mattheus Passie
, maar de violistes kregen ruzie dus nu gaan we zonder hen in Theater De Liefde een 
Messias Revue
 opvoeren. Wie was Jezus? Wat is de betekenis van die gast in ons leven? Ik zou mezelf voor de publiciteitsfoto als Jezus verkleden en Gerrie zei: ‘Je moet even naar Jan Monnikendam’ – dat is feestwinkel, hier in Haarlem – ‘voor een baard en een snor’. Dus ik stapte daar naar binnen en keek mijn ogen uit: er was sinds mijn jeugd helemaal niets veranderd!
    

      Ik zei tegen de best wel vlotte, jonge man achter de toonbank dat ik op zoek was naar de betere plaksnor. Een Jezus-snor. ‘Een Jezus-snor?’ ‘Ja’, zei ik, ‘zo’n zeiksnor.’ Ik geloof dat hij die opmerking niet echt op prijs stelde. En ik denk dat er mensen zullen zijn die de foto – of misschien de revue zelf – een provocatie zullen vinden, maar zo is het echt niet bedoeld. Ik vind het gewoon leuk om er een beetje de draak mee te steken, maar dat mag toch? Jezus is ook van mij. Hij stond in mijn kinderbijbel, hij hoort bij mijn cultuur. Over de snor van Mohammed zal ik niet snel een grap maken, nee. Iets roepen over een religie waar je zo ver van af staat, vind ik ongepast. Als je daar gedoe mee krijgt, is dat volkomen terecht.”
    

      “Winkelen verdooft en van lekker in het bos rondlopen kan ik ook heel rustig worden, maar op de achtergrond speelt toch altijd de gedachte mee dat er nog van alles moet gebeuren. Ik ben namelijk een enorme uitsteller, een vluchter, een ontwijker. Op maandagochtend doe ik niets, maar dat is ook niet echt een rustmoment; dan ontwijk ik alles gewoon iets hardnekkiger.”
    

      “Laatst herinnerde ik me hoe ik bij mijn ouders in bed lag. We woonden nog in Amsterdam, aan de Amstel, hoek Herengracht. Mijn moeder ging op een gegeven moment thee zetten, waarna ik zo dicht mogelijk tegen mijn vader aankroop en probeerde om steeds op hetzelfde moment adem te halen.
    

      Ik ben de oudste. Ik was heel erg gewenst. Dat kan ik zien aan de enorme hoeveelheid baby- en kinderfoto’s die ze van mij hebben gemaakt. Voor mijn gevoel kwam er aan die paradijselijke toestand een einde toen we naar Haarlem verhuisden waar mijn vader notaris werd. Mijn broer en mijn zus waren inmiddels geboren. Mijn vader was ontzettend leuk met kleine kinderen en ik was als vijfjarige, denk ik, toch al iets te oud voor hem.
    

      Rond die tijd begon hij ook steeds meer last van allerlei angsten te krijgen. Angsten. Zo werd dat toen nog genoemd. Tegenwoordig zeg je bipolair, of manisch-depressief. Hij was bang voor grote menigten, durfde als we op wintersportvakantie waren ineens niet meer in de skilift en verzon tijdens het WK voetbal een spel met gele en rode kaarten waarmee hij wereldwijd succes zou behalen. Grappig genoeg lachte hij zelf het hardst als er van zo’n idee niks terechtkwam. De grootste klap kwam toen mijn vader als notaris meegesleurd raakte in een bedenkelijke zaak die zijn sombere buien nog zwaarder maakten.
    

      Op een dag vonden mijn broer en zus een afscheidsbrief waarin hij schreef dat hij het Spaarne in zou lopen. Ze vonden hem gelukkig op tijd en hij herstelde min of meer. Twee jaar later kondigde hij aan dat we zijn bevrijding moesten vieren: hij had de navelstreng met zijn moeder doorgeknipt.
    

      Eenmaal met pensioen raakte hij de structuur in zijn leven kwijt en leek hij zich over te geven aan die manische momenten. Als hij zich ‘goed’ voelde, waande mijn vader zich weer jong en bleef hij veel te lang in de kroeg zitten. Hij verwaarloosde zijn gezondheid, liep een longontsteking op en stierf een dag voordat hij eindelijk naar de dokter durfde te gaan. Hij is 74 geworden. Een bizarre, charmante, interessante, grappige man, maar ook een lastige vader die veel aandacht naar zich toe trok.
    

      Het was gezellig bij ons thuis, alles zag er mooi en smaakvol uit, maar ons gezin bestond uit vijf losse mensen. Er was iets. Iets wat lastig te benoemen was. Iets wat er voor zorgde dat we maar moeilijk één geheel konden vormen.
    

      Mijn moeder heeft later nog tien jaar een relatie met een lieve, leuke, attente man gehad. Ik vond het mooi en bevrijdend om haar in een heel ander leven mee te maken. De afstandelijkheid die ik tijdens mijn jeugd weleens had gevoeld – ongetwijfeld veroorzaakt door het gedoe met mijn vader – was helemaal verdwenen. Ze is nu 78. Soms denk ik er aan dat ze op een dag ook dood zal gaan. Dat kan me enorm emotioneren, weet je dat? Want wie ben ik eigenlijk, als mijn ouders er niet meer zijn om mij te zien?
    

      Maar goed, ik ga nu even wat lichten aan doen. Anders word ik somber.”
    

      “In mijn pubertijd hielden mijn vriendinnen en ik een zwarte lijst bij. Er waren bepaalde mensen, die moesten gewoon dood. Het is om je kapot te schamen, maar wij waren niet meer dan een sneu meisjesclubje, bang voor alles en iedereen. En alles wat lastig of moeilijk was, moest maar uit de weg worden geruimd. Nu? Nu hoeft er niemand meer dood. Het is niet zo dat ik milder ben geworden; ik ben altijd mild geweest. Er mag van mij een heleboel. Ik kan me van alles voorstellen en denk al snel: wie ben ik om een ander te veroordelen?”
    

      “Op een gegeven moment kwam ik erachter dat ik me veilig voelde bij tamelijk onveilige mannen. Tot ik Bert tegenkwam (Bert Klunder, cabaretier, regisseur en columnist, overleden in 2006, AV). Hij was groot, steady en in tegenstelling tot de man die ik voor hem had gehad, was hij ook niet het bedriegerstype. Maar Bert was wel dominant. Alles draaide om Bert – precies zoals het bij mijn vader het geval was geweest. Alweer was ik degene die moest inschikken; de vrouw die maar gewoon een beetje om de ander heen moest zien te leven.
    

      Dat was zo verwarrend toen Bert een hersenbloeding kreeg en overleed: ik was er helemaal kapot van, maar het was óók net alsof ik mocht gaan uitvinden wie ik zelf eigenlijk was. Rouw is ingewikkeld. Rouw is zó ingewikkeld. Bert ís er nog steeds. Ik zie hem als ik naar onze dochter kijk. Ik zie hem als ik zijn vrienden uit de cabaretwereld ontmoet. Hij zal altijd bij me blijven.
    

      Mijn huidige man (Frénk van der Linden, journalist en schrijver, AV) kan op zijn manier ook best dominant zijn. Misschien zoek ik, onbewust, nog steeds naar iemand die me gaat helpen als het moeilijk wordt. Wat ik heb moeten leren is: zeggen wanneer ik iets wil. En wanneer niet. Het is een constant gedoe. Frénk is, door zijn getraumatiseerde jeugd en zijn getroebleerde ouders, overdreven beschermend naar mij toe. Ik denk vaak: Jezus, man, ik ben je moeder niet! Bij Bert voelde ik me soms juist in de steek gelaten. Hee, je zou me toch beschermen? Wat krijgen we nou?
    

      Binnen de relatie met Frénk heb ik een gebied gevonden dat groot genoeg is om helemaal mezelf te kunnen zijn. Als ik even de weg kwijt ben, of iets niet begrijp, voel ik dat het ‘mag’ van hem; dat hij het accepteert en liefdevol aanvaardt. In het begin was dat nog weleens lastig. Alles moest meteen uitgesproken en opgelost worden. Dat hoeft nu niet meer. Het komt altijd goed. Daar hebben we allebei vertrouwen in.”
    

      “Eerst kon ik er nog wel om lachen dat Rutte graag naar ‘De Toppers’ ging, maar inmiddels vind ik het zó denigrerend, zó afschuwelijk dat we het, in ons leuke Nederland, met dit soort enorme eikels aan de top moeten doen. Het etiket van ‘de linkse hobby’ is weer helemaal terug. Kunst is waardeloos, onbelangrijk en hoeft niet serieus genomen te worden. Ik ben een ei, politiek gezien, maar ik snap al sinds mijn twaalfde niet waarom het nodig is dat de economie almaar groeit. We moeten vooruit! Maar waar naartoe? Ik vind het een griezelig beeld, een beetje zoals het heelal waar maar geen einde aan komt. En is het niet zo dat je door zelf steeds meer te verzamelen anderen tekortdoet?”
    

      “Het is goed dat de verhalen over seksueel grensoverschrijdend gedrag verteld worden; dat je niet bang meer hoeft te zijn om voor leugenaar of aansteller te worden uitgemaakt. De dickpic-cultuur die nu wordt blootgelegd lijkt een laatste oprisping: omdat vrouwen veel krachtiger en machtiger zijn geworden, komen we ineens zó dichtbij dat we er met knuppelplaatjes onder gehouden moeten worden. Maar het is vooral schokkend om te merken dat sommige mannen in onze maatschappij zich nog altijd onkwetsbaar wanen.
    

      Ik heb zelf ook met zo’n machtsverhouding te maken gehad. Ik kreeg als 22-jarige student op de Amsterdamse Theaterschool een verhouding met een docent die daar artistiek leider was. Hij zei dat het beter was om er met niemand over te praten, maar daar trok ik me niets van aan. Ik voelde mezelf bijzonder, had ook het idee dat we samen verder zouden gaan, maar vlak voor het einde van de opleiding kreeg ik van hem te horen dat hij weliswaar héél véél van me hield, maar dat het toch beter was om… Afijn, ik werd gedumpt voor een van zijn medewerksters op de Theaterschool op wie hij zijn oog op had laten vallen.
    

      Ik was gekwetst, natuurlijk, maar ik begon ook in te zien hoe slecht ik het had gedaan op school en hoe ver ik, door die volkomen ongelijkwaardige verhouding, van mezelf verwijderd was geraakt. Ik heb me heel lang verdrietig gevoeld. Onzeker. Wiebelig. Ik heb de schoolleiding er op aangesproken, maar er werd duidelijk niets met mijn verhaal gedaan.
    

      Het is gek hoe die dingen kunnen veranderen: toen ik een paar jaar geleden in interviews over vrijuit over die verhouding sprak, werd dat nog door niemand opgepikt. Zelfs nadat ik in 
Echt Gebeurd
 (een doorlopende cabaretvoorstelling in Toomler, Amsterdam, georganiseerd door Micha Wertheim, AV) over mijn relatie met de docent had verteld, bleef het stil. Pas in 2015, toen ik had meegewerkt aan een groot Volkskrant-artikel over die relationele toestanden op de Theaterschool kwamen de reacties los. Het was nog voor #MeToo, dus ik moest me al snel verklaren: waarom kom jij, zoveel jaren later, ineens met dit soort aantijgingen? Wat zijn dit voor ouwe koeien? Het raakte me wéér. Ik moest m’n mond houden. Ik had geen recht van spreken. Ik had het toch ook zelf gewild? Zeker, ik moest – en wilde ook – naar mijn eigen rol kijken, maar ik was een studente en hij was de docent die nota bene mijn werk moest beoordelen. En ik bleek dus niet de eerste of de laatste te zijn met wie hij op die manier was omgegaan. Aan die onfrisse cultuur had al veel eerder een einde gemaakt moeten worden.”
    

      “Als kind had ik een angst om onzichtbaar te zijn. Vergeleken met al mijn mooie neven en nichten vond ik mezelf nogal miezemuizerig. Mijn vader zei altijd, als het over anderen ging: ‘Dat is iemand. Ja, dat is écht iemand!’ Waardoor mijn broer, mijn zus en ik heel lang het gevoel hebben gehad dat we iemand moesten worden.
    

      Ik zit nu in een spannende fase van mijn leven: ik wil als directeur van Theater de Liefde iets voor anderen betekenen, mijn collega’s het podium geven, maar ik zou ook graag over die rare rotzooi in mezelf – al de moeilijk te hanteren gevoelens, al het oude verdriet – nog een paar mooie liedjes willen schrijven. Diamantjes slijpen uit allerlei gruis dat door de jaren heen in mijn reservoir terecht is gekomen. Niet om te bewijzen dat ik het kan, maar om te laten zien wie ik ben.”
    

    Mylou Frencken (Amsterdam, 1966) studeerde aan de Amsterdamse Theaterschool. Ze maakt cabaretvoorstellingen, schrijft de mooiste theaterliedjes – 
Geduld
 werd in 2019 nog genomineerd voor de Annie M. G. Schmidt prijs – is al jarenlang de zingende barvrouw in de Max-televisiequiz 
Met het mes op tafel
 en runt, sinds september vorig jaar, haar eigen theater in Haarlem. Daar, in Theater De Liefde, speelt ze met haar gezelschap Bear Project van 23 tot en met 26 maart de voorstelling 
Meisje
.
  

      
De advocate, die tijdens een pleidooi opvliegers krijgt. De conductrice, die geen plek heeft om zich op te frissen. De actrice die maar doorspeelt, al heeft ze het bloedheet. Yvonne van den Hurk hoopt dat al die vrouwen, na het zien van haar toneelstuk, het laatste taboe op de werkvloer 
doorbreken: de overgang.</p>]]></description>
      <guid>https://www.trouw.nl/leven/mylou-frencken-schokkend-dat-sommige-mannen-in-onze-maatschappij-zich-nog-altijd-onkwetsbaar-wanen~b43012d6/</guid>
      <pubDate>Sat, 19 Feb 2022 22:18:00 +00:00</pubDate>
    </item>
    <item>
      <title><![CDATA[Actrice en schrijfster Marian Mudder: ‘Vroeger loog ik over wie ik was en hoe ik me voelde’]]></title>
      <description><![CDATA[<p>Na ‘jaren van eindeloos veel therapieën’ vond actrice, schrijfster en coach Marian Mudder (64) een foto terug van zichzelf als driejarige, in de armen van haar vader. ‘Het hele plaatje zegt maar één ding: ja!’ Naar dit meisje was ze al die tijd op zoek geweest. Onlangs verscheen bij Ambo/Anthos haar boek ‘Wat ik eerder had willen weten.’
  

      “God is voor mij een kracht, groter dan mezelf. Het is de natuur, een energie waar ik me aan wil overgeven. Ik heb me er lang tegen verzet, geprobeerd dingen zelf te fiksen, tot ik begon in te zien dat het goede meestal zomaar gebeurt en ik het door mijn inmenging alleen maar kan verprutsen. Nu durf ik mee te gaan in de stroom van het bestaan. 
Let it be
. Laat het leven beslissen.”
    

      “Denken is heel lang mijn verslaving, mijn afgod, geweest. Ook het modellenwerk dat ik ooit heb gedaan, mag je daar onder rekenen. Ik zag de beelden in films, op televisie en in de bladen en dacht: zó hoort een vrouw eruit te zien. Ik ben min of meer opgevoed door de Cosmopolitan. Daarin stond precies wat er allemaal mis was met mij, hoe ik mezelf aantrekkelijker kon maken en welke producten ik daarvoor in huis moest halen. Ik dacht: als ik straks net zo mooi ben als die fotomodellen, zal ik pas echt gelukkig worden. Dat is eigenlijk de onderstroom geweest bij alles wat ik heb gedaan: als ik dit doe, dán gaat iedereen van mij houden. Om vervolgens die liefde niet te kunnen voelen omdat ik het belangrijkste was vergeten: van mezelf te houden zoals ik ben.”
    

      “Ik heb helemaal geen moeite met God, maar wel met de manier waarop Hij wordt aanbeden. Dit mag niet, dat mag niet. Veel religies gaan over controle en angst, terwijl het geloof volgens mij juist voor vrijheid en liefde zou moeten staan.”
    

      “Zondag is mijn favoriete dag. Er is meer rust in mijn hoofd, maar ook in de stad. Ik schrijf het liefst op zondag. Op maandag, als bij ons in de Jordaan de markt wordt opgebouwd, lukt het me niet meer om stil achter de computer te zitten; dan wil ik naar buiten, afspraken maken, mensen ontmoeten. Om doordeweeks mijn rust te bewaren mediteer ik regelmatig. Ik heb op mijn drieëntwintigste mijn eerste meditatiecursus gedaan, maar dat hield ik niet lang vol. Nu snap ik waarom. Ik dacht: ik moet een leeg hoofd hebben! En omdat de gedachten bleven komen, kreeg ik het idee dat ik faalde. Op die manier mediteren werkt zelfafwijzing in de hand; het gaat er juist om dat je je bewust wordt van je omgeving, als een soort blauwe hemel waarin al die gedachten als wolkjes voorbijdrijven.”
    

      “Mijn ouders waren goede mensen, maar ze wisten niet hoe ze hun genegenheid moesten tonen. Nooit een complimentje, nooit een aai over mijn bol. Dat is op zich geen ramp, maar er was ook veel ruzie thuis, eerst tussen mijn vader en mijn broer, later tussen mijn vader en mijn zus. Toen ik een jaar of vijf was, is mijn broer van huis weggelopen. Die toestand gaf veel stress. Bij mijn ouders, maar daardoor ook bij mij. Een kind betrekt nu eenmaal alles op zichzelf. Wat had ik verkeerd gedaan? Ik voelde me slecht, ik ging geloven dat ik slecht was en ontwikkelde zo een patroon dat enorme gevolgen zou krijgen voor de jaren die volgden. Zelfhaat werd mijn basis, ik veranderde van een vrolijke peuter in een puber vol angst en schaamte.
    

      “Ik ben heel lang boos op mijn ouders geweest. Als zij het anders hadden gedaan, als zij me meer onvoorwaardelijke liefde hadden gegeven, zou ik het makkelijker hebben gehad. Dat is gelul natuurlijk, ingegeven door alle mogelijke soorten therapieën die ik heb gevolgd, maar het duurde even voordat ik zelf de verantwoordelijkheid durfde te nemen.
    

      “Toen mijn vader rond mijn veertigste op 80-jarige leeftijd overleed, ben ik gesprekken met mijn moeder gaan voeren. Niet met verwijten, maar vanuit de intentie haar als mens te leren kennen: waarom ben je zoals je nu bent? Hoe is het voor jou om zo te zijn? Ze vertelde me dingen over hoe ze als meisje was geweest, en wat ze allemaal had meegemaakt. Op een gegeven moment kon ik met haar praten over gebeurtenissen uit mijn eigen jeugd die niet zo prettig waren geweest en de liefste reactie die ik tijdens één van die gesprekken kreeg, was: ‘Als ik terugdenk aan die tijd, denk ik: ik leek wel gek.’ Het ontroerde me enorm dat ze alsnog tot zo’n inzicht kwam. Ze ging me ook vaker vasthouden, knuffelen, heel onhandig – want zoiets had ze toen ik klein was nauwelijks gedaan – maar ze deed het wel.
    

      “Als ik bij haar was, bleef ik vaak slapen. Dan wandelden we ’s avonds door het oude dorp van Overschie of we speelden een potje kaart. Precies zoals ze altijd met mijn vader had gedaan. Het voelde als een verzoening want, eerlijk gezegd: als klein meisje hield ik gewoon niet van haar. Ze was emotioneel afwezig. Ik was die eerste jaren van mijn leven vooral op mijn vader gericht, een echt vaderskind, maar tijdens mijn puberteit is het helemaal misgegaan. Hij keurde alles af wat ik deed. Ik ben me enorm tegen hem gaan afzetten, ging dingen doen waar hij op tegen was, hoopte bijna dat hij me zou tegenkomen, met het verkeerde vriendje, dronken, in de kroeg – we namen min of meer afstand van elkaar en het is nooit meer goed gekomen.
    

      “Tijdens die latere gesprekken met mijn moeder heb ik vaak gedacht: wat jammer dat ik niet ook met hém op die manier heb kunnen praten. Ik heb het nog vaak met mijn moeder over mijn vader gehad. Door haar heb ik hem iets beter leren kennen, maar op veel van mijn vragen had zij ook geen antwoord. Mijn ouders hebben nooit echt een gesprek gevoerd; ze zijn allebei in een harde tijd opgegroeid, hebben de oorlog meegemaakt en waren voor mijn gevoel sindsdien een beetje stil blijven staan. Ik had een betrekkelijk oude vader – hij was tien jaar ouder dan mijn moeder en dan was ik ook nog eens een nakomertje – dus ik snap wel hoe het komt dat hij zo weinig van mij begreep. Hij was er ook op tegen dat ik ging toneelspelen.
    

      “Ik herinner me dat ik een keer aan hem vroeg of hij trots op me was. Ja, zei hij. Ik vroeg: ‘Waarom merk ik dat dan nooit?’ En toen kwam er wel een veelzeggend antwoord; hij zei dat hij liever had gezien dat ik voor een huisje-boompje-beestje-bestaan had gekozen. Niet voor mij, maar voor zichzelf: dan hoefde hij zich dáár ten minste geen zorgen meer over te maken. Zorgelijk, dat is het woord dat mijn ouders typeert. En als je dan drie kinderen hebt, wordt het er allemaal niet eenvoudiger op.
    

      “Ze zijn nu allebei dood – mijn moeder is in 2019 op 93-jarige leeftijd overleden – en als ik aan hen denk voel ik liefde, geen verwijten meer. Met mijn moeder heb ik nog kunnen praten, met mijn vader niet en toch voelt het alsof het tussen ons drieën helemaal is goedgekomen en alle wonden zijn geheeld.”
    

      “In de tijden dat ik het leven nogal zwaar vond, heb ik ’s ochtends bij het wakker worden met enige regelmaat gedacht: als er nu een pilletje op mijn nachtkastje had gelegen, dan zou ik het misschien wel hebben ingenomen. Ik vond steeds een uitweg, maar misschien was ik ook wel te laf en heb ik het gewoon niet gedurfd.
    

      “Een tijd geleden vond ik een foto van mij en mijn vader terug. Hij ligt in het zand en kijkt naar het driejarige meisje in zijn armen. Dat blije hoofd van mij, de grote ogen, die blik, recht in de camera. Het hele plaatje zegt maar één ding: ja! Ja! Het raakte me enorm toen ik mezelf herkende en het tot me doordrong hoe volstrekt onbevreesd ik was, hoe ik op iedereen afstapte, hallo, daar ben ik! Helemaal vrij.
    

      “Het heeft lang geduurd – jaren van eindeloos veel therapieën, persoonlijke en spirituele ontwikkeling, in samenwerking met E. F. T. (Emotional Freedom Techniques, red.) die me heeft geholpen om mijn angsten los te laten – maar ik heb haar teruggevonden: ik voel me nu weer zoals het vrolijk huppelende meisje uit Overschie.”
    

      “De geschiedenis van mijn liefdesleven wordt vooral gekenmerkt door verlatings- en bindingsangst. Ik ben op mijn twintigste gaan samenwonen. We hebben veel lol gehad samen, maar ik was niet echt gelukkig met hem. Toen begreep ik daar niets van. Ik durfde niet bij hem weg te gaan, zocht er steeds iemand bij om het voor mezelf goed te houden, maar toen ik na vijfentwintig jaar voor de zoveelste keer iets met een ander kreeg – en die keer écht verliefd werd – besloot ik het patroon te doorbreken en bij mijn partner weg te gaan. Ik houd nog steeds heel veel van hem en ik begrijp nu pas wat er niet klopte aan onze relatie: we waren vrienden, maar pasten als man en vrouw niet bij elkaar.
    

      “De nieuwe, grote liefde in mijn leven was een Noor, een paar jaar jonger dan ik. Toen ik hem tegenkwam, dacht ik meteen: met deze man wil ik graag oud worden. We begrepen elkaar zonder woorden, op een heel diep niveau. Misschien vind je het allemaal heel vaag klinken maar… o, niet? Die relatie gaf mij een groot gevoel van veiligheid en het was ook fantastisch om te ervaren dat hij mijn gevoeligheid begreep. Op een dag kreeg hij, als geoloog, een aanbieding om op Fiji te gaan werken. Hij zou daar twee jaar blijven. Ik schoot van de verlatingsangst in de gillende paniek. Daar wordt je niet bepaald een leuk mens van. Het leek hem in ieder geval beter om de stekker er uit eruit te trekken.
    

      “Het is nu vijftien jaar geleden. Ik heb er oneindig veel verdriet van gehad, maar ben toch geheeld uit die periode tevoorschijn gekomen. Ik heb na de Noor bewust een relatiepauze ingelast; ik moest eerst nog een paar dingen rustig verwerken en dat lukt niet als je geïnvolveerd bent. Het heeft me goed gedaan. Ik ben gaan inzien dat die ene, romantische liefde niet zaligmakend is. Als er nu naar mijn liefdesleven wordt gevraagd, zeg ik: het gaat fantastisch want ik heb me niet eerder zó geliefd gevoeld.”
    

      “Dat ik het beter heb dan mensen in arme landen, maakt mij nog geen dief – zo rijk ben ik ook niet trouwens – maar als we het toch over schuldgevoelens hebben, denk ik eerder aan het milieu. Ik steel van de aarde door auto te blijven rijden en vliegtickets te kopen. Ik doe van alles iets minder, eet nauwelijks vlees, koop duurzame spullen, probeer op mijn vierkante centimeter zo goed mogelijk te leven, maar wat die auto en het reizen betreft is het niet anders: daar wint de hedonist in mij het nog altijd.”
    

      “Vroeger loog ik over wie ik was en hoe ik me voelde. Ik had nooit geleerd om een open gesprek aan te gaan, wist niet hoe ik moest communiceren. Ik gedroeg me zoals het me was voorgedaan, heb op een bepaalde manier de patronen van mijn ouders overgenomen, maar er zat toch ergens, diep van binnen, iets in mij dat zich niet liet weggummen. Ik voelde een verlangen om het ánders te doen, maar wist niet precies hoe en was bovendien te angstig om me los te maken van de kudde.
    

      “Het is goed mogelijk dat ik daarom ook voor het acteerwerk heb gekozen; daar kon ik een masker opzetten, mezelf achter een personage verschuilen. Ik kreeg de woorden die ik moest zeggen aangereikt. Dat is heel comfortabel, op een bepaalde manier. Als we elkaar in die periode hadden gesproken, was dit een héél ander gesprek geworden. Ik zou me anders hebben voorgedaan dan ik ben. Dat doe ik al lang niet meer. Dat merk je toch wel? Ik ben eerlijk. Ik schaam me nergens meer voor.”
    

      “Volgens mij ben ik minder begerig geworden. Ik heb een hoop ballast afgegooid, ik heb leren relativeren, vind veel dingen lang niet zo belangrijk meer als – laten we zeggen – twintig jaar geleden. Toen was ik nog heel ambitieus. Als reactie op die zelfafwijzing had ik een voortdurende behoefte aan bevestiging: doe ik het zo goed? Ben ik zo goed genoeg? Die prikkels zijn weggevallen. Inmiddels heb ik mezelf volledig geaccepteerd. Sterker nog: het lijkt wel alsof het leven alleen maar crescendo gaat en ik steeds gelukkiger word. Ik ben nieuwsgierig, ik onderneem nieuwe dingen; mijn leven begint pas! Zo voelt het. Zo voelt het echt.”
    

    Marian Mudder (Rotterdam, 1958) studeerde psychologie, volgde de toneelopleiding en verwierf landelijke bekendheid met haar rol als Vera Prins in te tv-serie 
Baantjer
. In 2009 debuteerde ze als schrijfster met de roman 
Geluksblind
. Later volgden 
De perfecte minnares
 (2011) en 
Volgende keer bij ons
 (2012). Sinds enige jaren is ze actief als coach en therapeut, gespecialiseerd in angstproblematiek.</p>]]></description>
      <guid>https://www.trouw.nl/verdieping/actrice-en-schrijfster-marian-mudder-vroeger-loog-ik-over-wie-ik-was-en-hoe-ik-me-voelde~be091194/</guid>
      <pubDate>Sat, 22 Jan 2022 01:00:00 +00:00</pubDate>
    </item>
    <item>
      <title><![CDATA[Rick Paul van Mulligen: ‘Hier zijn we, twee vaders met twee kinderen. We bestaan. Regel onze rechten.’]]></title>
      <description><![CDATA[<p>Rick Paul van Mulligen (40) is een paradijsvogel in het diepst van zijn gedachten. Op het toneel mag hij voluit gaan, maar in het echte leven heeft hij nog vaak iets uit te leggen. Zo wordt zijn grootste geluk – het ‘regenbooggezin’ dat hij samen met zijn man René en hun gezamenlijke vriendin Nina heeft gesticht – op sociale media beschimpt en wachten ze nog altijd op gelijke rechten voor het homoseksueel ouderschap.
  

      “Vroeger dacht ik dat iedereen in mijn buurt gelovig was. God bestond gewoon. Ik kende ook geen mensen die er anders over dachten. Voor mij was God de oude man met de baard, gehuld in een lang, wit gewaad, vriendelijk en lief. Op een dag hoorde ik van een vriendje op school dat zijn moeder God tijdens het afwassen had gezien. Dat wilde ik ook wel! Bij iedere lichtstreep, dacht ik: zou dit dan misschien… Wanneer zou Hij zich aan mij openbaren? Het verhaal van de ontmoeting tussen Mozes en God – het brandend braambos – vond ik ook zo magisch. We hadden een vakantiehuis in Ommen en als ik tijdens een wandeling over de hei even een stukje alleen liep, vroeg ik of Hij niet ergens een struik kon laten branden. Alleen voor mij. Niemand hoefde het te zien. ‘Grijp je kans! Dan weet ik tenminste dat Je bestaat.’ Ik vond het erg teleurstellend dat er niets gebeurde.
    

      “Zo rond mijn elfde jaar begon ik steeds meer vragen te stellen. Hoe kan de aarde nou in zes dagen geschapen zijn? En wanneer heeft God dan precies die dinosauriërs gemaakt? Hoezo eindigt iemand die ergens in Afrika wordt geboren, en nooit van Christus heeft gehoord, in de hel? Langzaam maar zeker begon ik in te zien dat ik er ook anders over kon denken; dat het geloof van mijn ouders hun keuze was geweest.
    

      “Mijn moeder is katholiek opgevoed, mijn vader komt uit een behoorlijk gereformeerd Drents molenaarsgezin. Toen ze trouwden werd mijn moeder door een hoofdschuddende priester uitgezwaaid: jij zal branden, meisje! Ze sliepen dus al op één kussen met de duivel ertussen. Dat is, denk ik, een goede uitgangspositie geweest voor de ‘problemen’ die ze later in hun leven tegenkwamen. Hun oudste zoon kreeg verkering met een niet-gelovig meisje – de vrouw met wie hij nu al dertig jaar is getrouwd –, hun dochter kwam op een dag thuis met een vriendin en dan was er nog een onbedoeld nakomertje dat ook nog eens homoseksueel bleek te zijn. Ik weet niet hóe ze hun gedachten hebben omgebogen – ik denk dat vooral mijn vader een flink deel van zijn strenge opvoeding van zich af moest schudden – maar ze hebben ons nooit het idee gegeven dat ze teleurgesteld of ontevreden waren. Sterker nog: ze zijn altijd blij met ons geweest. Er mankeert helemaal niets aan Gods schepping, zeiden ze. Alles is goed.”
    

      “Dat wilde ik als kind bij uitstek doen: verbeelden, groter maken, versieren. Het leven moest worden ingekleurd. 
Paradijsvogels
 was mijn favoriete televisieprogramma. Die mensen hadden het begrepen! Schijt aan alle regels, je hoeft je van niemand iets aan te trekken, jouw geluk is niet afhankelijk van de mening van anderen.
    

      “Het ging een tijd goed: ik was een blij kind, open en brutaal, tot ik langzaam maar zeker in de gaten kreeg dat ze me raar vonden. Ik had wel vriendjes, maar die vriendschappen duurden nooit lang omdat ik steeds toneelstukjes wilde spelen – ‘En dan ben jij de prins!’ – terwijl zij liever gewoon slootje gingen springen. Ik werd een meisje genoemd en ik dacht op den duur zelf ook dat ik beter een meisje had kunnen zijn; niet omdat ik dat zo graag wilde, maar dan zou ik in ieder geval begrepen worden. In mijn puberteit raakte ik in mezelf gekeerd, teleurgesteld in de wereld. Niemand dacht zoals ik. Ik durfde het extraverte kind niet meer te zijn. Tot ik in groep acht op de basisschool meedeed aan de musical en dacht: wow, dit kan óók! Hier kan ik, zonder te worden uitgescholden, ‘anders’ zijn. Op mijn elfde ging ik naar de jeugdtheaterschool in Groningen waar ik leerde om de mensen die ik zo bewonderde na te doen. Het is mijn vak geworden. Ik houd nog steeds van extravagantie, ben dol op dragqueens, kan paradijsvogels spelen, maar ik vind het inmiddels ook heerlijk om in een grijze joggingbroek rond te lopen.”
    

      “Als mensen me vragen of ik nog in God geloof, durf ik nooit voluit ‘nee’ te zeggen. Misschien ben ik stiekem toch bang dat Hij meeluistert en droevig met Zijn hoofd gaat schudden als ik iets doe wat volgens de Bijbel verboden is. Tegelijkertijd kan ik me niet voorstellen dat God – als Hij al bestaat – in mij teleurgesteld zal zijn, want ik ben blij met normen en waarden die ik van mijn ouders heb meegekregen en probeer er zo goed mogelijk naar te leven.”
    

      “Een beetje in de tuin zitten en de wind horen ruisen in de bomen: dat was vroeger de zondag. De saaiste dag 
ever
. Heel veel dingen mochten niet want: zondag. ‘Nee, vandaag niet, het is zondag. Lees maar een boek.’ Wachten op maandag, tot alles weer zou beginnen. Nu vind ik het heerlijk om die dag een beetje rond te scharrelen, een wasje op te vouwen en tot rust te komen. Niet dat ik zó hard werk – ik ben liever lui dan moe – maar ik ben wel vaak gestrest omdat ik, in mijn vak, alles héél goed wil doen. En daar moeten wel momenten tegenover staan waarop ik kan ervaren wat écht fijn en belangrijk is: thuis, in mijn eigen huisje, met een man die van me houdt, kinderen die me lief vinden en een hond die me nog steeds wil zien.”
    

      “Als kind was ik heel close met mijn vader. Ik ging zelfs op zondagmiddag nóg een keer mee naar de kerk omdat ik zo graag bij hem wilde zijn. Toen ik puber werd, kon ik hem niet meer luchten of zien. Hoe hij zijn eten kauwde, ademhaalde, me de hele tijd wilde knuffelen: ik verdroeg het niet meer. Als hij zei dat hij van me hield, ging ik hem met zo’n raar stemmetje nadoen. Afschuwelijk… Ik weet niet welke rol mijn homoseksualiteit hierin heeft gespeeld – ik heb geen psychologie gestudeerd – maar fysiek contact met mannen was in die fase ingewikkeld. Heteromannen waren toen de mensen die van me verlangden dat ik net zo zou worden als zij. Later werden ze ook ‘gevaarlijk’; het is nooit een lesbische vrouw die me lastigvalt op straat.
    

      “Ik was een moederskind. Op het extreme af. Zij was geen bedreiging, ze was alleen maar troost. Die borsten, dat lichaam; daar wilde ik graag tegenaan kruipen. Tussen ons bestond geen enkele wrijving. Dat kwam er bij mijn vader ook nog bij: we begrepen elkaar niet. Mijn vader was geen paradijsvogel. En ik heb altijd gedacht dat ik de grootste teleurstelling in zijn leven was: een jongen die niet meer geloofde, niet met een vrouw zou trouwen en hem ook geen kleinkinderen ging bezorgen. Tegelijkertijd heb ik nooit het gevoel gehad dat hij me afwees; ik weet dat zijn liefde onvoorwaardelijk is.
    

      “Toen ik begin twintig was, heb ik tijdens een kerstdiner mijn excuses aangeboden voor mijn gedrag. Ik zei ook niet precies te weten waarom ik het destijds niet aankon om met hem in één ruimte te zijn, dat het niet aan hem lag, dat ik vreselijk veel van hem hield en dat ik blij was dat hij mijn papa was. Eerst begon mijn vader te huilen, daarna mijn moeder – omdat zij wist hoe erg hij er destijds onder had geleden – tot ze ineens ‘En nu ophouden!’ zei en de ober riep. Ik had het niet van tevoren zo bedacht, maar ik was blij dat ik het had gedaan. De ballast viel weg. Ineens was het iets van vroeger geworden, uitgesproken en opgelost.”
    

    Rick Paul van Mulligen (Uithuizen 1981) is acteur. Bij een groter publiek bekend geworden door zijn rol in de tv-serie 
A’dam - E.V.A
. en als deelnemer van 
Wie is de mol?
, jaargang 2019. In 2018 en 2020 speelde hij de rol van Iago in Shakespeare’s 
Othello 
bij Het Nationale Theater. Dit jaar speelt hij in
 Leedvermaak trilogie
. Het stuk gaat – hopelijk – op 19 maart in première.
  

      “Voordat onze oudste in 2014 werd geboren, zou ik niet eens op de gedachte zijn gekomen, maar nu weet ik dat ik waarschijnlijk in staat zou zijn om een ander te doden. Het klassieke antwoord: als ze aan mijn kinderen komen, dan…
    

      “Vorig jaar heb ik bij Het Nationale Theater een voorstelling gemaakt die nooit op tournee is gegaan (
The Nether
, van Nina Spijkers, AV) waarin ik een zekere meneer Sims speel die een online plek heeft gecreëerd waar pedoseksuelen worden aangemoedigd om – virtuele – kinderen te misbruiken. Ik moest van dit personage gaan houden om het goed te kunnen spelen, maar het lúkte me gewoon niet. Het was een van de moeilijkste rollen ooit. Ik wilde die man niet begrijpen, ik stuitte op een emotie die ik geen plek kon geven. Ik dacht aan Ko en Bowie, mijn eigen kinderen, en het enige gevoel dat ik voor die meneer Sims kon oproepen was: het zou beter zijn als jij niet bestond.”
    

      “René en ik zijn al veertien jaar samen, waarvan twaalf jaar getrouwd. We vormen samen met Nina, de moeder van onze kinderen, een regenbooggezin. Ik zou wel gek zijn om zoiets moois op te breken. Het is totaal niet aan de orde, maar mócht een van ons ooit verliefd worden op een ander, dan geloof ik niet dat we een probleem gaan krijgen. Ik kan me voorstellen dat je soms de behoefte hebt om een keer een ander lijf te voelen, maar zo lang je niet buiten je huwelijk op zoek gaat naar de liefde is er volgens mij niets aan de hand. Jaloezie speelt in onze relatie in ieder geval geen rol meer. Al heb ik daar wel naartoe moeten groeien. Vroeger vond ik het al moeilijk als er naar René werd gekeken, maar inmiddels ben ik van dat soort dodelijke emoties verlost. René is niet van mij, zijn lichaam is van hem. Hij is mijn thuis. We maken elkaar gelukkig – en gek, soms, maar dat is prima. Ik vind mijn kinderen ook weleens bloed-irritant, maar die zet ik ook niet op straat.”
    

      “Lang geleden heb ik bij H&M een riem gestolen. Ik zag dat er niet zo’n tag aan zat en dacht: laat ik het gewoon één keer proberen, voor de kick. Eigenlijk had ik meteen al spijt, heb me er lang heel ellendig door gevoeld. En ik vond het ook zo rot voor H&M. Nee, stelen: dat doe je niet. Misschien als je in een land woont waar de voorzieningen minder goed zijn, of als je hier in de bijstand zit en je kinderen niets te eten hebben. Overigens heb ik vooral moeite met diefstal waarbij je grote groepen mensen benadeelt. Wat Sywert van Lienden met die zogenaamde mondkapjesdeal heeft gedaan, vind ik pas echt verwerpelijk. Miljoenen verdienen aan een pandemie: dat is vuile diefstal. Puur slecht. Ze zeggen toch altijd dat alle studenten links zijn en wie met pensioen gaat rechts? Hoe moet het dan aflopen met iemand die op jonge leeftijd al zo loopt te graaien en iedereen bedriegt?”
    

      “Ik heb een openbaar- en een privéleven. Ze zijn niet totaal verschillend, maar ik ben wel de dictator van mijn eigen Instagram: ik bepaal zelf hoeveel mensen van mij te zien krijgen. En als je het nodig vindt om me uit te schelden – zoals die ene jongen, vanochtend, in zijn 
comment
 bij een foto van mijn gezin – dan word je geblokkeerd, verwijderd én gerapporteerd. Ik wil geen pagina van ‘o, wat is mijn leven leuk’, ‘kijk, hier sta ik met een glas champagne!’ en andere hoogtepunten uit mijn leven. Ik doe het voor de jongens en meisjes zoals ik, om te laten zien dat het kan, homo’s met kinderen, en hoe gelukkig en goed het eruit kan zien. Mijn enige twee voorbeelden waren Freddie Mercury en René – 
Mister Blue
 – Klijn en die waren doodgegaan omdat ze, zoals mijn moeder zei, ‘met vrouwen én mannen naar bed waren gegaan’.
    

      “We zijn al ver gekomen, maar nog lang niet klaar. René is officieel nog steeds niet de vader van zijn eigen kinderen. Een wetsvoorstel over homoseksueel ouderschap is, ondanks positieve adviezen van rechters en kinderpsychologen, nog niet aangenomen. Daar zijn mijn Instagramfoto’s ook voor bedoeld: hier zijn we, twee vaders met twee kinderen. We bestaan. Regel onze rechten.”
    

      “Jaloezie in de liefde heb ik al getackeld maar in mijn vak, waar ik steeds weer auditie moet doen, komt het nog weleens voor dat ik lelijke dingen denk over degene die een rol krijgt die ik had willen hebben.
    

      “Het is heerlijk om te acteren; geweldig om in het moment te zijn, te merken dat je een rol helemaal eigen hebt gemaakt en dat je ergens een publiek mee weet te raken, maar het draait in die wereld helaas vooral om andere dingen: applaus, goede recensies en de rode loper. Ik vind applaus in ontvangst nemen ongemakkelijk, ik wil niet per se in de schijnwerpers staan, maar tegelijkertijd: hoe beroemder je wordt, hoe mooier de rollen zijn die je kunt krijgen.
    

      “Ik zit al bij Het Nationale Theater. Soms denk ik: is dat niet hoog genoeg? In onze maatschappij is dat haast een vieze gedachte. We moeten groeien, beter willen worden, plannen maken! Ik weet het niet… Zou het mijn leeftijd zijn? Of komt het misschien ook door corona? Er wordt steeds aan van alles een halt toegeroepen. Sommige voorstellingen zijn halverwege gestopt, of niet eens op tournee gegaan. Ze stapelen zich op en er wordt niets meer mee gedaan. Dat is zo deprimerend. Waar haal ik de motivatie vandaan om ergens vol in te gaan als ik niet eens zeker ben of het ooit echt gespeeld gaat worden? Maar goed, nu we het er zo over hebben, weet ik eigenlijk ook wel dat ik verder wil, dat ik méér wil, de vraag is alleen: wat?”
    

      
Christelijke partijen hebben hun bedenkingen bij meeroudergezinnen, maar een meerderheid 
juicht erkenning toe.</p>]]></description>
      <guid>https://www.trouw.nl/leven/rick-paul-van-mulligen-hier-zijn-we-twee-vaders-met-twee-kinderen-we-bestaan-regel-onze-rechten~b12b8f25/</guid>
      <pubDate>Sat, 8 Jan 2022 12:49:00 +00:00</pubDate>
    </item>
  </channel>
</rss>
