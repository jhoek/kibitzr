<?xml version="1.0" encoding="utf-8"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[‘Oorlog, vrede en dan weer oorlog, dat vat het wel zo’n beetje samen’]]></title>
      <description><![CDATA[<p>I Gij zult geen andere goden voor mijn aangezicht hebben “In de brugklas van het Eerste Christelijk Lyceum in Haarlem kregen we biologieles van meneer Rupke die, vers van de Vrije Universiteit, meteen de hele evolutietheorie onderuit begon te halen. God had de wereld geschapen. En Darwin was een duivel. Er zaten veel Hervormde en Gereformeerde kinderen in mijn klas voor wie dat allemaal gesneden koek was, maar ze hadden al snel in de gaten dat ik zo’n beetje de enige ongelovige van het gezelschap was. Ik weet nog dat ze tegen me zeiden: ‘Er zijn verschillende soorten gelovigen, die passen allemaal onder het dak van Gods huis. Jij niet. Jij hoort er niet bij.’” Cv Pieter Waterdrinker (Haarlem, 1961) is schrijver en journalist. Hij vestigde zich in 1996 in Rusland, woonde afwisselend in Moskou en Sint-Petersburg maar is na de inval van Rusland in Oekraïne naar Frankrijk vertrokken. Onlangs verscheen zijn zeventiende roman ‘Céline’ bij uitgeverij Nijgh &amp; Van Ditmar. II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “De bewondering gaat altijd vooraf aan de eigen prestatie. Ik ben laat tot de literatuur gekomen… in het kort: er werd bij ons thuis niet gelezen, daar was ook helemaal geen tijd voor. Toen we met de vierde klas van de middelbare school naar een jeugdherberg in Blaricum gingen en iedereen na de opwinding van de eerste dag zich op de tweede dag in de slaapzaal terugtrok met een boek, dacht ik: hee, ja, dat kan ook! Er lagen alleen een paar bijbels, daar ben ik toen maar in gaan lezen en eenmaal thuis werd ik voor vijftien cent lid van het plaatselijke bibliotheekje waar ik drie boeken mocht uitkiezen. “Ik begon met Eerste liefde van Toergenjev. Ik voelde me meteen vertrouwd in de negentiende-eeuwse wereld vol Natascha’s, landgoederen en eindeloze sneeuwvelden. Vanaf dat moment ben ik alles gaan lezen, eerst de Russen, Tsjechov, Tolstoj maar ook Isaak Babel en Nabokov, Joseph Roth en later W. F. Hermans, Gerard Reve… Die schrijvers waren mijn afgoden. En een afgod impliceert afstand; ik moest een lange weg afleggen om ook tot zo’n prestatie te komen. Of je er in slaagt is een verhaal apart, maar ik geloof wel dat de moeite die ik, wij, onze generatie, er voor moest doen om iets te bereiken uiteindelijk ook meer heeft opgeleverd. “We zitten nu met de terreur van de alomtegenwoordige media, sociale media, waar de nadruk wordt gelegd op geld, seks en onmiddellijk succes. Er zijn altijd uitzonderingen, maar grosso modo viert het hedonisme hoogtij. Mooie jonge meiden die zich helemaal laten onder-tatoeëren, alsof ze niet geloven dat ze overmorgen oud en gerimpeld zijn. De mens is zijn eigen afgodsbeeld geworden. En wat gebeurde er ook al weer met het gouden kalf? Het werd kapotgeslagen. De tragiek van het menselijk bestaan is namelijk dat je ouder wordt, dat geliefden wegvallen, dat je wordt aangeraakt door het leven. En dat je uiteindelijk doodgaat.” III Gij zult de naam van de Here, uw God, niet ijdel gebruiken “Wie een ander aanvalt op zijn geloof is eigenlijk een verkrachter, omdat een geloof het meest intieme is dat een mens bezit. “Ik wil niemand beledigen, niet schofferen, maar daarbuiten lijkt het me meer dan geoorloofd je uit te spreken over bepaalde uitingen van al die verschillende religies. Over de kruistochten die vooral over veroveringen gingen, de gruwel van de inquisitie, de extremistische tak van de islam, maar ook: hoe het Gereformeerde geloof heel veel mensen gemaltraiteerd heeft. Lees de Nederlandse literatuur uit de jaren zestig, zeventig en tachtig er maar op na. “Dus ja, je mag alles zeggen, maar je bent geen knip voor de neus waard als je je niet eerst in die materie hebt verdiept.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Mijn familie had een hotelletje – eerder een soort pension – in Zandvoort. Zomerlust. Mijn vader stond in de keuken, mijn moeder deed de kamers en twee van mijn ooms stonden achter de bar. Ze werkten dertien, veertien uur per dag. Vanaf mijn tiende moest ik meehelpen, aardappelen schillen, schoonmaken, noem maar op. Er was altijd geldtekort, we gingen nooit op vakantie, ja: één keer per jaar met de trein naar een tante in Brabant. “Dat ik nog steeds zo hard werk, heeft deels met Zandvoort te maken. Ik heb nu mijn zeventiende boek geschreven. Hoe heb ik dat voor elkaar gekregen? Zeventien boeken! Maar goed, dat betekent in de praktijk niet dat alles steeds moest wijken voor de literatuur. Als iemand me vraagt of ik vanavond meega naar de kroeg zal ik altijd ja zeggen.” V Eer uw vader en uw moeder “Levens kunnen zo verschillend lopen. Ik had een vriend – een kennis, eigenlijk, iets jonger dan ik – met academisch geschoolde ouders die feesten hielden, aan vrije seks deden en zo, maar mijn vader en moeder, bij ons thuis… wij leefden in de jaren vijftig. Mijn vader werd in 1929 geboren, mijn moeder in 1928. De oorlog speelde altijd op de achtergrond mee. “Als zeventien-, achttienjarige kreeg mijn vader de keus: vechten in Indië of bij de koopvaardij gaan werken. Hij ging als koksmaatje aan boord, voer de hele wereld over, deed heel veel mensenkennis op, was ongelooflijk slim, maar ja, nooit gestudeerd, geen cent te makken en mijn moeder – die overigens keurig Nederlands sprak, een beetje zoals de koningin – was na twee jaar huishoudschool ook gaan werken. Dus zetten die twee zich, eenmaal getrouwd, volledig in voor het hotelletje. Van ’s ochtends vroeg tot ’s avonds laat. Nooit vrij gehad, geen luxe gekend. Maar nooit klagen hè? Dat deed die generatie niet. “Wat me nog het meest pijn doet is dat het harde werken hen fysiek ook zoveel heeft gekost. Mijn vader stierf op z’n 74ste aan darmkanker, mijn moeder kreeg twee jaar later een hersentumor en ging dood. “Ik hield zielsveel van die mensen maar ik heb… nu moet ik oppassen wat ik zeg, maar toch, ik heb altijd een soort medelijden met hen gevoeld. Dat ze zo weinig van het leven hebben kunnen genieten. Daar was ik me al heel jong van bewust. Ik zat op voetbal – vreselijk, maar doet er nu niet toe – en als we een uitwedstrijd hadden, werden we door de vader van één van de jongens gereden. Een auto! Hadden we niet. En zo’n man droeg dan ook nog een stoer jack, want hij was net op wintersportvakantie geweest. Het was een totaal andere wereld, eentje die ik mijn ouders ook zo had gegund. “Ik heb me één keer echt voor mijn vader geschaamd, maar al snel was het vooral schaamte voor het feit dat ik me had geschaamd… Er was een schoolfeest en mijn vader had aangeboden een koud buffet te maken. Iemand uit Aerdenhout kwam de schotels ophalen. Ik zie nog hoe mijn vader, in z’n vieze koksjasje, met die huzarensalade uit de keuken tevoorschijn kwam. Ik ging door de grond. “Het was ingewikkeld om van mijn jeugd te genieten. Toen ik naar Amsterdam ging, deed ik niet mee aan het studentenleven omdat ik het niet over mijn hart kon verkrijgen vrolijk mee te feesten terwijl ik wist hoe slecht het er thuis financieel aan toe ging. “Na mijn studie (Russisch, Frans en Nederlands Recht, AV) ging ik uiteindelijk als correspondent in Rusland werken. Nu kun je makkelijk contact met het thuisfront onderhouden, maar dat was in die tijd een stuk lastiger. En duurder. Ik voelde me schuldig dat ik er niet was toen ze ziek werden, na hun dood ben ik een tijd lang ronduit depressief geweest. Ik werd gek van verdriet. Een collega-schrijver – ik zal niet zeggen wie – vond dat ik me aanstelde en zei: ‘We gaan toch allemaal een keer dood?’ Zijn ouders woonden destijds in Zuid-Frankrijk en leven volgens mij nog steeds. Het mag allemaal, ik gun iedereen alle geluk van de wereld, maar het heeft wel even geduurd voordat ik die gevoelens van schuld en onrecht weer te boven was.” VI Gij zult niet doodslaan “Tsjechov was een knappe vent – nooit getrouwd, wel een hoerenloper maar daar scheef ‘ie ook gewoon over – en veel vrouwen waren verliefd op hem. Als arts had hij regelmatig patiëntes in zijn spreekkamer die hem de meest uiteenlopende vragen stelden. Eén van hen vroeg hem ooit hoe de oorlog – geen idee over welke oorlog het ging – zou eindigen. ‘Waarschijnlijk met de vrede’, antwoordde Tsjechov. “Dat vat het wel zo’n beetje samen: oorlog, vrede en dan weer oorlog. We denken in onze hoogmoed iedere keer weer dat grenzen niet langer geschonden zullen worden, maar de mens verandert niet en wat we anderen – of de wereld – aandoen, verandert ook niet. Normaal gesproken is dat een golfbeweging, maar er is wel iets nieuws bijgekomen. Technologie. Hitler had geen kernwapens. Als hij daar destijds wel de beschikking over had gehad, zou hij ze zeker gebruikt hebben. “En Poetin… ik weet het niet. Ik kan me voorstellen dat hij, als ‘ie in de knel komt te zitten, denkt: mijn leven is toch voorbij, en dat ‘ie dan, als zo’n schurk uit een James-Bondfilm, op de grote rode knop gaat drukken. Of wat denk je van die andere gek, Kim Jong-un, de dictator van Noord Korea? We staan machteloos tegenover dit soort krachten. Het klinkt misschien gek, en ik zeg dit niet om de lezers van Trouw te epateren, maar ik denk dat bidden kan helpen. Samenkomen. Gemeenschapszin. Het verbaast me in ieder geval niet dat de kerken volstromen zodra er ergens een oorlog uitbreekt.” VII Gij zult niet echtbreken “Laat ik het zo zeggen: ik ken geen man van mijn leeftijd die kan beweren dat hij zijn partner altijd trouw is geweest. Eigenlijk is het een klein affront dat je me vraagt of ik wel eens ben vreemd gegaan! Het menselijk bestaan heeft pieken en dalen. ’t Is toch evident dat een huwelijk niet vlekkeloos verloopt? Julia en ik zijn al heel lang samen. Nee, niks pragmatisme! Het is diepe liefde. En we voeren nooit een toneelstukje op. Ik heb het zo vaak meegemaakt: echtparen die elkaar de ene dag liefje, vlindertje, schatteboutje noemen en de volgende dag hun biezen pakken. Shakespeare zag het goed: All the world’s a stage; And all the men and women merely players.” VIII Gij zult niet stelen “Eén zakje zwart-op-wit, toen ik zeven jaar oud was. En ik wou dat ik kon zeggen: plus de harten van één miljoen mooie vrouwen. Maar dat is helaas niet het geval.” IX Gij zult geen valse getuigenissen spreken tegen uw naaste “In een verder prima bespreking van Céline in Het Parool (‘Oorlog of toch liefde?’ door Maarten Moll, 15 mei 2025, AV) stond één rare opmerking van de recensent. Hij vond het nobel dat ik over de oorlog in Oekraïne wilde schrijven maar vroeg zich af of een roman daar wel de ‘juiste, noodzakelijke vorm’ voor was. Dus Isaak Babel kon beter niet over de Pools-Russische oorlog schrijven? Vasili Grosmann, niet over Stalingrad? De roman is bij uitstek het vehikel om over deze gruwelijke gebeurtenissen te schrijven! “Maar Céline ís geen oorlogsroman, ik kan je niet vertellen of mijn boek een waarachtige afspiegeling van de oorlog tussen Rusland en Oekraïne is. Ik ben een schrijver uit het Westen die dingen van dichtbij heeft meegemaakt, ik was in Rusland, ik was in Oekraïne, ik ken de decors, ik ken de slachtoffers aan beide kanten, ik ken de gevluchten en de mensen die zijn achtergebleven. Ik kan beelden laten zien waar veel mensen geen weet van hebben. Wie Céline leest gaat mee in een achtbaan, van Terneuzen – waar Tolja, de hoofdpersoon is geboren – tot Moskou, Kiev en Parijs, waar je ziet gebeuren wat anderen niet hadden kunnen schrijven, simpelweg omdat ze niet hebben meegemaakt wat ik heb meegemaakt. En dan heb ik het niet over waarheid of leugen; het zijn beschrijvingen van wat ik zelf heb gehoord en gezien, het is een verslag van de tijd, een schets van wat oorlog bij mensen teweeg kan brengen.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Materieel gezien ben ik volstrekt tevreden en na tien, twaalf jaar hard werken kreeg ik ook erkenning in de literatuur. Ik besef dat het anders had kunnen lopen. Had ik Eerste liefde van Toergenjev niet gelezen dan zat er nu misschien een kroegbaas tegenover je. En ik weet, nu een zeker succes me dan toch is overkomen, hoe de hazen lopen in dat literaire wereldje. Als je daar iets over zegt, ben je weg. Dan ben je af. Daarom zal ik nooit een literaire prijs krijgen, maar ik  hóef hem niet eens meer. Het zou een ejaculatie zijn, als een heuveltje met een matig uitzicht. Mijn boeken worden gedrukt, ze worden vertaald en goed besproken. Ik kreeg prachtige recensies in The Guardian of The Times, hartstikke mooi, maar daarna moet ik gewoon weer door, altijd weer door, want ik heb bijna geen pensioen en doordat ik zo lang buiten Nederland heb gewoond krijg ik op mijn 67ste nog maar 210 euro AOW per maand… “Ik moet nog wel eens denken aan die tijd, toen ik als zeventienjarige Maarten Biesheuvel op de radio een verhaal hoorde voorlezen. Op de achtergrond hoorde je mensen lachen en werd er muziek gespeeld. Dáár wil ik bij horen, dacht ik, een leven in de literatuur. Wist ik veel dat het een kale, cynische, hypocriete kut-wereld was? Inmiddels weet ik waar ik voor moet kiezen: voor de schepping, zo mooi, zo fragiel, voor de schoonheid van het landschap, voor de liefde van onze drie poezen. Voor het leven zelf.” Meer Tien Geboden van Arjan Visser lezen? Een aantal bijzondere afleveringen vindt u hier. Lees hier alle artikelen over dit thema</p>]]></description>
      <guid>https://www.trouw.nl/verdieping/oorlog-vrede-en-dan-weer-oorlog-dat-vat-het-wel-zo-n-beetje-samen~b07b9929/</guid>
      <pubDate>Fri, 23 May 2025 00:00:00 +0200</pubDate>
    </item>
    <item>
      <title><![CDATA[Twitterpastoor: ‘Jaloezie is de ellendigste zonde. Als je steelt, heb je tenminste iets in handen’]]></title>
      <description><![CDATA[<p>I Gij zult de Here uw God aanbidden en hem liefhebben met geheel uw hart, geheel uw ziel en met al uw krachten “We woonden in Breskens en als we naar de stad gingen, dan was het Brugge. Zo’n veertig minuten met de auto. Daar, zou je kunnen zeggen, heb ik als jongetje tijdens het bijwonen van de Heilig Bloedprocessie mijn eerste religieuze ervaring gehad. Niet vanwege het reliek – een buisje waarin wat bloed van onze lieve Heer zou zitten, meegenomen door Godfried van Bouillon tijdens zijn kruistocht naar Jeruzalem – maar het geheel: de optocht, de uitbeelding van verhalen over het lijden van Jezus… ik vond het allemaal zó indrukwekkend. “Als kind kon ik het nog niet zo benoemen, maar ik heb altijd een sterke nabijheid gevoeld. Het was nooit een persoon, maar een heel diffuus beeld; groot en ongrijpbaar. Ik heb ook van jongs af aan een fascinatie gehad voor begraafplaatsen, liminale plekken; waar hemel en aarde, het tijdelijke en het eeuwige, elkaar raken.” II Gij zult de naam van de Heer uw God niet zonder eerbied gebruiken “In zekere zin spreek ik elke zondag namens God. Het zou voor mij heel makkelijk zijn om een soort sokpop van Hem te maken en vanaf de kansel mijn eigen mening te verkondigen: voor dit en tegen dat. “Mijn geloofsverdieping vond plaats ten tijde van paus Benedictus. Intellectueel, traditioneel katholicisme, het vrijgeven van de oude mis, alles was zwart of wit, geen grijs. Dat was de aantrekkingskracht. Het kon me niet hard en streng genoeg zijn echt, geef het me, recht in mijn aders alsjeblieft! “Ik had in het begin moeite met het pontificaat van Franciscus, de stijlbreuk met het geharnaste wij-tegen-de-rest-van-de-wereldkatholicisme van Benedictus was heel stevig, maar ik ben van gedachten veranderd, heb gezien hoe zinvol het is te focussen op de ontmoeting, op wat ons verbindt. Franciscus was eenvoudig om van te houden. Voor mij niet zozeer als vader, maar eerder als een opa. Ik zal nu niet zeggen dat mijn opa is overleden, maar het is ook niet alsof de directeur van mijn bedrijf is heengegaan. “En nu hebben we een nieuwe paus. Na de visionair was het weer tijd voor een stabilisator, een bestuurder. Goed gekleed, met schoudermantel en stola. Vind ik wel prettig, want liturgisch gezien was het met Franciscus toch wel een beetje woestijngebied: echt héél kaal. “Ik heb een aantal kennissen die de nieuwe paus kennen en zij zeggen dat hij een zeer aanwezige, betrokken man is, maar het blijft toch gek hè? Eerst ben je nog een benaderbare huis-tuin-en-keukenkardinaal en de volgende dag ga je als de plaatsvervanger van Christus door het leven. Je bent nooit meer dezelfde. Nooit meer mens tussen de mensen. In die zin is-ie niet te benijden. Hij is nu voor altijd de heilige vader Leo XIV. En er is niemand die hem ooit nog Robbie zal noemen.” Wie is Jan-Jaap van Peperstraten? Jan-Jaap van Peperstraten (Soest, 1978) studeerde wijsbegeerte en promoveerde aan de University of Scotland. Hij werkte in het voortgezet onderwijs, studeerde van 2011 tot 2015 theologie, en werd in 2016 tot priester gewijd. Sinds 2019 is hij pastoor in Alkmaar. In maart verscheen bij uitgeverij KokBoekencentrum zijn boek  Katholiek. Het katholieke geloof in de Lage Landen. III Gij zult de dag des Heren heiligen “Het punt is: ik ben een vrij mateloos mens. En als het gaat over het pastoraat kom je, met zo’n karakter, al snel in de problemen. De behoefte aan pastorale zorg is letterlijk oneindig, want pastoraat is aandacht en niemand vindt dat-ie genoeg aandacht krijgt, dus de druk om steeds meer aandacht te blijven geven in een krimpende kerk – of liever: een krimpend priesteraantal want het werk wordt niet echt minder – zorgde ervoor dat ik me, kort na de coronacrisis, op een zondag ziek heb gemeld. Burn-out. “Ik had het geluk dat ik vrij snel een goede psycholoog te pakken had, echt een wijze man, iemand die vijfendertig jaar ervaring had met ingewikkelde mensen zoals ik. Hij gaf me meteen een beslisverbod: ik mocht geen enkele beslissing nemen die consequenties zou hebben voor de toekomst. ‘Want je bent gedeeltelijk uitgeteld. Dat moet je aanvaarden.’ En omdat ik redelijk gezagsgetrouw ben, heb ik zijn advies maar gewoon opgevolgd. Daar ben ik achteraf heel blij mee omdat ik op dat moment vooral het gevoel had dat ik als priester had gefaald en er beter aan zou doen een ander beroep te kiezen.” IV Eer uw vader en uw moeder “Tijdens mijn historisch georiënteerde studie filosofie, in Nijmegen, begon ik met Plato. Socrates die niet met antwoorden, maar met een lijst vol vragen op de proppen kwam. Waarom? Om mensen zich te laten herinneren wat ze diep van binnen al wisten. Dat is wat mijn therapeut ook deed: haal maar eens naar boven wat je ten diepste al weet over jezelf. “Ik was een serieus, perfectionistisch jongetje. Achteraf zou je kunnen zeggen: een beetje een neurotisch jongetje. Enig kind, dus: een vrij groot projectiescherm voor van alles en nog wat. Ik denk dat mijn ouders, beiden komend uit vrij eenvoudige milieus, maar opgestuwd in de vaart der volkeren, toch wel hoge verwachtingen van mij hadden. Academisch succes. Ik wilde daaraan voldoen en er, met dat mateloze karakter van me, ook nog eens overheen. “Terugkijkend moet ik vaststellen dat ik vaak eenzaam ben geweest. Ik moest mezelf vermaken, raakte daar ook wel bedreven in, maar het is goed mogelijk dat het verlangen me aan te sluiten bij een gemeenschap, een orde, ook daar vandaan kwam. Dat. Plus de aantrekkingskracht van het radicale, het compromisloze… Gelukkig heb ik bijtijds het licht gezien want het zachtaardige, weke leven van een wereldheer in zijn eigen appartementje bevalt me uitstekend.” V Gij zult niet doden “Op persoonlijk vlak kan ik er begrip voor hebben als mensen kiezen voor euthanasie, maar niets bestaat alleen maar op individueel niveau en wat gelegaliseerd wordt, wordt ook heel gauw genormaliseerd. Ik heb het gevoel dat we daar inmiddels zijn aanbeland; dat het vanzelfsprekend is om er minstens over na te denken. “Als iemand de keuze heeft gemaakt, ga ik er niet meer over in discussie. Vaak wordt er alsnog een soort goedkeuring gevraagd. Heb ik dan niet het recht om over mijn eigen leven te beschikken? Dan denk ik, opgeleid als filosoof: ‘ik heb recht op X’ is als uitspraak niet equivalent aan ‘X is goed’. Dat zijn echt twee verschillende zaken. “Wat goed is? Laat ik het zo zeggen: de kerk leert dat je ontzag moet hebben voor het leven. We mogen ons leven niet zelf beëindigen. Puur formeel mag ik in aanloop naar een euthanasie geen ziekenzalving geven, maar goed, zoals in elke wat legalistische traditie kan je een mooie boom opzetten over de vraag: wat is ‘in aanloop naar euthanasie’? Als iemand zegt: ‘Het gaat niet zo goed met vader, de arts denkt dat het niet lang meer zal duren’ – knipoog, knipoog – ‘lukt het u om in de loop van de week een keer langs te komen?’ dan luister ik daar naar. “Niet zelden zijn mensen, dankzij palliatieve sedatie, al vertrokken voor er überhaupt euthanasie aan te pas komt. Maar ik heb ook een keer geweigerd toen ik de vraag kreeg: ‘Kunt u volgende week vrijdag om 15 uur komen? De arts is er namelijk om 16 uur.’ Ik kan en wil geen onderdeel zijn van het proces. Daar waren die mensen niet blij mee. En ik ook niet. Als priester wil ik overal bij zijn, naast de mensen staan. Het is me geen genoegen om te zeggen: ik ben er niet.” VI Gij zult geen onkuisheid doen “Het onderwerp van de onkuisheid wordt, als het in jouw Tien Geboden-interviews ter sprake komt, vaak geïllustreerd met voorbeelden uit de kleinseminariecultuur van zestig, zeventig jaar geleden. Daar herken ik helemaal niets van. “Of ik mezelf mag bevredigen? Hm… ik moet eerlijk zeggen dat je de eerste bent die me deze vraag stelt, haha. Als je het gaat opzoeken, in het grote, rode boek van kardinaal Eijk (De band van de liefde – Katholieke huwelijksmoraal en seksuele ethiek uitgegeven door Kokboekencentrum in 2022, AV), dan staat daar, op bladzijde 314 en verder, perfect uitgelegd waarom het niet mag. “Maar wil je daar echt een halszaak van maken? Ik niet. Ik ben er geen voorstander van alles tot regeltjes droog te koken. Maar het is wel goed om te kijken naar de gedachte die eronder ligt. Dat wat je te geven hebt, van jezelf, ook als seksueel wezen, moet ook ten dienste staan van de ander. Hoe meer het naar binnen gekeerd raakt, hoe sneller het bederft.” VII Gij zult niet stelen “Er wordt nog steeds gedaan alsof bisschop Muskens járen geleden iets schandaligs heeft geroepen toen hij beweerde dat arme mensen gerust een brood mogen stelen, maar het staat gewoon in het grote oplossingenboek, de Catechismus. Wacht, ik pak het er even bij. “Even kijken hoor… ja, hier:  ‘Er is geen sprake van diefstal als men de toestemming van de eigenaar kan veronderstellen of als de weigering ingaat tegen de redelijkheid aan de universele bestemming van goederen. Dit is het geval bij een dwingende en klaarblijkelijke noodtoestand waarbij het enige middel om te voorzien in onmiddellijke en essentiële behoefte – voedsel, kleding, huisvesting – erin bestaat te beschikken over en gebruik te maken van goederen van derden.’ “Ik citeer nu uit de editie van 2023, maar ik weet zeker dat je die passage ook zult lezen in de versie uit 1992, sterker nog: ik denk dat je iets van die strekking zelfs kunt vinden in de geschriften van Thomas van Aquino. Diefstal als een vorm van noodweer. Overmacht. Let wel: kennelijk hebben we als samenleving een situatie laten ontstaan waarin mensen in levensgevaar dreigen te komen. Het probleem ligt in dit geval dus bij de gemeenschap, niet bij de dief in kwestie. Je moet de orde der dingen duidelijk in het oog houden.” VIII Gij zult tegen uw naaste niet vals getuigen “Er wordt op Twitter – ik ben heel conservatief, ik noem mezelf ook nog steeds Twitterpastoor – zo veel onzin, zo veel narigheid verkondigd, dat ik op een gegeven moment de klootzakregel heb ingevoerd: klootzakken hebben ongelijk over het onderwerp waar ze klootzakkerig over doen. Met andere woorden: als je zó onaangenaam bent over wat jij vindt dat de waarheid is, ligt die waarheid waarschijnlijk ergens anders. De regel klopt niet helemaal, maar bleek als vuistregel heel goed bruikbaar: “Vroeger reageerde ik op iedereen die een propje op me afschoot. Dan kieperde ik zo iemand, heel bijdehand, ondersteboven in de vuilnisbak, kreeg steevast de lachers op mijn hand, maar werd er uiteindelijk zélf ook onaangenaam van. En het hield me ook gevangen: zodra er een stuk rood vlees over de schutting werd gegooid, vloog ik eropaf. Inmiddels ben ik een jaartje ouder, begin me langzaam een beetje terug te trekken. “Ik gebruik de Tweetdeck-applicatie, heb alles opgesplitst in lijstjes: één voor de mentions – reacties op mijn tweets waar ik al dan niet op zal reageren – een paar journalistieke accounts en nog wat andere zaken die ik interessant vind. Met mijn eigen bijdragen wil ik vooral perspectief bieden, hoop verlenen. En de energie van het korte, snedige schrijven gebruik ik liever voor een volgend boek.” IX Gij zult geen onkuisheid begeren “Op het seminarie werd er ten tijde van Deetman (Oud-minster Wim Deetman stond aan het hoofd van een onderzoekscommissie die van medio 2010 tot december 2011 onafhankelijk onderzoek deed naar seksueel misbruik van minderjarigen in de rooms-katholieke kerk van 1945 tot 2010, AV) een avond over het celibaat georganiseerd. “De meest favoriete seminarist, een jongen van drieëntwintig, hield, met zo’n geëxalteerde blik, een of ander dreutelverhaal over ‘de mooiste levensstaat denkbaar’ want: ‘we werden uitgenodigd om te zijn zoals de engelen’. O, wat mooi! Zo wijs gesproken! Hij werd vervroegd gewijd want hij was geweldig. Drie maanden later viel hij als een blok voor het eerste meisje dat naar hem knipoogde. Einde celibaat. Dwars door de vangrails! “Een andere seminarist, die van pure heiligheid twintig centimeter boven de grond begon te zweven zodra het onderwerp kuisheid ter sprake kwam, heeft vorig jaar nog voor de rechter gestaan omdat hij had geprobeerd te viespeuken met een elfjarig schaapje uit zijn kudde. “Carl Jung heeft eens gezegd dat obsessies altijd omslaan in het tegendeel. Die extreme obsessie voor zuiverheid correleert soms aardig met het meest uitbundige, liederlijke gedrag. Voor mij is het celibaat geen probleem. Ik voel geen behoefte aan een partner in mijn leven, maar voor veel mensen blijkt het toch ondoenbaar. Veel van mijn studiegenoten zijn tijdens de opleiding, maar ook vaak later pas, gestopt. Opheffen van het celibaat vind ik meteen zo drastisch, maar misschien is er op een of andere manier toch een aanpassing mogelijk zodat deze jongens – vaak leuke jongens hoor, die het vooral op het intermenselijk vlak heel goed doen – voor de kerk, de gemeenschap behouden kunnen worden.” X Gij zult niet begeren wat uw naaste toebehoort “Lang geleden, toen ik, qua werk, op een soort smeltende ijsschots zat, ben ik een keer ontzettend jaloers geweest op een oud dispuut-genoot die voortvarend de carrièreladder had beklommen en werd benoemd tot… nee, wacht, ik ga de functie niet noemen anders kun je achterhalen over wie ik het heb. Het was ook nog eens een vervelende jongen, zeer onsympathiek. “Ik sprak mezelf toe: dit kan je hebben, je gunt iedereen zijn of haar geluk! En ondertussen was ik letterlijk dagenlang ziek van pure afgunst. Terwijl ik ervan overtuigd was geen jaloezie te kennen. Zit niet in mijn karakter! En daar lag ik dan, zielig op de grond. Niet alleen jaloers, maar óók nog eens een slechter mens dan ik gedacht had te zijn. “Niks is ellendiger dan jaloezie. Het is trouwens ook een klassiek onderwerp in de moraaltheologie: jaloezie is de ellendigste zonde. Als je steelt, heb je tenminste iets in handen, dan moet je misschien wel op de vlucht voor de politie – toch nog een sportief momentje! – en als je overspel pleegt, kan dat op het moment zelf best feestelijk zijn… Aan het gros van die zonden beleef je, tijdelijk, een zeker plezier. Maar jaloezie? Heb je niets aan. Jaloezie is helemaal, van voor tot achter, alleen maar naar en vervelend. “Ik zie heus nog wel eens een benoeming, iemand die omhoog wordt getrapt naar een positie die ik ook had willen bekleden, maar ik kom niet meer in de buurt van de afgunst die ik destijds heb gevoeld omdat het oprechte antwoord op de vraag wat ik dan tekort denk te komen luidt: helemaal niets.”</p>]]></description>
      <guid>https://www.trouw.nl/verdieping/twitterpastoor-jaloezie-is-de-ellendigste-zonde-als-je-steelt-heb-je-tenminste-iets-in-handen~bb9c92fa/</guid>
      <pubDate>Fri, 9 May 2025 00:00:00 +0200</pubDate>
    </item>
    <item>
      <title><![CDATA[Rapper Rico hield iedereen voor de gek, ook zichzelf. ‘Ah joh, een klein beetje amfetamine kan heus geen kwaad’]]></title>
      <description><![CDATA[<p>“Tijdens meetings van Het Programma – ik mag de naam van mijn zelfhulpgroep niet noemen – is stap twee: geloven dat er een macht is, groter dan wijzelf, die ons geestelijk weer gezond kan maken. Ik merk dat er binnen de groep veel aversie is tegen het idee van een God die ons zou kunnen helpen, maar ik heb altijd in een hogere macht geloofd, dus voor mij is het makkelijk om me daaraan over te geven. In principe. “Het ding is: ik had me vorig jaar voor de zevende keer laten opnemen in een ontwenningskliniek, was ervan overtuigd dat ik mijn verslaving nu de baas zou zijn, maar na vier maanden ging het toch weer mis. Inmiddels ben ik alweer 	een tijdje clean. De drang, de behoefte om naar het middel te grijpen sijpelt langzaam weg, maar ik wil gewoon, bam, in één keer van die verslaving af. Terwijl ik weet dat het zo niet werkt. Zo werkt het nooit. Ik onderschrijf stap twee, maar in plaats van te kiezen voor de weg die me werd gewezen, luisterde ik naar een stemmetje in mijn hoofd dat zei: fuck it, neem gewoon een andere afslag!” Ricardo McDougal (Harderwijk, 1977) is rapper. Van 1998 tot 2007 maakte hij deel uit van de rapformatie Opgezwolle. Onlangs verscheen bij Ambo|Antos de door Job Hulsman geschreven biografie Mijn Eigen Wereld - het gefreakte leven van Phreako Rico, een inkijk in de vroege Nederlandse hiphopscene, maar vooral in het leven van een artiest die gebukt gaat onder zijn verslaving. “Laatst heb ik op Marktplaats nog een paar handschoentjes, een zonnebril en een mic voor mijn Michael Jackson-Barbie gekocht. Michael was en is nog steeds mijn held. Ik had een Michael Jackson-dekbed, een Michael Jackson-trainingspak, Michael Jackson-posters en een Michael Jackson-plakboek. Ik knipte alle foto’s uit – best moeilijk, vooral zijn kapsel – en schreef er verhaaltjes bij, over z’n zuurstoftank en over het aapje Bubbles. “Op mijn elfde ben ik samen met mijn pa en m’n broertje naar een concert van hem in Ahoy geweest. We stonden helemaal achterin; ik had een verrekijker nodig om Michael op een groot scherm te zien dansen. “Ik weet niet of hij zo’n grote rol in mijn leven ging spelen omdat mijn vader rond die tijd ons gezin verliet. Het zou kunnen. Ik herinner me wel een filmpje van ons drieën – mijn broertje, mijn pa en ik – terwijl we samen Human Nature zongen. “En nu schiet ik toch vol… Mooie herinneringen. Alles was goed. Tot hij op een dag bovenaan de trap zat, ons bij zich riep en zei: ‘Jongens, ik ga. Jullie moeder wil me niet meer.’ Ik had nooit iets van onenigheid gemerkt, geen stemverheffing, niets. Dat maakte het misschien nóg beangstigender: je kon van het ene op het andere moment verlaten worden. “Natuurlijk hebben de gebeurtenissen uit mijn jeugd en de drugsverslaving met elkaar te maken, maar ik denk niet dat het voor mijn herstel per se nodig uit te vinden wat nou precies het begin is geweest. Het enige wat telt is nu.” “Ik ben opgevoed met het klassieke beeld van de man met de baard die me vanuit de hemel in de gaten hield, maar na haar echtscheiding leerde mijn moeder een Tunesiër kennen, een moslim, die probeerde me lessen uit de Koran bij te brengen. “Mijn moeder bekeerde zich, mijn jongere broertje werd moslim – net zoals, later, mijn halfzus en mijn halfbroer – maar ik was, als jongetje van twaalf, dertien jaar, veel te opstandig. Mijn stiefvader was geen slechte man, maar ik had helemaal geen zin iets van hem aan te nemen. God, Allah, Jezus, Mohammed: ik had al snel besloten dat alles zo’n beetje op hetzelfde neerkwam. “Ik zie het nog steeds als één alles verbindende energie. Ik geloof dat we allemaal met elkaar verbonden zijn. Daarom is proberen jouw geloof aan anderen op te dringen, of te beweren dat ongelovigen de dood verdienen, voor mij het duidelijkste voorbeeld van het ijdel gebruik van Gods naam.” “Daar dacht ik toevallig laatst nog aan, toen ik om een of andere reden een interview op zondag had ingepland. Wat zit ik hier nou te lullen, terwijl ik ook lekker had kunnen chillen? Het heeft ook met ADHD te maken. Onrust, ik ben altijd onrustig. “Heel af en toe ga ik nog eens met een clubje, de ‘Koekoeksclan’, vogels kijken en ik heb een tijd lang rust gevonden in aquascaping – een soort onder water tuinieren in een aquarium – maar ik zit nu in een turbulente tijd en alleen tijdens yogalessen lukt het me om even helemaal ‘uit’ te gaan.” “Met mijn pa, op Aruba, heb ik goed contact. Hij stuurt me elke dag TikTok-filmpjes. Dan zeg ik: gast, hoe oud ben je? Hij hield van feesten. Ik herinner me dat er altijd muziek aan stond in huis, veel vrienden over de vloer, één en al vrolijkheid tot die dag waarop mijn pa ineens zijn koffers had gepakt. Gelukkig bleef hij eerst nog een paar jaar in de buurt wonen, zodat ik weleens bij hem langs kon gaan. “Met de komst van mijn stiefvader veranderde er veel in mijn leven. Ik weet dat hij me met de beste bedoelingen heeft geprobeerd op te voeden, maar ik was niet graag meer thuis. Het zou best kunnen dat mijn moeder vermoedde dat ik joints rookte en later nog meer drugs ben gaan gebruiken. Misschien heeft ze geprobeerd me te helpen, maar als dat zo is heb ik er in ieder geval niet veel van gemerkt. “Ik weet dat ze van me houdt, maar ik heb het nooit echt gevoeld. Dat kan ik haar niet eens kwalijk nemen, want ze komt zelf ook uit een milieu waarin het niet gebruikelijk was elkaar een knuffel te geven. Ik heb het lang niet gedurfd, vond het doodeng andere mensen vast te pakken, maar nu lukt het goed. “Ik had me voorgenomen een heel ander soort ouder te zijn, maar hoeveel liefde ik mijn twee jongens ook geef, ik ben me er pijnlijk van bewust dat ik, door mijn verslaving, op veel momenten tekortgeschoten ben. Ik was in hun bijzijn nooit onder invloed, ik breng ze naar school, de tandarts, de speeltuin en haal ze weer op, maar de vraag die me in de kliniek in Zuid-Afrika werd gesteld, kwam toch keihard binnen: ben je ook emotioneel betrokken? Als ik gebruik is mijn brein ziek en staat het middel op één. “En toch heb ik het nu wéér gezegd: ik wil clean blijven, voor mezelf en voor mijn kinderen. Het houdt me meer bezig dan ooit. Ik heb de afgelopen tijd veel nieuwe nummers geschreven. Deze track gaat over mijn kinderen: ‘Papa zal er altijd voor jullie zijn/ heb ik hun beiden beloofd/ loze woorden als ik blijf rijden door rood/ het is een zooitje thuis/ alles is al bijna verkloot/ de vrouw is eenzaam, boos,/ stresst en ze heeft pijn in de hoofd/ Als ik zo doorga eindig ik uiteindelijk dood/ ik wil niet dood zijn nee ik wil er zijn voor mijn zoons /ik wil geen ghost zijn ik wil een goat zijn.’ Je weet wat een goat is, toch? Greatest Of All Time, zoals Muhammad Ali zichzelf noemde – ‘een goat voor mijn kroost.” “Het is al vaak tegen me gezegd: als je blijft gebruiken zijn er uiteindelijk nog drie opties over. De drie G’s: graf, gesticht of gevangenis. Ik weet bijna zeker dat ik uiteindelijk in het gesticht terecht zal komen. Ik heb al een keer een psychose gehad, spelde alle woorden van rechts naar links omdat ik zeker wist dat ‘ze’ op die manier een boodschap aan me wilden doorgeven. Ik ben ook een nacht lang achtervolgd door een helikopter die verder door niemand anders werd gezien of gehoord. “Ik ben niet destructief, zou veel te schijterig zijn om zélf een einde aan mijn leven te maken. Het lijkt me veel erger als er iemand door mijn toedoen, door mijn verslaving, verongelukt. Tijdens het jaar waarin ik alcohol gebruikte, liep ik de kans weg te zakken achter het stuur en mezelf in het verkeer te pletter te rijden, maar met amfetamine is het gelukkig – als je hier van geluk mag spreken – zo dat ik er juist alert van word. Ik ben een high functional addict, iemand die ondanks een verslaving nog prima kan functioneren. Misschien is dat ook precies mijn valkuil: ik kan veel langer doorgaan zonder in de gaten te hebben dat ik rock bottom bijna heb bereikt.” “Dit heb ik nooit gewild, maar nu zijn we hier, na tien jaar, toch aanbeland: misschien is het beter om uit elkaar te gaan. Voor de kinderen. Voor haar. Ik probeer me weleens voor te stellen wat ik zou hebben gedaan als de rollen waren omgedraaid; als zíj verslaafd was geweest. “Ik heb het mijn vriendin zó moeilijk gemaakt. Ze heeft me honderden keren gevraagd: heb je weer gebruikt? En ik zei altijd nee. Sterker nog: soms reageerde ik boos en vroeg hoe ze toch zo slecht over me kon denken? Alles draait altijd om mij. “Zelfs als ze contact had met lotgenoten, ging het wéér over mij… Toen ik laatst zei dat de publicatie van Mijn eigen wereld me motiveerde niet terug te vallen in gebruik, werd ze heel boos: ‘Dus dat je je gezin eraan kapot zag gaan, had geen effect, maar een boekje uitgeven wel?’ “Ik kan niet eens verwoorden hoe dankbaar ik ben dat ze niet veel eerder bij me is weggegaan. Als het goed ging met mij, ging het ook meteen goed met het gezin, tot ik weer een terugval had en ik alles naar de kloten hielp. Ik moet met mezelf aan de slag, mag mijn gezin niet meer met mijn verslaving belasten. Daar zijn mijn vriendin en ik het over eens.” “Geen idee wie er op het idee was gekomen, maar op een avond stonden we, als jongens van dertien, veertien, met een koevoet een condoomautomaat van de muur te wrikken. We sleepten dat ding mee, braken hem open en de knaken vlógen er uit. “Zo hadden we cash, plús de opbrengst van de condooms die we op school verkochten. We hebben het meerdere keren gedaan en nee, ik heb me nooit bezwaard gevoeld. Dat komt ook doordat ik geen beheerder voor me zag, maar een rijke gemeente of de directie van de condoomautomaten-branche. “Dan zou ik eerder spijt hebben van de keren dat ik als vakkenvuller spullen meenam uit de Centra, maar ja, ik was een puber met een onderontwikkeld brein, een thrillseeker. Ik weet nog hoe ik in kledingzaken nieuwe broeken over mijn broek aantrok en dan, heel nonchalant, maar met bonkend hart, de winkel uit wandelde. “Die kick is allang uitgewerkt, doodgebloed, maar als ik ergens iets zie wat ik goed kan gebruiken, kleine, onschuldige dingetjes… Laatst nog: ik was op bezoek in een of ander popzaaltje en zag backstage een rol duct­tape liggen. Hee, duct­tape! Altijd handig. En voor ik het wist zat-ie in mijn tas. Wie mist er nou een rol duct­tape? Zoiets zou ik geen diefstal noemen. Ik steel niet. Ik neem mee.” “Als we dit interview hadden gedaan toen ik nog volop gebruikte en je me op dat moment had gevraagd hoe het met ging, zou ik geantwoord hebben: heel goed, ik ben alweer een tijdje clean. Ja, oké, ik heb nu ook gezegd dat ik alweer een tijdje clean ben, dat klopt. “Je moet maar geloven dat ik de waarheid spreek. Ik begrijp wel waarom mensen me niet langer vertrouwen. Ik hou ook mezelf voor de gek. Ah joh, een klein beetje amfetamine kan heus geen kwaad. Zo begint het. Iedere keer weer.” “Muziekmaken is voor mij altijd vanzelfsprekend geweest, maar de spotlights interesseerden me niet echt. Sticks (Junte Uiterwijk met wie Rico van 1998 tot 2007 de rapformatie Opgezwolle vormde, AV) is een harde werker, ondernemend, heel capabel. “Glenn, Typhoon: precies hetzelfde. Altijd bezig, die jongens. Ik vind het superdope dat ze dit doen, ben nooit jaloers, maar ’t is soms wel confronterend als ik naar mijn eigen leven kijk. Ze zijn voortdurend bezig zichzelf te ontwikkelen terwijl ik mezelf alleen maar afbreek… “Ik zat voor de zesde keer in een afkickkliniek toen Job Hulsman vroeg of hij mijn biografie mocht schrijven. Na lang twijfelen zei ik ja, omdat ik een happy end voor me zag. Laatste hoofdstuk: helemaal clean. En hij leefde nog lang en gelukkig. Dat werk. “Maar de werkelijkheid was anders: binnen een jaar had ik alweer gebruikt en smeekte ik bijna of ik bij een Zuid-Afrikaans afkickcentrum naar binnen mocht. En niet lang daarna ging ik voor de zoveelste keer de fout in… ik probeer me nu maar vast te houden aan de gedachte dat ik steeds eerder aan de bel trek. Misschien komt het moment waarop ik voorgoed afscheid kan nemen van de drugs wel dichterbij. “Het voelt ongemakkelijk, ook nu weer, maar ik heb het verhaal tóch omarmd. Ik wil erover vertellen. Ik wil een positieve invloed uitoefenen op mijn omgeving, hier, bij De Fakkelteit (creatieve broedplaats in Zwolle voor jong muzikaal talent, waar Rico als coach werkzaam is, AV), op scholen en in het theater. Dat is wat ik het liefst wil doen: delen en verbinden.” Nicci Gerrard en Sean French schrijven samen psychologische thrillers onder het pseudoniem Nicci French. ‘Mensen die een moord plegen zijn doorgaans geen psychopaten. Ze willen zo ver mogelijk weg blijven bij de persoon die ze zijn geworden.’ Lees hier alle artikelen over dit thema</p>]]></description>
      <guid>https://www.trouw.nl/cultuur-media/rapper-rico-hield-iedereen-voor-de-gek-ook-zichzelf-ah-joh-een-klein-beetje-amfetamine-kan-heus-geen-kwaad~b5e8c8f8/</guid>
      <pubDate>Thu, 24 Apr 2025 00:00:00 +0200</pubDate>
    </item>
    <item>
      <title><![CDATA[Nicci French: Uiteindelijk zijn we nooit echt geïnteresseerd in de criminelen zelf, toch?]]></title>
      <description><![CDATA[<p>I Gij zult geen andere goden voor mijn aangezicht hebben Sean French: “Er zijn mensen met een rotsvast geloof – het anker in hun leven –  en je hebt mensen zoals Richard Dawkins (Britse evolutiebioloog, AV) die niets liever willen dan bewijzen dat God een verzinsel is. Ik ben niet gelovig opgevoed. Ik vind religies interessant, hou heel erg van religieuze kunst, maar  ik heb me nooit bezig hoeven houden met de vraag of God al dan niet bestaat.” Nicci Gerrard: “Ik ben altijd bang geweest voor de dood en als dát je grootste angst is, helpt het te bedenken dat er Iemand is die ervoor kan zorgen dat zoiets je niet voortijdig overkomt. Ik geloof niet écht dat God bestaat; ik wil vooral dat hij bestaat. In tijden van nood ga ik voor die door mij gewilde God op de knieën. Ik heb, denk ik, ook wat meer gevoel voor het numineuze. Je zou het ook een hang naar het mystieke kunnen noemen, maar dan wel geworteld in ons aardse bestaan.” SF: “Als ik weer eens in de kerk ben, voor een begrafenisdienst of zo, verbaas ik me erover hoe mensen kunnen geloven wat er allemaal wordt gezegd. Sommige delen van de liturgie zijn heel poëtisch, maar ik hoor ook dingen die ronduit silly zijn.” NG: “Ik zou het niet silly willen noemen, Sean. Als het je helpt minder bang te zijn, of je goed te gedragen, dan is het toch alleen maar goed?” SF: “Dat is waar. En het doet me, gek genoeg, ook pijn te zien hoeveel van die prachtige kerken in Engeland leeg komen te staan of zelfs gesloten worden, dus iets in mij zou willen dat er méér mensen naar de kerk zouden gaan. Eigenlijk zou ik zelf, als ongelovige, het goede voorbeeld moeten geven, maar ik kan me er niet toe zetten.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is SF: “Hoe meer gesneden beelden, hoe beter! Het monotheïsme is dodelijk saai. Ik ben dol op al die kleine, gekke godjes met hun rare persoonlijkheden uit de Griekse mythologie.” NG: “Volgens mij moet je vooral oppassen met het verafgoden van mensen. Geloven dat iemand héél bijzonder is en dat we moeten luisteren naar alles wat zo iemand te zeggen heeft: daar is iedere ramp in de wereldgeschiedenis mee begonnen.” SF: “En helden, moet je ook mee oppassen.” NG: “Precies. We zijn allemaal gelijk, de één gedraagt zich hooguit iets heldhaftiger dan de ander.” III Gij zult de naam van de Here, uw God, niet ijdel gebruiken SF: “Weet je nog dat jouw vader alle vloeken in de drukproef van één van onze eerste boeken had doorgekrast? Ik bracht daar toen tegenin dat elk woord er met een reden staat. Soms moet het heel krachtig zijn: cunt bijvoorbeeld, dat is zo’n beetje het ergste wat je in Engeland kan zeggen.” NG: “Dat is niet waar hoor, cunt is al lang gerehabiliteerd.” SF: “Oké, maar toch: we hebben het in al die boeken hooguit acht keer gebruikt. Bij cunt moeten we altijd even overleggen. Schrappen of laten staan? Dat geldt niet voor ‘Jezus’ of ‘Fuck’, al moet je die woorden ook niet te vaak gebruiken omdat dan het effect ervan verloren gaat.” NG: “Fuck! Dat is in het dagelijks leven mijn favoriete woord. Niet op een agressieve manier hoor, je zult me nooit ‘Fuck off’ tegen iemand horen zeggen. En wat het ijdel gebruik van die naam van God betreft, tja, daar heb ik op zich geen moeite mee omdat God volgens mij toch niet bestaat. Als ik daar iemand mee kwets, wil ik me best inhouden. In wezen ben ik heel hoffelijk en respectvol naar anderen toe, maar ik roep nu eenmaal ook heel graag fuck.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen SF: “Dit is best een wijs gebod: om de zoveel tijd een beetje rust nemen. Sommige momenten zijn op een of andere manier ‘heiliger’ dan andere; we zouden ons er meer bewust van moeten zijn dat we niet zomaar een eindje gaan wandelen, maar dat we voor heel even ons gewone leven verlaten.” NG: “Je hebt helemaal gelijk. Ik kan moeilijk dingen loslaten. Daarom slaap ik zo slecht. Sean zegt vaak ‘Let sleeping dogs lie’, maar mijn motto is: ‘Wake up the sleeping dogs!’ Er is zoveel te doen, ik heb ook de neiging me overal mee te bemoeien. Ik zwem graag, vanwege de sport, maar vooral omdat ik op die  momenten puur fysiek bezig ben, vrij van gedachten.” V Eer uw vader en uw moeder SF: “Het eren van mijn ouders is een soort vanzelfsprekendheid. Toen ik twintig was en met mijn vrienden uitging, klaagden we allemaal over onze ouders, tot we erachter kwamen dat het ook maar gewone mensen waren, met eigen verlangens en ideeën. Sinds mijn vaders dood, al bijna tien jaar geleden, weet ik dat het woord liefde ontoereikend is. Ik ben nog steeds in contact met hem; hij zit helemaal in mij. Hij was radioproducer en filmcriticus, bijna alles van wat ik weet over boeken en films heb ik van hem meegekregen. En praten, eindeloos met elkaar in gesprek zijn, dat komt ook van mijn ouders.” NG: “Daar bleken we al snel dezelfde gedachten over te hebben: het belang van een goede band met de familie.” SF: “Een boodschap die ik van mijn vader meekreeg, komt uit The Godfather, als Michael Corleone tegen zijn broer zegt: ‘Fredo, you’re my older brother, and I love you, but don’t ever take sides, with anyone, against the family again. Ever.’ Ik ben altijd heel close met mijn familie geweest, ook met de Zweedse tak, die van mijn moeder. Ze is nu 93, leeft nog zelfstandig, maar er komt wel iedere dag iemand langs om haar te helpen. Mijn twee broers en ik gaan ook vaak, er is elke dag iemand om samen naar een film te kijken of een stukje voor te lezen. Ik doe het om haar te helpen, praktisch, emotioneel, maar het is ook belangrijk voor mezelf.” NG: “Omdat je van haar houdt.” SF: “Heel erg veel.” NG: “Mijn vader is iets meer dan tien jaar geleden overleden. Hij was dement. Over dat hele proces, wat zijn aftakeling met me deed, heb ik een boek geschreven (Woorden schieten tekort - over dementie: een bijzonder lang afscheid, Meulenhoff, 2019, AV). Ik denk dat ik hem daarmee op een bepaalde manier om vergeving heb willen vragen. “Het gaat niet alleen over mijn vader, maar ik probeer wel woorden te vinden voor de afstand die ik tijdens zijn leven heb ervaren. Hij was een ontzettend lieve man, maar ook mysterieus, lastig te peilen. Ik vind het moeilijk te beschrijven hoe ik me daarbij voelde … Ik was niet gefrustreerd of verdrietig, maar voelde me verloren, plaatsvervangend eenzaam omdat ik het gevoel had dat hij maar moeilijk door mensen gevonden kon worden. “Mijn moeder was het tegenovergestelde. Krachtig. Aanwezig. Ze wilde gezien, gehoord, bevestigd worden. Door een zeer ongelukkige jeugd hongerde ze naar liefde, maar niemand wist echt aan haar wensen te voldoen.” SF: “Mag ik daar even iets over zeggen?” NG: “Tuurlijk.” SF: “Jij leidt het leven dat zij had willen leiden.” NG: “Dat is waar. Ze was erg ambitieus, wilde dolgraag naar de universiteit, maar dat was voor haar, in die tijd, niet echt mogelijk. Ze heeft ooit tegen mijn dochter gezegd dat ze in Oxford Engels had willen studeren en – dat verraste mij ook – dat ze schrijfster had willen worden. Onze jeugd stond erg in het teken van alles wat zij moest missen. Mijn oudste zus was dyslectisch, kon niet goed meekomen op school. Ik – de vreselijkste zus die ze had kunnen krijgen – kon juist goed leren waardoor ik veel meer waardering kreeg van mijn moeder dan zij. “Ik ben heel lang een pleaser geweest. Het kostte me enorm veel moeite om me van mijn moeder los te scheuren. Ik heb haar geëerd, in de steek gelaten en ben haar daarna, in haar laatste jaren, weer gaan eren. Ook zij werd dement en verloor daarmee, beetje bij beetje, het vermogen anderen pijn te doen. De laatste acht, negen dagen voor haar dood waren wonderbaarlijk mooi. Vrienden kwamen langs om afscheid te nemen. “Wij, de kinderen, zaten bij haar bed, lazen gedichten voor en haalden herinneringen op. Geen idee of ze er nog iets van meekreeg; ze zakte langzaam maar zeker steeds verder weg… Het was voor ons allemaal een moeilijk reis geweest, maar die laatste jaren met haar waren een geschenk.” SF: “Zo mooi ook dat jullie er tot het einde bij waren.” NG: “Ja, maar ik hoop dat onze kinderen zich straks niet verplicht voelen hetzelfde te doen. Ik wil dat ze vrij zijn, onbezwaard. Al ben ik daar op mijn manier misschien wel weer iets te stellig in.” SF: “Je doet het nooit helemaal goed. Er zal altijd iets overblijven waar ze het later met hun therapeut over moeten hebben.” NG: “Zo is het. Maar serieus: ik hoop echt dat ze de vrijheid voelen een andere keuze te maken. Misschien moet je mij, als ik er later zo aan toe ben, maar uit mijn lijden verlossen, Sean.” SF: “Dat zou wel een mooie, laatste Nicci French zijn: hoe de ene schrijver de andere schrijver om zeep helpt.” VI Gij zult niet doodslaan SF: “Thomas Mann heeft ooit gezegd dat een schrijver iemand is voor wie schrijven moeilijker is dan voor andere mensen. Dat geldt voor mij, voor het soort boeken dat we schrijven, misschien wel het meest als het gaat over geweld. Ik hou van ‘gestileerd’ geweld, in films en boeken, maar in het echte leven ben ik er heel bang voor. Mensen die vijandig tegen me doen, gevechten op straat: het maakt me bijna ziek van angst.” NG: “Ik stap erop af. Het is niet zo dat ik rondloop met het voornemen om hier en daar een paar klappen uit te delen, maar ik ben als vrouw die, net als de meeste vrouwen die ik ken, te maken heeft gehad met fysieke dreiging en geweld, wel zeer alert. Ik kan me goed voorstellen dat ik een ander iets zou kunnen aandoen, zeker als mijn kinderen gevaar lopen.” SF: “Maar zou je echt in staat zijn –” NG: “Ik heb je toch wel eens verteld over die grote man in het zwembad, de  lompe pestkop die me zelfs een keer onder water heeft geduwd omdat ik in ‘zijn’ baan zwom? In zo’n geval zou ik dolgraag gewelddadig zijn!” SF: “Gelukkig heb je je woede onder controle.” NG: “Maar je weet het: mensen die een moord plegen zijn doorgaans geen psychopaten, ze beleven geen genoegen aan hun daad, sterker nog: veel moordenaars kunnen zich het moment zelf nauwelijks meer herinneren en praten erover in de voltooid verleden tijd, iets wat ooit is gebeurd, wat hen is overkomen, een moment van gekte. Ze willen zo ver mogelijk weg blijven bij de persoon die ze zijn geworden. “Dat zou ik ook het allerergst vinden: niet de gedachte aan het leed dat ik iemand heb berokkend, maar het besef dat ik in een andere, donkere wereld terecht ben gekomen, de plek waar ik voor altijd iemand zal zijn die zoiets gruwelijks heeft gedaan.” VII Gij zult niet echtbreken SF: “Ah, dit vind ik een heel interessant onderwerp! Morele kwesties. Staat er ook niet in de Bijbel dat de gedachte aan overspel je net zo kwalijk wordt genomen als de daad zelf? Dat vind ik een eigenaardige regel. Is iemand die er over denkt onze kinderen iets aan te doen net zo schuldig als degene die zich aan hen vergrijpt? Lijkt me niet. Maar goed, laat ik dit eerst, heel duidelijk, zeggen: ik heb van alles fout gedaan, zit vol gebreken, maar ik heb nog nooit in mijn leven overspel gepleegd. “Toen ik Nicci ontmoette en verliefd op haar werd, was het alsof ik naar een ander land verhuisde, een land waar verleiding geen enkele rol speelt. Zelfs een gedachten-experiment hierover loopt al snel spaak; als ik me probeer voor te stellen hoe ik met een andere vrouw in bed lig, zie ik aan het voeteneind onmiddellijk de hoofden van onze kinderen opduiken … Gelukkig hoef ik niets te bevechten, geen verleiding te weerstaan: ik ben gewoon niet beschikbaar.” NG: “Voor mij geldt precies hetzelfde. Ik ben niet beschikbaar en ik heb Sean nooit bedrogen. Ik heb wel in het andere kamp gezeten: mijn eerste echtgenoot begon – een paar maanden na de geboorte van onze dochter – een affaire die er uiteindelijk voor heeft gezorgd dat ons huwelijk op de klippen is gelopen. Ik weet dus hoe het voelt als iemand je zoiets aandoet.” SF: “Een verschrikkelijk verraad.” NG: “Vanaf het moment dat ik Sean tegenkwam, wist ik: hij is het. Dit is de man met wie ik wil zijn. Dit is de man naar wie ik verlang. Een relatie aangaan is niet zoiets als een kamer binnenstappen en zeggen: zo, daar zijn we dan. Het is een proces. Van iemand houden is bezig zijn, dingen bij jezelf, bij de ander en bij elkaar ontdekken. Dit is onze relatie, hier doe ik alle moeite voor. Niets is de moeite waard als je je best er niet voor hoeft te doen.” SF: “We zijn heus niet alleen maar zoet en lief tegen elkaar, ook wij moeten wel eens een hindernis nemen. Denk niet dat ik probeer aanspraak te maken op een medaille voor de beste partner of zo.” NG: “Er is maar één echte, onvoorwaardelijke liefde en dat is, doorgaans, de liefde tussen een ouder en een kind. Dat was de eerste gedachte die ik had nadat mijn moeder was overleden: nu is er niemand meer die op die manier van mij houdt. Mijn liefde voor jou is niet onvoorwaardelijk: als je afhaakt, niet meer aan me denkt, weet ik niet wat er gebeurt. Onze relatie is een dynamisch, maar vooral ook wederkerig proces.” VIII Gij zult niet stelen NG: “Mijn tas werd in een Brusselse brasserie gestolen. Een mooie, leren tas die ik vijftien jaar geleden van een lieve Nederlandse mevrouw heb gekregen. Had ze speciaal voor mij gemaakt. En in die tas: mijn paspoort, mijn rijbewijs, mijn creditcard, al m’n pasjes, mijn mobiele telefoon, een heerlijk flesje parfum en een prachtige zonnebril…” SF: “Eigenlijk is het mijn schuld. Nicci moest even weg. Ik had op haar tas moeten letten. We hebben later op het politiebureau de bewakingsbeelden bekeken. Echt bizar om te zien hoe iemand langsloopt en heel eenvoudig die tas weggrist. En ik liet het gewoon gebeuren. Daar schaam ik me nog voor.” NG: “Ik voelde me verslagen, breekbaar; het was alsof ik in een paar minuten ineens een stuk ouder was geworden.” SF: “Weet je wat ik later ook dacht? Misschien kunnen we dit gegeven gebruiken voor een boek.” NG: “O, echt? Nee, dat was nog niet in me opgekomen.” SF: “Het idee dat je hele leven na een moment van onoplettendheid helemaal op z’n kop kan komen te staan. Dit gaat over een tas, maar het kan ook een kind zijn dat wordt gekidnapt.” NG: “Dat is wat we doen hè, gebeurtenissen vangen in verhalen. Ik snap dat jij daar al mee bezig was, maar ik dacht vooral aan administratieve dingen: hoe kom ik aan een nieuw paspoort? En de rest… ach, het zijn uiteindelijk toch maar dingen.” SF: “Dat kun je nu wel zeggen, maar het is ook alsof iemand je leven binnendringt, toch?” NG: “Je hebt gelijk.… We hadden het net al over schaamte. Dat is, naast het verdriet over wat me is aangedaan, zo’n sterke emotie.” SF: “Ik werd daarna vooral ook woedend.” NG: “Het gekke is dat ik geen moment boos ben geweest. Toen ik die dief in beeld zag, dacht ik: wat zou er door hem heen zijn gegaan op het moment dat hij die tas greep?” SF: “Niet veel, denk ik. Of anders: kijk nou eens, wat een mazzel! Uiteindelijk zijn we nooit echt geïnteresseerd in de criminelen zelf, toch? We schrijven vooral over hoe het voelt een slachtoffer te zijn.” NG: “Het is alsof mijn huid iets dunner is geworden. Beroofd van onschuld.” SF: “En vertrouwen.” IX Gij zult geen valse getuigenissen spreken tegen uw naaste SF: “Als kind wist ik niet hoe ik moest uitleggen waarom ik zo van verhalen hield, maar nu weet ik dat fictie de meest waarachtige manier is om uit te drukken waar het leven over gaat. Plato heeft ooit gezegd dat alle dichters uit de stad verdreven moesten worden omdat ze van alles verzonnen. Dat is een foute zienswijze: dichters zijn niet eng omdat ze liegen, maar juist omdat ze de waarheid vertellen! In romans en gedichten begrijp je vaak meer van wat er in de werkelijkheid speelt dan wat ze ons in non-fictieboeken over geschiedenis, wetenschap en sociologie proberen duidelijk te maken.” NG: “Dat ben ik op zich wel met je eens, maar toch: wat is waar? In zekere zin is alles een valse getuigenis. We kiezen er allemaal voor het verhaal van ons leven op een bepaalde manier te presenteren. Er zijn zo veel verhalen: je laat er op één een lichtbundel schijnen en de rest blijft, onverteld, in het donker achter.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is NG: “Als je jezelf met anderen vergelijkt, staat dat je eigen geluk in de weg. En het lukt je ook niet meer genereus te zijn. Ik weet niet of ik er helemaal mee zou kunnen stoppen, maar als ik jaloezie voel opkomen, zal ik die emotie recht in het gezicht kijken en mezelf toespreken: stop hiermee. Je berooft jezelf van je betere ik.” SF: “Ik wil hier graag twee dingen over zeggen. Het enige leven waar ik jaloers op ben is dat van Stephen Sondheim die al op zijn 26ste de songteksten van West Side Story schreef, daarna continu experimenteerde met muziek, stukken maakte die pas veel later als klassiekers werden erkend, en zich eindeloos, tot aan z’n dood, inzette voor zijn jongere collega’s.” NG: “Maar Sean, had je dan echt Stephen Sondheim willen zijn?” SF: “Eh… nee, oké, mijn tweede antwoord dan: er is een geweldige scène in een niet al te beste Woody Allen-film, Stardust Memories, waarin Allen in een treincoupé zit tussen allemaal mensen die heel erg ongelukkig zijn. Op een gegeven moment zie je een andere wagon voorbijkomen waarin een geweldig feest aan de gang is – dat was ik als negentienjarige, miezerig in het verkeerde rijtuig, niet bij machte de coupé te verlaten.” NG: “En toen kwam ik!” SF: “Haha, nou het is niet zo dat ik ergens in een hoekje zat te jammeren of zo, ik was al een stuk gelukkiger toen ik jou ontmoette. Maar het is zeker zo dat ik, sinds wij samen zijn, een geweldig mooi leven leid en dat ik er helemaal niets aan zou willen veranderen.” Nicci Gerrard (Worcester, 1958) en Sean French (Bristol, 1959) vormen samen het schrijversechtpaar ‘Nicci French’. Ze debuteerden in 1997 met Het Geheugenspel. Onlangs verscheen bij Ambo|Anthos hun negenentwintigste psychologische thriller Tyler Green komt nooit meer vrij. Gerrard en French trouwden in 1990. Gerrard heeft twee kinderen uit een eerder huwelijk. Samen kregen ze nog twee dochters. Het stel woont afwisselend in Londen en in het graafschap Suffolk. Lees hier alle artikelen over dit thema</p>]]></description>
      <guid>https://www.trouw.nl/verdieping/nicci-french-uiteindelijk-zijn-we-nooit-echt-geinteresseerd-in-de-criminelen-zelf-toch~bd0f2142/</guid>
      <pubDate>Fri, 11 Apr 2025 00:00:00 +0200</pubDate>
    </item>
    <item>
      <title><![CDATA[Zangeres Julie Huard: Als je vloekt, doe het dan in ieder geval met passie]]></title>
      <description><![CDATA[<p>I Gij zult geen andere goden voor mijn aangezicht hebben “Mijn vader was een Fransman en of hij nou echt zo gelovig was weet ik niet, maar hij nam me vaak mee naar een katholieke kerk in de buurt waar we dan een kaarsje brandden en op zo’n bankje knielden in de kapel. Ik vond het vooral fijn om daar met hem te zijn; ik kan me niet herinneren dat ik veel gedachten had over God of het geloof. “Als ik terugdenk aan mijn kindertijd, zie ik vooral die twee dagboekjes weer voor me: eentje voor de gewone, alledaagse dingen en één waarin ik mijn verhalen schreef over de jongens op wie ik verliefd was. Ik heb er lang niet in gelezen. Ik vermoed dat er staat hoe vurig ik hoopte dat mijn liefde beantwoord zou worden, maar de waarheid is dat ik helemaal niets ondernam; het was gewoon heerlijk om me verliefd te voelen en te dromen over wat er allemaal mogelijk zou zijn. Dat is wat ik, op een bepaalde manier, nog altijd het liefst doe: een wereld van schoonheid en liefde creëren.” Julie Huard (Utrecht, 1994) is zangeres. Na de middelbare school studeerde ze twee jaar in Parijs, werkte een tijdje als model en maakte muziek. In 2018, na de dood van haar vader, chansonnier Fernand Huard, besloot ze zich volledig te richten op het artiestenbestaan. In 2019 won ze de Liesbeth List-prijs en in 2021 werd haar de Europese Artist of the Year Award overhandigd. Op 23 april is Julie Huard, met haar band, te zien in het Amsterdamse Tuschinski-theater met de show Let’s go Hollywood!. II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Als ik naar de Oscaruitreiking kijk, denk ik altijd: dáár zou ik nou heel graag een keer bij willen zijn. Niet als ster, op het podium, maar om omringd te worden door zoveel glamour, zoveel extravagantie. Ik hou heel erg van mooie dingen, van vakmanschap. Aandacht voor wat je maakt, getuigt voor mij ook van respect voor je publiek. Het is fantastisch als mensen een kaartje voor mijn show kopen, daarom trek ik glitters aan en dragen mijn bandleden allemaal een pak; we halen alles uit de kast om het publiek optimaal te entertainen. “Ik durf er te staan, als een diva, maar dat wil niet zeggen dat ik me meer voel dan de mensen in de zaal. Ik wissel liedjes af met persoonlijke verhalen, ik ben in contact met het publiek, tijdens het optreden en ook na afloop. Zo wil ik duidelijk maken dat ik niet ergens hoger op de ladder sta, maar misschien nog meer om te laten zien dat ik niet een artiest ben die een programmaatje afdraait en daarmee klaar. Ik wil mensen inspireren. Zoals ik ook voortdurend door anderen word geïnspireerd.” III Gij zult de naam van de Here, uw God, niet ijdel gebruiken “Als je vloekt, doe het dan in ieder geval met passie. Of in het Frans, bijvoorbeeld, dat klinkt tenminste nog charmant. Mijn vader hield zich wat dat betreft ook niet in, maar als hij écht boos werd, schakelde hij over op het Nederlands. “Ik vind het prettig om vriendelijk te zijn, om respectvol met mensen om te gaan. Ik scroll niet graag door sociale media. Wat je daar te zien krijgt is vaak zo negatief of – wat ik minstens zo erg vind – lelijk en ondoordacht. Dan bekijk ik zo’n bericht en denk: had je daar niet iets meer moeite voor kunnen doen?” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Het woord ‘vrij’ staat niet in mijn vocabulaire. Ik ben altijd aan het creëren in mijn hoofd, altijd. Ik ken maar weinig mensen die hetzelfde tempo hebben. Daarom raak ik in het weekend vaak gefrustreerd: hoezo mail je me niet meteen even terug? Gelukkig is Martijn Hak, mijn bandleider en pianist, daarop een uitzondering. Als ik hem om drie uur ’s nachts een appje stuur en vraag of ik even iets met hem kan bespreken, belt hij een seconde later terug en heeft-ie tien minuten later een uitwerking van het idee dat ik in gedachten had.” V Eer uw vader en uw moeder “Mijn vader was een Franse chansonnier die mijn moeder tijdens één van zijn optredens in Nederland met al zijn charmes hevig heeft versierd. Hij had al een dochter, zij een zoon, maar ze waren allebei vrijgezel. Ze waren samen de grootste romantici ever en hoewel iedereen riep dat het moeilijk zou worden – hij was 45, zij 39 – raakte mijn moeder toch zwanger. “Mijn vader heeft me, terwijl ik nog in mijn moeders buik zat, toegezongen en letterlijk gezegd: ‘Ik wil dat ze een kuiltje krijgt in haar wang’.  Kijk: hier zit-ie. Mijn moeder heeft ’m aan de andere kant. Laatst realiseerde ik me dat ik, samen met de pianist en de trompettist die ook allebei een kuiltje hebben, eigenlijk een soort kuiltjesband vorm. “Ik werd van jongs af aan op de schoonheid van dingen gewezen. Kijk, dat, dáár! Moet je dit eens horen! Mijn vader kon onrustig, chaotisch zijn, had in zijn jeugd de nodige trauma’s opgelopen – verhalen die ik niet helemaal kende of begreep, maar als kind toch goed kon aanvoelen – en toch was hij er, zodra we samen waren, helemaal voor mij. “Toen ik zes was, raakte ik Tommie, mijn knuffel, kwijt. Mijn vader schreef er een liedje over, zó mooi, zo intens, dat ik nog altijd moeite heb mijn tranen te bedwingen als ik het hoor. Ik had al snel het idee dat ik hem – de lieve, gevoelige man die me zoiets moois had gegeven – in bescherming moest nemen. Ik koos altijd een beetje zijn kant want, hallo, moet je horen wat hij voor mij geschreven heeft! “Ik wist al op jonge leeftijd dat ik voor de muziek zou kiezen, maar pas na mijn vaders overlijden, in 2018, werd me duidelijk dat ik het op zijn manier moest gaan doen. 	Hij kreeg leukemie, lag een aantal maanden in het ziekenhuis en kreeg, na alle mogelijke behandelingen, te horen dat er niets meer aan te doen was. Het was voor ons onbestaanbaar dat hij, die enorme romanticus, daar, in zo’n steriele kamer, zou sterven. Eigenlijk mocht hij niet meer vervoerd worden, maar we kregen het uiteindelijk toch gedaan. Eenmaal thuis ging hij van de voeding af, was al snel niet meer aanspreekbaar, maar het duurde toch nog een paar dagen voor hij stierf. Overdag waren we allemaal bij hem, ’s nachts wisselden we elkaar af. “Tijdens één van die nachten, toen het mijn beurt was om bij hem te waken, deed hij ineens z’n ogen open. Eerst dacht ik dat het een wazige, afwezige blik was, maar nee, hij keek me duidelijk aan en begon – ik kon het bijna niet geloven – heel zachtjes, La Bohème van Charles Aznavour te zingen. Ik moest vreselijk huilen, maar besloot toch in te vallen en zong het lied, van het begin tot het eind, met hem mee. Na de laatste regel viel hij in slaap. Het was de laatste keer dat ik echt contact met hem heb gehad. “Op dat moment drong tot me door dat al de liedjes die hij had gezongen, maar ook de teksten waar hij op het laatst nog aan werkte, alles, in een keer, boem, weg was. Niemand zou hem nog live kunnen zien optreden, er zou geen nummer meer worden uitgebracht… Ineens wist ik wat mijn doel, mijn missie was: ik zou zijn werk eren, voortzetten. Uiteindelijk is het mijn eigen verhaal geworden, maar toch, ik voel hem nog altijd heel dichtbij als ik op het podium sta. “Mijn moeder heeft meteen, aan het begin van mijn carrière, gezegd dat ze me van de zijlijn zou steunen. Ze is nu 75, een lieve, sterke vrouw.  Voor mijn vader deed ze alles, voor en achter de schermen. Ze was het rustpunt in zijn hectische artiestenbestaan. Ik begrijp nu nog beter dan vroeger hoe belangrijk ze voor hem is geweest. Die gedachte maakt me heel erg dankbaar. Dat juist deze twee mensen elkaar hebben gevonden. En dat ze elkaar zó lief hebben gehad.” VI Gij zult niet doodslaan “Het is verschrikkelijk wat er in Gaza en Oekraïne gebeurt, me uitspreken over dat soort grote onderwerpen is op zich heel makkelijk, maar ik ben er toch voorzichtig mee omdat ik er voor mijn gevoel te weinig van af weet. Het is niet zo dat ik alleen maar in mijn eigen kleine omgeving blijf hangen; ik reis graag, ik treed vaak op in het buitenland en ben geïnteresseerd in heel veel culturen – mijn broer is half Antilliaans, m’n schoonzus komt uit Sri Lanka en de helft van mijn familie woont in Frankrijk – maar je zult van mij gewoon niet snel een stellige mening ergens over horen. “Soms kijk ik naar een talkshow waar twee mensen met totaal verschillende ideeën tegenover elkaar aan tafel zitten, maar de tijd die ze krijgen om uit te leggen hóe ze tot een bepaald standpunt zijn gekomen is vaak veel te kort. Trump is ongetwijfeld een ramp voor de wereld, maar hoe komt het dan dat de meerderheid van de Amerikaanse bevolking hem heeft gekozen als president? En: het is verschrikkelijk om te zien wat het Israëlische leger in Gaza heeft aangericht, maar hoeveel weet ik eigenlijk over de terreurdaden van Hamas? Pas als een conflict van meerdere kanten is belicht, waardoor ik een afgewogen beeld van de situatie heb gekregen, wil ik er misschien wel over meepraten. Zolang dat niet het geval is, laat ik de discussie liever aan deskundigen over.” VII Gij zult niet echtbreken “Alleen zijn, wegdromen bij oude films, lange wandelingen maken door de natuur; dat zijn allemaal dingen die bij mij horen. Ik heb een partner die het begrijpt, die soms ook op diezelfde wolk kan zitten. “Dit is wie ik ben, een artiest. Ik neem mezelf overal mee naartoe. Ik ben hier, op dit moment, met jou, niet iemand anders dan de vrouw die vanavond op het podium staat. Ik zou niet met iemand kunnen leven die er moeite mee heeft mij met anderen te delen. Ik weet niet of de mannen in het publiek mij als een lustobject zien, maar zolang het daarbij blijft, vind ik dat helemaal niet erg. Ik heb erg veel aandacht besteed aan mijn uiterlijk, dus als iemand zegt dat ik er mooi uitzie, maakt me dat hartstikke blij. Prima, kijk maar, geniet ervan. Ik heb de controle. Ik durf mezelf te uiten, groots te zijn, maar ben meer dan een uiterlijke verschijning, niet zomaar iemand die een beetje zingt en met haar heupen wiegt; ik heb een heel verhaal te vertellen en probeer dat iedere keer weer met evenveel aandacht te doen. “Het merendeel van mijn publiek bestaat grappig genoeg uit vrouwen en het zijn juist ook vaak de vrouwen die me complimenteren met mijn uiterlijk en vrouwelijkheid en dat het hen zelfs inspireert. Van mijn mannelijke fans – die er natuurlijk ook zijn, en geen optreden missen – merk ik aan alles dat ze mij, heel de artiest, gezien en gehoord hebben. “Weet je wanneer ik me schuldig voel? Als ik, doordat ik zo opga in mijn vak, afspraken met geliefden of vrienden moet afzeggen. Er kan altijd iets tussendoor komen en dan hoor ik mezelf praten: sorry, het spijt me heel erg, maar… Het maakt niet uit welke woorden ik gebruik, de boodschap is uiteindelijk hetzelfde: mijn werk gaat voor. Het voelt soms als een gaatje in mijn hart. Een gaatje dat nooit helemaal gedicht kan worden. ” VIII Gij zult niet stelen “Nee, oké, behalve de show. Die steel ik graag, haha.” IX Gij zult geen valse getuigenissen spreken tegen uw naaste “Het klinkt misschien een beetje verheven, maar toch: ik denk dat het mijn taak is als artiest om mensen een ándere wereld binnen te trekken. Ik wil, met mijn van romantiek op hol geslagen hoofd, het verdwenen New Yorkse of Parijse nachtclubleven, de glamour, glitter en zwoelheid uit die tijd, voor even tot leven wekken. Is het een vlucht voor de harde werkelijkheid? Misschien. Er zijn mensen die dingen aan de kaak stellen, die benoemen waar het misgaat in de wereld, en het is goed dat ze dat doen, maar ik wil er graag iets moois, iets hoopvols, tegenover zetten. Ik vind het heel fijn als ik er met mijn optreden voor kan zorgen dat iemand die zich bij binnenkomst heel ellendig voelde, een paar uur later weer vrolijk naar buiten stapt.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Als ik zie welke mogelijkheden Taylor Swift – een extreem voorbeeld, maar goed – heeft om van haar optredens zo’n gigantisch spektakel te maken, ben ik natuurlijk wel een beetje jaloers maar ik denk vooral: o, dat kan óók allemaal nog! Ik zie vooral een nieuw, ver doel. In mijn hoofd is al veel duidelijk, maar technisch gezien ben ik nog niet zo ver. Dat is niet erg, ik ben pas 31, en de dingen waar ik nu mee bezig ben, kunnen altijd nog verbeterd worden. Dat verlangen stuwt me voort. “Ik ben een perfectionist, een harde werker. Dat is precies wat me zo bevalt als ik naar die oude films kijk. Camera, licht, geluid, decor: alles moest goed zijn, er kon niet achteraf een beetje geknipt en geplakt worden. En van de acteurs werd ook veel meer gevraagd. Gene Kelly moest in één shot, tien minuten lang, zingen, dansen én acteren! Ik maak gebruik van moderne technieken, tuurlijk, maar als ik één ding in mijn vak wil bereiken, dan is het wel net zo toegewijd te zijn als de mensen van vroeger die ik zo enorm bewonder.” Alles is ergens goed voor, daar is Ernst Jansz (76) heilig van overtuigd. Zelfs onplezierige, pijnlijke dingen. ‘Dat bleken achteraf de grootste leermomenten te zijn geweest.’ Lees hier alle artikelen over dit thema</p>]]></description>
      <guid>https://www.trouw.nl/verdieping/zangeres-julie-huard-als-je-vloekt-doe-het-dan-in-ieder-geval-met-passie~b46633f1/</guid>
      <pubDate>Fri, 28 Mar 2025 00:00:00 +0100</pubDate>
    </item>
    <item>
      <title><![CDATA[Schrijfster Anne-Gine Goemans kreeg haar hele jeugd te horen dat ze dom en lelijk was]]></title>
      <description><![CDATA[<p>I Gij zult de Here uw God aanbidden en hem liefhebben met geheel uw hart, geheel uw ziel en met al uw krachten “Mijn moeder is streng katholiek opgevoed, mijn vader minder. We gingen tijdens de feestdagen naar de kerk, maar toen het huwelijk van mijn ouders sneuvelde, bleef er van het geloof nog maar weinig over. “Binnen de familie gold de scheiding lange tijd als iets waar je je heel erg voor moest schamen. En met ons, de kinderen, kon het vanwege die schande alleen maar slecht aflopen. Het katholieke geloof ging me al snel tegenstaan, maar door mijn lieve, ruimdenkende oudtante, tante Trientje, een non die in het klooster in Heemstede woonde, voelde ik me toch uitverkoren, beschermd. “Ze is altijd in mijn leven gebleven. Haar foto – met kap, ik heb haar nooit zonder gezien – hangt boven mijn schrijftafel. Als ik me zorgen maak, of ergens bang voor ben, richt ik me in mijn gebed tot tante Trientje.” II Gij zult de naam van de Here, uw God, niet zonder eerbied gebruiken “Rond mijn veertigste, toen ik met van alles en nog wat worstelde, kwam Cursus in wonderen (de uitgave van een manuscript dat Helen Schucman tussen 1965 en 1972 schreef, red.) op mijn pad. Het is een diep spiritueel boek waarin je de naam van God kunt vervangen door een willekeurig ander woord. Het leert je op een andere manier naar jezelf en de wereld te kijken. Bijvoorbeeld hoe je jarenlang op hetzelfde akkertje ploegt, vasthoudt aan definities van jezelf die gebaseerd zijn op het verleden en vergeet te kijken naar wie je bent op dit moment.” III Gij zult de dag des Heren heiligen “Eerst deed ik dagelijks een oefening uit Cursus in wonderen, maar inmiddels ligt het boek weer stof te verzamelen. Het is misschien een beetje zoals met bidden: zodra het beter gaat, haak ik af. Ik luister in de auto wel altijd naar podcasts van inspirerende sprekers, zoals Eckhart Tolle. “Eckhart Tolle die over deze ontmoeting zou zeggen: dit doet ertoe, dat wij hier zitten met z’n tweeën en contact maken. Meer is het niet. Hier, nu. Wie weet krijg jij straks een ongeluk met je motor of rijd ik op weg naar mijn lezing in Meppel wel tegen een boom, en dan … ja, oké, afkloppen.” IV Eer uw vader en uw moeder “Het huwelijk van mijn ouders was al jaren stuk. Ik heb niet één leuke herinnering aan hen samen. Er was altijd ruzie. Wat ik voor me zie is hoe ze rondjes om het huis holden, mijn vader achter mijn moeder aan. Hij sloeg haar soms. En mijn broer… mijn broer zou later, toen we hier, achter in de tuin mijn vaders as verstrooiden, zeggen: ‘Niemand heeft me zo hard geslagen als hij’. “Als ik het al durfde mijn vader op zijn gedrag aan te spreken, reageerde hij met verhalen over kanker, dat hij ernstig ziek was en niet lang meer te leven had, of dat hij zelfmoord ging plegen. ‘Ik ga nú naar Zandvoort en loop de zee in!’, riep hij dan en reed weg, mij huilend achterlatend. Meestal kwam hij na een paar uur weer thuis en deed hij alsof er niets aan de hand was. “Hij richtte zijn agressie niet op mij, maar had er wel lol in me in het gezelschap van anderen te kleineren. Als hij mijn oudere zus en mij aan iemand voorstelde, zei hij: ‘Dit is Eline, toekomstig advocaat. En dat Anne-Gine, die wordt later werkster.’ Ik was dom. En lelijk. Dat kreeg ik regelmatig  te horen. Omdat het ‘grapjes’ waren, lachte ik een beetje met hem mee, maar ik geloofde het ook. “Ik was een hartstikke slim kind, maar wilde naar de huishoudschool omdat ik dacht dat ik helemaal niks kon. Ja, ik kon anderen aan het lachen maken. Door gek te doen wist ik ook zijn aandacht te trekken. Ik had nul eerbied voor mijn vader, maar ik hunkerde wel naar zijn liefde, zijn erkenning. “Mijn moeder zag mij toch wel, voor haar hoefde ik minder m’n best te doen. Ik ben pas veel later gaan inzien hoe zij alles probeerde goed te maken terwijl hij de boel voortdurend wist te ondermijnen. Toen ik veertien was zijn we eindelijk bij hem weggegaan en heeft mijn moeder het gezin, met het salaris dat ze als verpleegkundige verdiende, erdoorheen getrokken. Het enige wat ik haar kon verwijten was dat ze mijn vader niet eerder had verlaten. “Ik ben altijd bang geweest om te worden zoals mijn ouders. Toen Lucy, onze oudste, werd geboren, was John meteen vader. Ik lag in het ziekenhuis en dacht: What the fuck heb ik gedaan?, terwijl hij buiten liep en op de besneeuwde daken van alle auto’s haar naam schreef. “Dat het met mij en het moederschap tóch goed is gekomen, komt doordat ik mijn angst heb durven uitspreken, nergens voor ben weggelopen, maar ook doordat we onze kinderen in vrijheid hebben opgevoed. Ze mochten zijn wie ze waren. “Mijn vader heeft na de scheiding een rommelig leven geleid. Hij deed zich rijker voor dan hij was, maakte schulden, kon … kon heel vaak, zomaar ineens bij ons op de stoep staan. Meestal deden we open. Ook mijn moeder. Ze heeft nooit slecht over hem gesproken. Dat is misschien ook wel een kant van haar katholieke opvoeding: je blijft, hoe dan ook, voor elkaar zorgen. “Toch dacht ik, toen mijn zus me in de zomer van 2016 op mijn vakantieadres belde om te zegen dat mijn vader een hartaanval én een hersenbloeding had gehad: ik kom niet terug, laat hem maar doodgaan. Tot ik begreep dat zij er dan alleen voor zou staan – mijn broer was naar Amerika verhuisd, zo ver mogelijk van zijn moeilijke jeugd vandaan – en besloot toch mee te helpen in de verzorging. We kwamen erachter dat hij tonnen schuld had gemaakt, verkochten zijn appartement en saneerden deels zijn schuld. “Na een paar jaar bleek dat hij aan alzheimer en vasculaire dementie leed. Hij werd opgenomen in een verpleeghuis, waar het al snel van kwaad tot erger ging. Hij schold bewoners en personeel regelmatig uit, werd agressief. Hij leek daarin op de vader die ik kende uit mijn jeugd. Toen een verpleegkundig specialist vroeg of hij weleens met de psychiatrie in aanraking was geweest, werd ons duidelijk dat er waarschijnlijk iets mis was met hem. Hij was geen slecht mens. Hij had gewoon een persoonlijkheidsstoornis. “Anders dan vroeger durfde ik nu wel streng te zijn als hij zich weer eens had misdragen. Dan riep hij: ‘Kutwijf!’ Hij wilde zelfs een keer in z’n vieze luier achter me aan komen, maar de verpleging stond letterlijk achter me. “Tegen het einde van zijn leven kwam mijn broer langs om afscheid van hem te nemen. Het eerste wat mijn vader zei was: ‘Zo, hebben ze jou ook weer even vrijgelaten?’ Mijn broer verbeet zijn ergernis en antwoordde: ‘Ik hou van je.’  Mijn vader keek hem zwijgend aan en zei niets terug. Toen mijn moeder hoorde wat er was gebeurd, besloot ze nooit meer bij haar ex-man langs te gaan.” V Gij zult niet doden “Zijn laatste jaar was mensonterend. Alleen maar verdriet en poep. Overal poep. Vallen, gat in z’n kop, schreeuwen, bijten, slaan en huilen. Het is pappen en nathouden in zo’n verpleeghuis; je blijft eindeloos leven. Pillen tegen diabetes, zó’n cholesterolpil, elke dag.  Op het laatst woog hij nog maar 35 kilo, maar ingrijpen mocht niet. “Ik heb geprobeerd hem dood te kijken. Ga dood. Ga toch dood… Tegen mijn zus:  ‘Zullen we een kussen op zijn hoofd duwen?’ ‘Doe jij het?’ ‘Nee, ik durf niet’. Mijn moeder had het willen doen, voor ons. Als katholiek! Ze had ons acht jaar zien worstelen met die man, daar had ze, voor haar dochters, een einde aan willen maken. “We moesten voor wat extra morfine en angstremmers eindeloos op een arts wachten, iemand van de dichtstbijzijnde huisartsenpost, omdat de verpleegkundigen die medicatie niet zomaar mochten verstrekken. En toen was het eindelijk voorbij. Ik heb nooit geweten dat de dood zo lelijk kon zijn.” VI Gij zult geen onkuisheid doen “De zoon die mijn opa met zijn tweede vrouw – een echte godsdienstfanaat –  kreeg, werd tijdens seksuele voorlichting op school uit de klas gehaald. Het dakraam van zijn zolderkamer was witgeschilderd omdat er bij de buren in de tuin weleens meisjes in bikini’s lagen… Die jongen is totaal verknipt geraakt. “Zo’n tien jaar geleden werd hij opgepakt voor onlinepedofilie, een groot grooming-verhaal, heel ziek. Hij had al een jaar in voorarrest gezeten toen hij, in afwachting van hoger beroep, werd vrij gelaten. Vanwege de wachtlijsten en de corona-epidemie, die er nog tussendoor kwam, duurde het minstens acht jaar voordat zijn zaak in behandeling kon worden genomen. “In die tijd was hij gescheiden, had weer een baan en een nieuwe geliefde. Toen de zaak eindelijk voorkwam, moest hij nóg vier jaar de gevangenis in. Die gedachte was voor hem ondraaglijk. Twee jaar geleden heeft hij, op z’n 58ste, zelfmoord gepleegd. Mede dankzij de streng katholiek leer.” VII Gij zult niet stelen “Je zou misschien denken dat ik me bestolen heb gevoeld – bestolen van mijn lichtheid, mijn vrolijkheid of mijn zelfvertrouwen – maar ik was óók een heel blij kind en ik zie vooral dat alles wat nadelig en slecht was me uiteindelijk juist rijker en sterker heeft gemaakt. Toen mijn zoon Dhr. weigert zorg had gelezen, zei hij: ‘Mam, ik wist helemaal niet dat jij zo’n kutjeugd hebt gehad. Nooit iets van gemerkt.’  En meteen daarna: ‘Wat eten we?’” VIII Gij zult tegen uw naaste niet vals getuigen “In mijn journalistieke werk probeer ik de waarheid aan het licht te brengen, leugenaars te ontmaskeren, maar in mijn romans is het vaak alleen de aanzet van het verhaal. Zo werd Glijvlucht uit activisme geboren. We demonstreerden hier, in Spaarndam, tegen de aanleg van de vijfde baan voor Schiphol. Er werd gezegd dat er niet over ons dorp zou worden gevlogen, maar toen ik voormalig Schipholbaas Cerfontaine als een soort paus het asfalt zag kussen, wist ik: dit gaat niet goed. “En het ging niet goed. We zijn gewoon genaaid en de aanvliegroute werd pas na jaren van protest aangepast. Tegen dat onrecht was ik ten strijde getrokken, maar in Glijvlucht’ wordt die hele geschiedenis van meerdere kanten belicht. Dat is veel interessanter, evenwichtiger. “Ik wil sowieso niet alleen maar zo’n boze, ernstige actievoerder te zijn. Er is ook humor nodig. Bij ons op de wc hing heel lang een striptekening van Kamagurka met de tekst: ‘Ernst is te makkelijk’.” IX Gij zult geen onkuisheid begeren “‘Om in Wondermond over misbruikte vrouwen te kunnen schrijven, ben ik gaan onderzoeken wat mezelf is overkomen toen ik acht jaar oud was. Ik had er niet eerder iets over in het openbaar gezegd, maar toen ik bezig was met Dhr. weigert zorg, waarin ik op een kale manier, aan de hand van rapportages, het leven van mijn vader blootleg, dacht ik: waarom zou ik hierover blijven zwijgen? Ik hoef me toch nergens voor te schamen? Bovendien speelt mijn vader in dat verhaal een belangrijke rol: hij kwam voor zijn dochter op. “Het gebeurde op het landgoed naast ons huis. Er was een oude, dikke man die vaak in z’n Simca naar een visplek reed. We waren bang voor hem. Dus toen ik een keer met een vriendinnetje daar in de buurt speelde en zijn auto aan zagen komen rijden, verstopten we ons snel in de bosjes. Hij zag ons, gebaarde dat we tevoorschijn moesten komen en zei tegen mij dat ik me moest uitkleden. “Ik droeg een Oshkosh-tuinbroek. Dat weet ik nog. Dat hij aan en in me zat. En dat we het thuis vertelden en mijn vader zijn auto dwars op de oprit zette om te voorkomen dat die man ervandoor kon gaan, en dat hij hem begon te slaan maar gelukkig op tijd moest stoppen omdat de politie inmiddels was gearriveerd. “De man was eerder veroordeeld voor pedofilie en ging, nadat ik aangifte had gedaan – heel beschamend, dat weet ik nog – opnieuw de bak in. “Een paar maanden later zagen we hem gewoon weer in die Simca over het landgoed rijden. Dat zorgde misschien wel voor meer schaamte dan de ‘aanranding’ zelf; dat alles gewoon doorging, alsof er niets was gebeurd. Er werd thuis ook helemaal niet meer over gesproken. “Voor mijn zelfbeeld is het funest geweest. Het was vlek op vlek: een vader die me dom en lelijk noemde, misbruik waarover niets meer werd gezegd … ik was als puber destructief, zocht altijd het gevaar op. Het had makkelijk de verkeerde kant op kunnen gaan. Dat het niet is gebeurd, komt doordat ik een vechter ben, doordat mijn moeder in mij bleef geloven en ik door anderen – mijn leraar Nederlands, meneer Beliën – werd gezien. “Ik weet nog precies wat ik dacht toen ik in 2008 met het bronzen Anton Wachter-beeld voor het beste Nederlandse literaire romandebuut in mijn handen stond. Ik was de eerste vrouw in vierentwintig jaar die deze prijs kreeg, ik deed ertoe, maar het was vooral ook een soort diploma: nu kan iedereen zien dat ik helemaal niet dom ben.” X Gij zult niet begeren wat uw naaste toebehoort “Als ik niet word genomineerd voor de longlist van een literaire prijs, kan de gedachte ‘waarom hij of zij wel en ik niet’  heel even door mijn hoofd schieten. Dan lees ik dat zo iemand bijvoorbeeld geen kinderen heeft, maar alleen maar een kat om voor te zorgen en denk, heel kinderachtig: hallo, zó kan ik het ook! “Dus ja, ik voel het wel, die afgunst. Dat mag best, af en toe. Ik ben ook maar een mens. In zo’n situatie helpt het vaak mezelf de vraag te stellen: maar als je nu nog één jaar te leven had, wat zou je dan écht belangrijk vinden?” Praten over suïcide kan anoniem bij 113 Zelfmoordpreventie: chat via www.113.nl, bel 113 of bel gratis 0800-0113 Anne-Gine Goemans (Haarlem, 1971) is journaliste en schrijfster. Met haar debuutroman Ziekzoekers won zij in 2008 de Anton Wachterprijs. Voor haar tweede roman Glijvlucht kreeg ze de Dioraphte Jongeren Literatuurprijs 2012. In 2015 verscheen haar derde roman, Honolulu King, in 2019 gevolgd door Holy Trientje. Vorig jaar werd Wondermond uitgebracht en begin dit jaar publiceerde ze Dhr. weigert zorg, een liefdevol en ontluisterend verslag over haar dementerende vader in een verpleeghuis. Haar debuutroman Oroppa betekende meteen haar doorbraak. Safae el Khannoussi (30) is aangenaam verrast: ‘De verhalen vormen een medicijn tegen de idiote karikaturen die van migranten worden gemaakt. Fijn dat mensen begrijpen wat ik ermee wilde.’ Lees hier alle artikelen over dit thema</p>]]></description>
      <guid>https://www.trouw.nl/cultuur-media/schrijfster-anne-gine-goemans-kreeg-haar-hele-jeugd-te-horen-dat-ze-dom-en-lelijk-was~b2d58f88/</guid>
      <pubDate>Fri, 14 Mar 2025 00:00:00 +0100</pubDate>
    </item>
    <item>
      <title><![CDATA[Daan Remmerts de Vries: ‘De grote graaiers van onze tijd: dát zijn vaak de echte dieven’]]></title>
      <description><![CDATA[<p>I Gij zult geen andere goden voor mijn aangezicht hebben “Vroeger, toen we in Amstelveen woonden, stak ik als kleuter met mijn driewieler de Amsterdamseweg over naar de Van Speykschool, waar ik de deur open wrikte en de hal inliep om daar te gaan kijken naar een snoek die, door een gouden licht van boven beschenen, in een groot aquarium ronddreef. Die snoek was een soort godheid voor me, een wezen waar ik mee communiceerde – tot een van de meesters of juffen me in de gaten kreeg en mijn moeder belde die me dan voor de zoveelste keer moest komen ophalen. “Iets van die herinnering is terechtgekomen in Ergens, dichtbij. Een meisje, dat eigenlijk naar school moet, maakt een gat in het ijs en komt in contact met een vis. Het is het moment waarop haar buiten- en binnenwereld elkaar raken. Ze komt tot rust en voelt zich getroost. Dat gevoel krijg ik nog altijd als ik naar dieren kijk: dit bestaat gelukkig nog.” PrijzenDaan Remmerts de Vries (Leeuwarden, 1962) debuteerde in 1990 als kinderboekenschrijver met Zippy en Slos. Hij illustreerde meer dan dertig boeken. Remmerts de Vries won twee keer de Gouden Griffel, een keer de Gouden Lijst en – in 2021 – de Theo Thijssenprijs. Onlangs verscheen bij uitgeverij HarperCollins Ergens, dichtbij, een poëtisch verhaal voor alle leeftijden over verbondenheid, vrijheid en de kracht van de stilte, verbeeld met schitterende tekeningen. “Ik herinner me een reis naar de jungle van Kanha, India, waar ik een tijger wilde zien. We stonden op een berg en overal, zo ver als ik kon kijken, was bos, kilometers en kilometers: alleen maar bos. Geen windmolens, geen elektriciteitsmasten, geen schoorstenen waar rook uit kwam, nee, niks anders dan die overweldigende natuur. Op die momenten vergeet ik voor even hoe ellendig het met de aarde is gesteld want: dit bestaat nog, denk ik dan. Goddank.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Hier, in de voorkamer van mijn atelier, staat een heel oud beeld van Sint Antonius, meegenomen door mijn opa uit een of andere Duitse middeleeuwse kerk die al half was ingestort. Ik praat weleens met Antonius, vraag of-ie de wereld niet wat beter kan maken en zo. Hij hoort me, jazeker – soms zie ik hem vanuit mijn ooghoek naar me seinen – maar ik denk dat ik, via dat beeld, vooral probeer een sfeer van vroeger op te roepen. “Mijn grootvader was archeoloog en kunstschilder, bevriend met Esscher. Een keurige man, grijs pak, nette hoed, die tijdens een wandeling door het plantsoen altijd naar de grond keek en dan ineens een pijpenkop of een bijzondere scherf opraapte. Bij hem thuis hing een tekening van Vincent van Gogh boven de eettafel – een laantje in Nuenen – die later, helaas, voor te weinig werd verkocht… “Ik kan jolig zijn, alles van een afstandje bekijken en lachen om de belachelijke dingen die ik nú weer heb gedaan, maar als ik terugdenk aan die tijd kan ik melancholiek gestemd raken. Dan zie ik mezelf niet alleen terug in de mooiste, verfijnde omgevingen, maar herinner me ook weer hoe makkelijk alles was. En zorgeloos.” III Gij zult de naam van de Here, uw God, niet ijdel gebruiken “Er is veel gaande in onze maatschappij om woedend over te zijn, maar ik loop niet mee in demonstraties en zal ook niet met een protestbord op de snelweg gaan zitten. Het enige waar ik me nog iets bij kan voorstellen is dat ik me zou laten vastketenen aan een boom… ik zou waarschijnlijk al na vijf minuten naar de wc moeten, dus dat wordt lastig, maar toch: de natuur, ja, dáár moeten we voor blijven opkomen, niet alleen voor onszelf, maar voor iedereen die na ons komt. Dat is het voornaamste: opkomen voor wat ons dierbaar is. “Waar mensen verschijnen wordt de natuur doorgaans verpest. Toen mijn ouders in 1977 hun huisje in Friesland kochten, kon mijn vader er een stuk akkerland bij betrekken dat hij vervolgens liet verwilderen. Na verloop van tijd groeiden er bomen en kwamen er steeds meer hazen, houtsnippen, wespendieven, vossen en reeën naar het landje. De tuinder die de grond had verkocht was haast in tranen toen hij dat opmerkte: dit ging helemaal mis, konden we niet ingrijpen? Nee, dit was de bedoeling. “Het is voor Nederlanders heel moeilijk om de handen in de mouwen te laten en de natuur z’n gang te laten gaan. Een tijdje geleden moesten hier in Amsterdam, op de Rozengracht, alle bomen ineens weg. Het protest van veel buurtbewoners werd niet begrepen. We kregen er toch prachtige betonnen bloembakken voor terug? Betonnen bloembakken? Sodeflikker op zeg! Zie je? Ga ik toch nog schelden.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Helaas. Ook op zondag moet ik werken. Je weet toch dat schrijvers niet veel verdienen? Het is heerlijk om te tekenen en te schrijven hoor, maar de onrust waar ik altijd last van heb, het voortdurend bezig willen blijven, wordt voor een behoorlijk deel door mijn angst voor armoede ingegeven.” V Eer uw vader en uw moeder “Mijn vader was geen man van warme omhelzingen. Die had hij thuis zelf gewoon nooit gekregen. Hij groeide op in Schoonenberg, Velsen, een groot buiten waar nu drie gezinnen wonen. Zijn moeder zat de hele dag achter de piano en zijn vader was een tabaksmakelaar die jachtpartijen hield en voornamelijk bezig was met het vermaken van de gasten. Mijn vader was een gevoelig jongetje dat vooral de gezelligheid van het keukenpersoneel opzocht. “Mijn ouders kenden elkaar al, uit Velsen, maar ze hebben pas iets gekregen toen mijn vader in Amsterdam studeerde en daar mijn moeder weer tegen het lijf liep. Ze verschilden enorm: hij was vrij cerebraal, zij veel emotioneler. Hij werd hoofdofficier van justitie, zij maatschappelijk werkster. Hun huwelijk was, vooral door de affaires van mijn vader, niet goed. Ze hebben echt geprobeerd er iets aan te veranderen, zijn vaak in therapie gegaan en uiteindelijk bij elkaar gebleven, maar mijn moeder zei aan het einde van haar leven: ik heb te weinig van je vader gekregen. “Ik herinner me momenten op de lagere school dat ik – nogal eenzaam, maar niet in staat met iemand over die gevoelens te praten - een beetje voor me uit zat te staren en dacht: alles gaat kapot. Mijn moeder zei toen regelmatig dat we samen op een flatje zouden gaan wonen. ‘Die kerel zoekt het maar uit!’ De ruzies bleven. Mijn broer en zus waren inmiddels het huis uit en ik voelde me verantwoordelijk, probeerde te bemiddelen maar dat kon ik natuurlijk niet. Daar was ik te jong voor. “Als zestienjarige heb ik hem een keer betrapt toen ik op het Amsterdamse Paleis van Justitie kwam en na enig aarzelen van de portier  werd doorgelaten naar mijn vaders kantoor, waar ik zijn secretaresse met een opgestroopte rok op zijn bureau zag zitten. Even later kwam mijn vader als een soort blijspelacteur de kamer binnen – gelukkig niet met de broek op zijn enkels – en zei, terwijl die vrouw haar kleren goed deed en ervandoor ging: ‘Ach, Daan, kom je even lunchen? Wat ontzettend leuk!’ “Ik denk niet dat hij zich schaamde, dat lag gewoon niet zijn aard. Een therapeut heeft eens tegen mijn moeder gezegd: ‘Uw man is eigenlijk een heel trouwe echtgenoot. Met vriendinnen.’ Hij is nooit van plan geweest mijn moeder te verlaten. Zo hebben ze het, op een of andere manier, gerooid met z’n tweeën. Ik denk dat hun verhuizing naar ons zomerhuis in Friesland daarbij heeft geholpen. Weg uit Amsterdam, weg uit Haarlem – waar mijn vader ook hoofdofficier is geweest – en vooral: weg van het gedoe. “Na een paar mooie jaren samen kreeg hij alzheimer. Het begon ermee dat hij dingen die een paar dagen eerder gebeurd waren vergat. Hij kon ook ineens vreselijk boos worden. Ik weet nog dat ik een keer met Melanie, mijn wederhelft, op bezoek was en dat hij ineens uitriep: ‘Kunnen die mensen niet gewoon eens opdonderen?’ Waarna hij wegliep en ons verbijsterd achterliet. Een kwartier later kwam hij weer tevoorschijn en zei, blij verrast: ‘Hee, jullie hier? Wat fijn!’ “Mijn moeder maakte zich met toenemende mate zorgen of hij na een wandeling de weg naar huis nog terug zou vinden. Na een tijdje moest hij worden opgenomen. Gelukkig wist ik een mooi tehuis, met uitzicht, voor hem te vinden. Als ik hem daar samen met mijn moeder bezocht en we een ritje met de auto maakten, was het net alsof we weer met z’n drieën op vakantie waren. Het ergst waren de momenten waarop we afscheid moesten nemen. Hij begreep niet waarom hij weer naar ‘dat huis’ werd gebracht en zei dan, met een zielig stemmetje: ‘Mag ik dan niet met jullie mee?’ “Zijn dood was in zekere zin bevrijdend voor mijn moeder, maar ze heeft hem slechts drie jaar overleefd. Op een dag botste ze op de Afsluitdijk op een vrachtwagen, raakte zwaargewond en stierf, tweeënhalve week later in een ziekenhuis. “Ik mis mijn ouders, laat dat duidelijk zijn. Ik mis ze. Allebei. Want er waren ook veel mooie, waardevolle dingen. Ik hield van hun manier van kijken, van het relativeringsvermogen van mijn vader en ben zeker beïnvloed door mijn moeders liefde voor de natuur. Ze sprak met de dieren in Friesland. Tegen een gekraagde roodstaart in de tuin: ‘Hallo! Ben je er weer? Wat fijn dat je bent gekomen, ik hoop dat je nog een tijdje blijft.’ Als we op reis waren, draaide ze zich altijd om naar de achterbank en zei tegen ons: ‘Zien jullie hoe mooi het licht hier is?’” VI Gij zult niet doodslaan “Kijkend naar het individu hoop ik altijd iets aardigs, iets goeds te ontdekken, maar er bestaan nu eenmaal ook gewetenloze mensen. Het zou misschien beter zijn als dergelijke personen zouden kunnen verdwijnen, maar daarvoor moet je niet bij mij zijn. Overigens denk ik dat je die lui niet hoeft te benijden, want waarschijnlijk gaan ze er vanuit dat iedereen net zo wantrouwend en arrogant is als zij zelf. Eigenlijk leven ze dus in een soort hel. Dat is waarschijnlijk de enige wraak die de betrouwbaren hebben: te weten dat die ander in een hel leeft.” VII Gij zult niet echtbreken “Als student heb ik aangerommeld: relaties die aan- en uitgingen, soms was iets met de één nog niet helemaal afgesloten terwijl ik met een ander over straat liep… gij zult niet echtbreken? Nou, dit soort situaties waren zeer pijnlijk. Gij zult u ruggelings in de gracht werpen om hier maar vanaf te zijn! Wat een gedoe. “Inmiddels ben ik bijna 63 en voor veel vrouwen onzichtbaar geworden, geloof ik. Ik hoef niet meer te veroveren. Bovendien heb ik, inmiddels meer dan 26 jaar geleden, de juiste vrouw gevonden. Dat is vervullend, zeker. We hebben een heel fijn leven samen.” VIII Gij zult niet stelen “Mijn vader zei over de beroepsinbrekers die in de rechtbank tegenover hem kwamen te staan soms dat het ‘bijzonder aardige mensen’ waren. In zekere zin zag hij die mannen als harde werkers met een baan. Ik kan me in die gedachtegang wel enigszins vinden. Ik heb er in ieder geval geen moeite mee dat arme mensen voedsel stelen omdat ze hun kinderen moeten voeden. De witteboordencriminelen, de grote graaiers, de neorijken van onze tijd: dát zijn vaak de echte dieven.” “Er is nóg iets wat ik van mijn vader heb meegekregen: net als hij zie ik bij alles wat er wordt beweerd meteen het tegendeel en maak daar vervolgens grappen over. Ik vertel je met plezier de waarheid, maar ik zal niet aarzelen vervolgens te relativeren wat ik zo-even heb gezegd.” “Vroeger maakte ik rare cabaretprogrammaatjes die ik voor mijn ouders in de woonkamer opvoerde. Ze lagen in een deuk, natuurlijk. Was dat bewijsdrang? De meeste mensen willen, denk ik, toch gezien en gehoord worden. Ik heb inmiddels de nodige prijzen gekregen voor mijn werk, maar ik ben óók overgeslagen zo nu en dan, en slecht of helemaal niet besproken. Natuurlijk ben ik dan weleens afgunstig. Zijn wij, schrijvers, heiligen? Nee toch? En ja, ik probeer me te richten op wat er werkelijk toe doet: vrijheid en liefde. De vrijheid om enigszins mezelf te zijn in de boeken die ik maak en de liefde, dat is het warme eiland waar ik iedere avond, na een dag hard werken in mijn atelier, weer naar terug mag keren. “Hoe is dat eigenlijk voor jou? Ik geef me hier maar bloot, de hele tijd, maar ik zou ook weleens willen weten hoe jij je staande houdt… Vind jij ouder worden niet moeilijk? Ik word angstiger, om maar iets te noemen. Angst voor lichamelijk verval. Ik doe langer over een boek – ’t krijgt daardoor meer diepgang, zeker, maar hebben lezers het geduld om hierop te wachten? Angst voor… tja, voor alles, eigenlijk. Kijk om je heen; er is genoeg om angstig van te worden. “Het komt nooit goed met de wereld, maar je kunt wel proberen er zoveel mogelijk te zijn voor de mensen in je buurt. Luisteren. Trachten te achterhalen wat anderen drijft. Dat zijn dingen die je moet leren. Ik heb daar wel een tijdje over gedaan, maar ben inmiddels een stuk minder egoïstisch dan ik vroeger was. Dat is misschien de belangrijkste vooruitgang van het ouder worden: het opgeven van egoïsme. En het opgeven van jaloezie.” Lees hier alle artikelen over dit thema</p>]]></description>
      <guid>https://www.trouw.nl/cultuur-media/daan-remmerts-de-vries-de-grote-graaiers-van-onze-tijd-dat-zijn-vaak-de-echte-dieven~b5e4a046/</guid>
      <pubDate>Fri, 28 Feb 2025 00:00:00 +0100</pubDate>
    </item>
    <item>
      <title><![CDATA[Advocaat Gerald Roethof werd beschuldigd van lekken: ‘Blij dat mijn vader het niet heeft hoeven meemaken’]]></title>
      <description><![CDATA[<p>I Gij zult geen andere goden voor mijn aangezicht hebben “Als u me vraagt of ik denk dat er meer is tussen hemel en aarde, dan is mijn antwoord: ja, véél meer dan wij kunnen zien en weten. Ik geloof niet in één schepper, niet in een hogere macht die zich met ons, stervelingen, bemoeit, maar wel in bepaalde universele waarden die je in meerdere religies terug ziet komen, voornamelijk naastenliefde. Goed met elkaar omgaan. Dat is volgens mij het uitgangspunt van elk geloof.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Hierbij moet ik vooral denken aan het social-media-tijdperk waarin mensen voortdurend valse beelden van zichzelf rondstrooien. Met behulp van allerlei filters beelden ze een leven uit dat ze lang niet altijd hebben. Ik doe daar niet aan mee, nee. Ik heb geen Instagram, geen Facebook, geen TikTok, niets. “Ik hecht oprecht veel waarde aan mijn privacy. De beeldjes die u hier achter me ziet staan, heb ik een tijdje geleden van iemand gekregen. Met deze drie aapjes – horen, zien en zwijgen – geef ik een deel van mezelf prijs: mensen vertellen me allerlei geheimen, ik hoor hen aan, ik zie hun emoties, maar ik zal, zonder de toestemming van mijn cliënten, nooit iets aan een ander doorvertellen.” III Gij zult de naam van de Here, uw God, niet ijdel gebruiken “Mijn ouders hebben me allebei het nodige bijgebracht, maar als het gaat over zelfbeheersing moet ik vooral aan mijn vader denken. Hij was ervan overtuigd dat je veel verder komt in het leven als je niet steeds al je emoties toont. Een psycholoog zou zeggen: kropt u dan niet te veel op? Zeker. Zeer goed mogelijk. Daarom móet je soms ook ontladen, maar de vraag is of dat dan gepaard moet gaan met het uiten van godslasterlijke termen en scheldwoorden. Het is de toon die de muziek maakt. Wat dit aangaat zijn we in een glijdende schaal terechtgekomen. Sommigen spreken over een ver-Wilders-ing van de maatschappij waarbij een zorgvuldig opgebouwde beschaving steeds verder lijkt af te brokkelen. We moeten weer op een nettere en beschaafdere wijze met elkaar omgaan.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Mijn doordeweekse dagen zijn gevuld met zittingen, bezoeken aan huizen van bewaring enzovoorts. Op zaterdag en zondag beantwoord ik mails, werk mijn administratie bij en sta ik mensen te woord, zoals u, nu. Het klinkt als een cliché, dat weet ik, maar toch: mijn werk is mijn hobby.  Zeker geen straf. Totaal niet.” V Eer uw vader en uw moeder “Als ik aan mijn vader denk, zie ik hem in onze tuin in Suriname staan. We waren er na de staatsgreep, toen ik acht jaar oud was, gaan wonen. Hij had een juristenkantoor en gaf politieagenten les in strafrecht. Na zijn werk was hij altijd in die grote tuin bezig. Hij plantte er van alles; dat was zijn manier van ontspannen. “Ik heb nóg een beeld van hem, uit mijn vroege jeugd in Zwolle. We vierden het sinterklaasfeest op de lagere school en alle kinderen stonden buiten, langs de kant van de weg te wachten op Sinterklaas en Zwarte Piet. Mijn vader kwam met ons aanrijden en stapte uit, om de deur van de auto die op kinderslot was, te openen voor ons. Alle kinderen begonnen toen te zingen. Ze zagen hem als Zwarte Piet. Daarop regeerde hij door wat rare sprongetjes te maken. Verschrikkelijk… Voor mij was die Zwarte Piet een domme knecht. Dom. En een knecht. Dat mijn vader daarmee werd geassocieerd vond ik héél erg pijnlijk. Ik heb er nooit met hem over gesproken en nu kan het niet meer want hij is een jaar en negen maanden geleden overleden. Ik vraag me trouwens af of hij het zelf nog geweten zou hebben. “Mijn vader maakte deel uit van de eerste golf Surinamers die in de jaren zestig, zeventig naar Nederland kwamen. Het idee was: je leeft in hún land, dus je past je maar aan. Mijn vader heeft aan den lijve ondervonden hoe het is om gediscrimineerd te worden: kinderen wilden weten of zijn huid afgaf – dat kan nog onwetendheid geweest zijn – en bij het zoeken naar een baan kreeg hij de ene na de andere afwijzing. “Ik ga niet zeggen dat mijn vader niet strijdvaardig was, maar hij was toch een stuk pragmatischer dan de mensen die hier geboren en opgegroeid zijn. Ik denk dat ik me in het verleden net zo opstelde als mijn vader, maar inmiddels kan ik putten uit eigen ervaring en voelt het alsof ik door mijn leeftijd ook meer recht van spreken heb gekregen. Ik vind dat je, op het moment dat minderheden negatief bejegend worden, daar wel iets over móet zeggen, want als je dat niet doet, wordt het op een gegeven moment door iedereen normaal gevonden. “Mijn moeder is heel ruimdenkend – anders was ze, als witte vrouw, in de jaren zestig ook niet met een pikzwarte man getrouwd – die niet in kleuren maar wel in kansen denkt. Ze vindt de verharding die optreedt in de maatschappij verschrikkelijk. Ze is kort na de Tweede Wereldoorlog geboren en begrijpt niet hoe er nu wéér groepen mensen worden uitgesloten. Toen waren het de Joden, nu zijn moslims de kop-van-jut. Daar heeft ze – en gelukkig veel ouderen met haar – enorm veel moeite mee. Tegelijkertijd is mijn moeder niet iemand die snel verbitterd raakt. “Mijn moeder is altijd de stabiele factor geweest in ons gezin. Ze heeft zes kinderen grootgebracht. Zes kinderen gevoed. Zes kinderen liefde gegeven. Zes kinderen die elkaar soms in de haren vlogen toch bij elkaar kunnen houden. Ik denk er nooit aan dat ik haar op een dag ook zal moeten missen, maar ben door de dood van mijn vader wel geconfronteerd met de eindigheid… Ik moet nu denken aan de enige musical die ik in mijn leven heb bezocht: The Lion King. Op het eind gaat de vaderleeuw dood en moet hij afscheid nemen van zijn zoon. Ik ben niet weg, zegt hij dan, ik leef voort in jou. Zo is het met mijn vader, zal het straks met mijn moeder zijn en zo ga ook ik ooit voortleven in de harten van mijn eigen kinderen.” VI Gij zult niet doodslaan “Met zo’n tien moordzaken per jaar kunt u er wel van uitgaan dat ik, professioneel gezien, behoorlijk veel mensen ken die een ander om het leven hebben gebracht. Ik geloof niet dat er één tussen zit die dat voor zijn of haar plezier heeft gedaan. Ik ben ervan overtuigd dat nagenoeg elk mens onder bepaalde omstandigheden kan doden. Is iemand die een moord pleegt per definitie een slecht mens? “Wat Jos B. betreft – u noemt hem nu, maar voor mij is dit slechts één van de vele strafzaken die ik heb gedaan (Roethof was de advocaat van Jos B., die op 28 januari 2022 werd veroordeeld tot een gevangenisstraf van 16 jaar voor de moord op de 11-jarige Nicky Verstappen in 1998, AV) – moet ik zeggen dat het me door velen niet in dank werd afgenomen dat ik zijn verdediging op mij nam. “Ik heb enorm veel haatmails gekregen, al kon me dat nooit iets schelen. Mijn insteek was: een mogelijk onschuldige man de grootst mogelijke kans op vrijspraak geven. De kwestie is dat meneer B., nog vóór de rechtszaak van start ging, al door veel mensen schuldig was bevonden. Dat was voor mij de trigger om extra hard voor hem te werken. Misschien heeft mijn voorkeur voor het bijstaan van de underdog wel iets te maken met het feit dat ik weet hoe het voelt om in een bepaalde hoek geplaatst te worden. “Op het moment dat je een zaak aanneemt, mag de vraag of iemand wel of niet schuldig is niet relevant zijn, maar het is voor iedere advocaat wel de grootste nachtmerrie als iemand die je onschuldig acht uiteindelijk tóch veroordeeld wordt. Of ik nog steeds geloof dat meneer B. onschuldig is? Laat ik het zo zeggen: de hoogste rechter heeft gezegd (uitspraak Hoge Raad in cassatie, 26 september 2023, AV) dat de veroordeling in stand behoort te blijven, maar het is voor mij wel een zaak waar je altijd vraagtekens bij kunt blijven plaatsen. “Ik denk dat het vanwege de matige bewijslast een dubbeltje op zijn kant was. Een vrijspraak zou mij niet hebben verbaasd. Helaas is mijn overtuiging van geen belang; de rechter heeft zijn oordeel uitgesproken en gezegd dat meneer B. schuldig is. Dat is de juridische werkelijkheid waar we het mee moeten doen. “Toch sluit ik niet uit dat in de toekomst nog gepoogd gaat worden extra argumenten te verzamelen die voor een herziening van het proces kunnen zorgen. Of ik daar zelf bij betrokken zal zijn weet ik niet. Meneer B. is officieel niet langer mijn cliënt, maar we hebben door de vertrouwensband die is opgebouwd zo af en toe nog wel contact en ik zou het hem gunnen dat er over een aantal jaren nog eens naar zijn zaak gekeken wordt.” VII Gij zult niet echtbreken “Ooit overwoog ik met de moeder van mijn eerste kind te trouwen, maar toen er na dertien jaar een einde kwam aan onze relatie – een breuk die om meerdere redenen niet prettig was – bedacht ik dat het nóg meer gedoe zou hebben gegeven als ik wel met haar in het huwelijk was getreden. “Je mag nooit ‘nooit’ zeggen, maar ik denk niet dat ik met mijn huidige partner zal trouwen. Niet voor de buitenwacht, in ieder geval. Ik ben iemand die eerst de kat uit de boom kijkt, maar áls ik eenmaal in een relatie ben gestapt, is die ander de beste, de liefste, de geweldigste partner die ik ooit kon krijgen. Als we het over trouw hebben, dan ben ik dat door er altijd voor haar te zijn, door er alles aan te doen om te voorkomen dat haar iets vervelends overkomt. “Als het over overspel in het algemeen gaat – in mijn huidige relatie is daar volstrekt geen sprake van – dan vind ik dat volwassen mensen mogen doen wat ze willen, met de kanttekening dat ze ervoor moeten zorgen dat ze de ander op geen enkele manier beschadigen. “Kijk, ik ben inmiddels een vijftigplusser. Ik zal niet zeggen dat ik ben uitgeblust, maar misschien heb ik op dit terrein wel genoeg meegemaakt. Het is voor mij, op dit moment, zoals ik nu in het leven sta, zeker niet zo dat als ik ergens een mooie vrouw zie, dat ik dan automatisch denk: I want her. Nee.” VIII Gij zult niet stelen “Of ik me aan dit gebod houd? De lezer ziet dit niet, maar ik kijk nu weg en volgens psychologen zou dat kunnen betekenen dat ik jok of even heel diep moet nadenken… Als kind ben ik in Suriname wel eens over de schutting van een verwaarloosde plantage geklommen en heb toen een paar sinaasappels geplukt. Ik wist dat ik iets deed wat niet mocht, maar dacht primair aan de bewaker die, met een jachtgeweer, op z’n fietsje dat enorme terrein bewaakte. “De norm is: niet stelen, anders kan een samenleving niet goed functioneren, maar als u me vraagt wat het verschil is tussen het jongetje dat een paar sinaasappels pikt en, bijvoorbeeld, het grotere werk van een groepering die zichzelf verrijkt in de illegale drugshandel, dan wil ik het hier graag nog iets breder trekken: wat is het verschil tussen die voornoemde groepering en Lucky Strike, Marlboro of een andere tabaksfabrikant? De wet. “Uit de wetenschap blijkt dat tabak hartstikke schadelijk is, dat we er meer last van hebben met elkaar dan van die drugs, en toch mogen er, zolang er maar accijnzen over worden betaald, nog altijd sigaretten worden verkocht. De overheid verdient geld aan zaken die slecht voor ons zijn. En wat te denken van machthebbers die een eerlijke verdeling van kansen tegenhouden? Dat is, vergeleken met het pikken van een brood uit de supermarkt, toch een veel grotere vorm van diefstal?” IX Gij zult geen valse getuigenissen spreken tegen uw naaste “Men heeft mij vorig jaar maart volledig valselijk beschuldigd van lekken. Een agent had een selectie versleutelde berichten van één van mijn cliënten doorgestuurd naar de officier van justitie die kennelijk niet op het idee kwam na te gaan of het wel een juiste selectie was. De deken van advocaten heeft hier, voordat de klacht werd ingediend, óók niet naar gekeken en bij de Raad van Discipline werd nadrukkelijk gezegd dat er geen enkele reden was om te twijfelen aan de volledigheid van het proces-verbaal dat door de politie werd opgemaakt. Ik kreeg een schorsing van zes weken opgelegd. “Begin dit jaar verklaarde de hoogste tuchtrechter de klacht van de deken ongegrond en werd het vonnis vernietigd. Natuurlijk ben ik blij met de uitspraak, maar uiteindelijk is het toch een extreem groot verlies geweest. Niet alleen voor de advocatuur, maar ook voor gekleurd Nederland omdat ik voor die groep als een rolmodel functioneer. “Wat het mij persoonlijk heeft gekost? Voor de grap zou ik hier de advocaatkosten kunnen noemen, maar in alle ernst moet ik u zeggen dat het vooral de reputatieschade is die me enorm heeft getroffen. Het enige waar ik nog blij om kan zijn is dat mijn vader niet heeft hoeven meemaken dat deze zaak überhaupt voor de rechter is gekomen. Hij zou het verschrikkelijk hebben gevonden.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “In mijn jeugd heb ik wel frustraties gekend, bijvoorbeeld toen ik als jongen van kleur in bepaalde clubs werd geweigerd. Het maakte me boos, maar niet jaloers; het was eerder een stimulans om ervoor te zorgen dat ik me nooit zou laten tegenhouden. Ik moest beter mijn best doen, harder lopen, over een langere weg, vol hobbels en kuilen, maar ik ben beslist geen slachtoffer. Voor wie uiteindelijk tóch zijn doel weet te bereiken, smaakt de vrucht extra zoet.” Wie is Gerald Roethof? Gerald Roethof (Zwolle, 1973) is strafrechtadvocaat. Zijn carrière ging van start in het advocatenkantoor van zijn vader, tevens zijn patroon. Op 11 september 2001 begon Roethof een eigen kantoor, eerst in de Bijlmer, later op de Ceintuurbaan in Amsterdam. Een van zijn bekendste cliënten was Jos B. die in 2022 werd veroordeeld voor de moord op de 11-jarige Nicky Verstappen in 1998. Sinds de Russische inval is er meer agressie in het werk van de Oekraïense schrijver en ‘pathologische optimist’ Andrej Koerkov (63) geslopen. ‘Ik heb geaccepteerd dat geweld deel uitmaakt van de realiteit.’ Lees hier alle artikelen over dit thema</p>]]></description>
      <guid>https://www.trouw.nl/verdieping/advocaat-gerald-roethof-werd-beschuldigd-van-lekken-blij-dat-mijn-vader-het-niet-heeft-hoeven-meemaken~b62600760/</guid>
      <pubDate>Fri, 14 Feb 2025 00:00:00 +0100</pubDate>
    </item>
    <item>
      <title><![CDATA[Andrej Koerkov: Ik ben en blijf nieuwsgierig naar het leven]]></title>
      <description><![CDATA[<p>I Gij zult geen andere goden voor mijn aangezicht hebben “Of je het nou God noemt of een hogere macht: ik geloof dat het mijn voorbestemming was te gaan doen waar ik nu mee bezig ben. Predestinatie is zoiets als een goed begin; je wordt met de beste intenties op pad gestuurd en dan kan je er zelf onderweg toch nog een rommel van maken. “Het einde is flexibel. Wat je hebt voortgebracht zal mogelijk een tijdje overleven maar ten slotte toch vergeten worden. Niet dat het mij veel uitmaakt. Ik ben en blijf nieuwsgierig naar het leven. Schrijven staat voor mij gelijk aan het bestuderen van de geschiedenis van de samenleving, van de menselijke soort en wat ik te weten kom, wil ik het liefst met zoveel mogelijk mensen delen. Ik ben een happy writer. Als ik opnieuw moest beginnen, zou ik waarschijnlijk alles weer precies zo doen.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Als ik al iets of iemand aanbid, dan vooral voorbeeldige mensen, mensen zoals mijn oudste zoon, die als student in Boedapest al met dak- en thuislozen werkte en nu in Kyiv onder andere vrijwilligerswerk doet voor kinderen die tijdens de oorlog hun ouders zijn verloren. Die karaktertrek heeft hij niet van mij. Mijn vrouw is degene die altijd al maatschappelijk betrokken geweest. En ik help mijn vrouw. Andrej Koerkov (Leningrad, 1961) is schrijver. Vanwege het beroep van zijn vader – testpiloot – verhuisde het gezin begin jaren zestig naar Kyiv. Hij publiceerde zijn eerste werk vlak voor de val van de Sovjet-Unie, in 1991. Vervolgens kreeg hij snel succes, ook internationaal. Sinds het begin van oorlog met Rusland is Koerkov een veel gevraagd spreker en commentator over de situatie in zijn thuisland, Oekraïne. In november 2024 verscheen bij uitgeverij Borgerhoff &amp; Lamberigts de roman Het zilveren bot. “In 2017 heb ik een boek over de Emmaus-beweging geschreven, geld ingezameld voor de opvang van burgers die na de Russische annexatie van de Krim en de inname van grote delen van de Donbas door pro-Russische rebellen in 2014 naar Lviv waren getrokken. Ik zet me nog steeds in voor de organisatie, maar wat ik doe, stelt niet veel voor vergeleken bij de bergen werk die mijn zoon en mijn echtgenote verzetten.” III Gij zult de naam van de Here, uw God, niet ijdel gebruiken “Toen ik op mijn zeventiende voor het eerst de Bijbel las, vond ik het een nogal slecht geschreven boek, een soort eeuwigdurende film met te veel personages, verwikkeld in een eindeloze reeks onnavolgbare oorlogen – zonder dat ergens iets van het plot wordt uitgelegd. In plaats van scenes te schrappen heb ik er een hoofdstuk aan toegevoegd. Het ging over Elarion, een zeer positieve, avontuurlijke, mysterieuze en vredelievende heilige die niet één moord op zijn geweten had. “Ik zou God nooit als een karakter kiezen, niet vanwege de blasfemie – ja, goed, in een diepere laag waarschijnlijk wel – maar vooral omdat ik niemand wil kwetsen. Op een bepaalde manier ben ik zelf ook een gelovige. Mijn vrouw is Engelse, ze komt uit een protestantse familie. Tijdens gesprekken die ik met haar moeder voerde, voelde ik een groot respect voor het protestantisme en ik dacht: als ik moest kiezen, zou deze kerk, met haar ethiek en houding ten opzichte van het dragen van verantwoordelijkheid, het dichtst bij mijn eigen principes in de buurt komen.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Sinds mijn vrouw heeft bedacht dat ik een boete van 1500 euro krijg voor iedere zondag waarop ik het tóch in mijn hoofd haal te gaan werken, ben ik deze dag vaker gaan heiligen.” V Eer uw vader en uw moeder “In het geval van mijn vader was dit niet altijd even gemakkelijk. Ik kan niet zeggen dat ik géén respect voor hem had, maar ik ben wel lange tijd boos en verbitterd geweest. Vooral vanwege zijn afwezigheid. Ik herinner me dat we één keer samen zijn gaan vissen. Dat was alles. En áls hij thuis was, maakte hij vaak ruzie met mijn grootmoeder – bij wie we in huis woonden – en mijn moeder. Ik probeerde de boel vaak te sussen. Mijn oudere broer vond dat ik partij trok voor mijn moeder en dat ze in feite elkáár slecht behandelden. “Ik probeerde er met mijn vader over te praten, maar hij  liet zich niet graag uit over gecompliceerde familiezaken. Hij was vriendelijk en behulpzaam, iedereen vond hem aardig, maar hij leek liever bij zijn vrienden te zijn dan bij ons. Ik denk dat hij aan zijn leven begon met het voornemen zo populair mogelijk te worden en wat die buitenwacht betreft is dat zeker gelukt. Hij correspondeerde met al zijn schoolvrienden tot hij, op z’n 92ste, uiteindelijk nog als enige van de klas over was. “Mijn vader was testpiloot, mijn moeder arts. Ze wilden graag dat ik later één van die twee beroepen zou kiezen. Toen mijn moeder eenmaal begreep dat ik definitief voor het schrijversvak koos, was ze vooral bezorgd; mijn oudere broer werd door de KGB in de gaten gehouden – toen hij een keer werd gearresteerd vanwege anti-Sovjetpraktijken kocht ze de rechter om met medailles en oorkondes die mijn grootvader in de oorlog had verdiend – en ze dacht waarschijnlijk dat mijn schrijfsels de Sovjet-overheid ook niet zouden bevallen. “Mijn ouders zijn vlak voor covid uitbrak, drie weken na elkaar gestorven. Als ik aan hen denk, zie ik een professioneel succesvol stel, met een zeer pover familieleven. Met mijn moeder heb ik altijd een goede band gehad, zij kwam altijd voor mij en mijn broer op. Mijn vader gold vooral als het voorbeeld van hoe ik mijn kinderen later niet zou gaan opvoeden.” VI Gij zult niet doodslaan “In een ideale wereld luistert iedereen naar dit gebod, maar in tijden van oorlog gelden andere regels. De foute kant doodt de goede kant, goed slaat terug en als de goeden winnen stopt het doden. Als de foute kant wint, blijft alles doorgaan, met meer slachtoffers tot gevolg. “Ik ben te oud om nog opgeroepen te worden, maar als de situatie erom vraagt; als de vijand Kyiv, mijn woonplaats, binnentrekt en ze vragen mij de stad te komen verdedigen, dan zal ik dat beslist doen. En mensen doden, indien nodig. Denk ik. Ik weet natuurlijk niet of ik er werkelijk toe in staat ben. Het is onmogelijk jezelf op dit gebied theoretisch te testen. “Ik heb vissen uit de rivier gehengeld, misschien een paar mieren - en zeker talloos veel muggen gedood, maar toen ik een keer meeging op eendenjacht ben ik na één schot gestopt omdat het overhalen van de trekker zeer deed aan mijn vinger. Geen idee of ik iets heb geraakt.” VII Gij zult niet echtbreken “Mijn vrouw kwam in 1981 vanuit Engeland naar Kyiv om Russisch te studeren op de universiteit waar ik zelf een studie Engels en Frans volgde. Het was liefde op het eerste gezicht. Van mijn kant, bedoel ik. Zij wees me twee keer af: eerst in 1981 en daarna, toen ze in 1982 voor drie maanden naar Kyiv kwam, nog eens. Vijf jaar later ging ze als toerist naar Leningrad. Daar heb ik haar toen opgezocht, eindeloos veel gesprekken gevoerd in het hotel en toen zei ze ja. Ze had gewacht tot ik wat redelijker en beschaafder was geworden. Tijdens onze eerste ontmoetingen was ik nog veel te wild, te lawaaierig en te onaangepast geweest voor haar. “Ik wil haar nooit kwijtraken – dat in de eerste plaats natuurlijk – maar ik ben ook beslist geen macho, heb niet genoeg libido misschien, in ieder geval: totaal ongeschikt voor het overspel. Er is gelegenheid genoeg. Ik reis veel, verblijf vaak in mijn eentje in hotelkamers, kom voortdurend mooie mensen tegen, maar ik wil beslist niet in een illegale, amorele relatie belanden. Het is net zoiets als je laten omkopen; als je dat eenmaal hebt gedaan ben je corrupt, kwetsbaar en chantabel. Het is dus veel beter om niet met een ander naar bed te gaan. Al was het maar om hygiënische redenen!” VIII Gij zult niet stelen “Als tiener besloot ik een keer op zoek te gaan naar het kwaad in mezelf. Het was een interessante exercitie. Net als ieder kind loog ik tegen mijn ouders, ik stal whiskey uit mijn vaders fles – vulde die aan met water, zodat het leek alsof er nog evenveel drank in zat – en zei nare dingen over andere mensen, dingen die pertinent onjuist waren. “Ik kwam erachter dat het ook leerzaam was geweest om dingen te doen die niet geoorloofd waren. Stelen, bijvoorbeeld. Alleen door het te doen, kom je erachter wat bij jou hoort en wat niet. Als je nooit steelt, zul je het ook nooit helemaal begrijpen. Nog beter: betrapt worden tijdens een diefstal. De schaamte die je dan voelt, het besef van schuld: heel zinvol. Zo leer je ook dat als je het bezit van een ander niet respecteert, de ander ook geen respect zal hebben voor de spullen die jou toebehoren. “Hoe ouder, hoe wijzer? Hm… Laten we nog maar even afwachten voor welke poort ik straks kom te staan. Ik denk overigens dat er meer dan twee opties zullen zijn. Ik heb daar eens over geschreven in een trilogie: een engel deserteert uit het paradijs, komt in 1918, in de Sovjet-Unie terecht en probeert erachter te komen waarom er niet één burger na zijn of haar dood in de hemel verschijnt. Op een gegeven moment heeft hij het raadsel opgelost: er bestaat een apart paradijs, alleen voor Sovjets. Misschien bestaat er voor mij wel een Oekraïens paradijs! Ik zal er, hoe dan ook, alles aan doen om niet op de verkeerde plek terecht te komen.” IX Gij zult geen valse getuigenissen spreken tegen uw naaste “Het is in deze tijd moeilijk te achterhalen wat waarachtig is, of vals, omdat we de criteria zijn kwijtgeraakt, omdat de waarheid voor een groot gedeelte persoonlijk werd gemaakt. ‘De waarheid’ bestaat in vele versies: aangepast, veranderd of zelfs helemaal verzonnen. Eigenlijk bestaat de waarheid alleen nog in de wetenschap, in de chemie, in de fysica… maar ook die wordt domweg ontkend of in twijfel getrokken. Dat komt door de degeneratie van het onderwijs, een vergevorderd systeem van manipulatie en politiek populisme. “Eerst had je alleen de koninklijke waarheid. Daarna kwam de koninklijke waarheid plús allerlei vormen van democratie, maar tegenwoordig lijken veel mensen zich daar ook niets meer van aan te willen trekken. De waarheid is door onwetendheid om zeep geholpen. “Laatst hoorde ik Trump beweren dat Rusland tijdens de Tweede Wereldoorlog zestig miljoen mensen heeft verloren, terwijl de officiële cijfers spreken over twintig miljoen. Ook van het laatste getal kun je niet met zekerheid vaststellen of het klopt. Het enige wat ik weet: mijn grootvader is tijdens die oorlog omgekomen. Dat is een waarheid, een feit. Ik accepteer die twintig miljoen, maar als iemand zestig miljoen gaat roepen, begrijp ik dat het valse informatie is, voorkomend uit onwetendheid. “Het probleem van politieke machthebbers zoals Trump is dat mensen het helemaal niet erg vinden als ze de grootst mogelijke leugens verkondigen. En het gesol met de waarheid wordt alleen maar erger; je kunt nergens meer van op aan. Dus moet je je vasthouden aan de wetenschap en aan je eigen geweten. Blijf alert, ga in gesprek, blijf je afvragen of wat er wordt gezegd nog rijmt met je principes. Dat is de basis van psychische stabiliteit.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Als volwassene heb ik nooit iemand benijd, maar ik voel wel hoe anderen jaloers zijn op mij. Voorbeeld: ik heb in het buitenland tientallen literaire prijzen gekregen – tot de Prix Médicis étranger in 2022 aan toe – maar in Oekraïne niet één… Zodra mijn uitgever een roman aanmeldde, werd het onmiddellijk weer van de lijst geschrapt. Ik wéét dat het jaloezie is, want ik ken de mensen die me het succes misgunnen persoonlijk. Het interesseert me weinig, ik houd me niet met de concurrentie bezig. “Als ik iets nodig heb en het ligt binnen mijn bereik, dan ga ik ervoor. Ik ben vasthoudend, eigenwijs, kan heel hard werken, soms wel veertien uur per dag. Ik ontwikkel steeds weer andere manieren van werken. Omdat ik als een optimist werd geboren, kostte het me in het begin erg veel moeite over dramatische gebeurtenissen te schrijven. Om de natuurlijke vrolijkheid waarmee ik opstond, luisterde ik eerst een half uur naar deprimerende klassieke muziek – Gustav Mahler of zo – om een somber verhaal verder uit te kunnen werken. Inmiddels heb ik geleerd hoe ik zelf, zonder hulpmiddel, in de juiste stemming kan komen. “Wat fictie betreft, kwam ik helemaal tot stilstand toen de oorlog uitbrak. Tot 24 februari 2022, de dag waarop Rusland Oekraïne binnenviel, was ik bezig met het derde deel van een trilogie (het eerste deel Het zilveren bot werd onlangs in het Nederlands vertaald, AV). Ik schreef altijd voor mijn plezier, maar hoe kun je genieten van je werk als er voortdurend bommen afgaan en mensen om je heen gedood worden? Ik heb me op de non-fictie gestort, ben vanaf dag één verslag gaan doen van de oorlog, gaf commentaar bij de buitenlandse media, nam deel aan discussies, maar het idee dat ik dat ene boek niet had voltooid bleef aan me knagen. “In 2023 heb ik geprobeerd het verhaal weer op te pikken en in juli 2024 nóg eens. Uiteindelijk is het me gelukt. En ja, ik denk dat ik, door de oorlog, weer op een andere manier ben gaan schrijven. Ik heb altijd geprobeerd agressie uit mijn boeken te weren, maar dit keer is er meer geweld in geslopen. Ik heb geaccepteerd dat geweld onderdeel uitmaakt van de realiteit. Je zou kunnen zeggen dat ik minder naïef ben geworden, maar dat kan in deze barre tijden helemaal geen kwaad. “Geen idee hoe de nieuwe machthebbers de boel gaan verdelen zodra Poetin sterft, maar één ding is zeker: zijn dood zal het einde van de oorlog inluiden. Daar ben ik van overtuigd. Ik ben iets van mijn onschuld kwijtgeraakt, maar ik blijf uiteindelijk altijd een pathologische optimist.” Al drie jaar beïnvloedt de oorlog in Oekraïne het dagelijks leven van schrijver Andrej Koerkov. Toch laten hij en zijn landgenoten zich niet leiden door angst. ‘We blijven grotendeels vrije mensen, vrij van angst en vrij in alles.’ Op 6 maart 2022 moest uitgever Derk Sauer zijn huis in het Russische Zjoekovska verlaten. Met een kleine redactie verslaat zijn Moscow Times nu vanuit Amsterdam het nieuws. Toch hoopt hij dat hij ooit terug kan keren: naar het land, de winter en de magische bossen. Lees hier alle artikelen over dit thema</p>]]></description>
      <guid>https://www.trouw.nl/verdieping/andrej-koerkov-ik-ben-en-blijf-nieuwsgierig-naar-het-leven~b6e32983/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Ellen Deckwitz: ‘Hard werken is nog steeds mijn favoriete antidepressivum’]]></title>
      <description><![CDATA[<p>I Gij zult geen andere goden voor mijn aangezicht hebben “Als je ooit in God hebt geloofd, om met Nescio te spreken, blijft er altijd iemand over je schouder meekijken. Ik heb veel katholieken in de familie en kreeg onderwijs op een protestantse basisschool; het geloof werd dus door vorige generaties doorgegeven, maar God is me ook aangeleerd. “Af en toe praat ik met Hem en dan heb ik ook het gevoel gehoord te worden, los van het idee of Hij dan ook echt bestaat. Ik vind het in ieder geval een fijn idee om te dénken dat Hij er is, ergens. Als ik geen ‘contact’ voel, denk ik: oké, Hij heeft het nu gewoon even druk met iets anders. Geen probleem. Ik begrijp de vraag waarom God niet ingrijpt bij vreselijke gebeurtenissen niet zo goed, misschien omdat ik dan meteen denk aan de boom van kennis van goed en kwaad. De mens koos om ervan te eten, de mens kreeg de verantwoordelijkheid om zelf te kiezen, met alle verschrikkelijke consequenties van dien.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “De afgoderij van deze tijd zit ‘m ook in een soort zelf-veredeling; iedereen wil zichzelf héél mooi en bijzonder maken, op Instagram zijn we allemaal onze eigen godjes en godinnetjes geworden. Ik heb dat ook gehad: steeds maar met make-up en gezichtsmaskertjes in de weer, tot ik op een gegeven moment besefte dat ik óók een boek had kunnen lezen. Of dat ik, in plaats van een half uur voor de spiegel mijn wimpers te doen, een interessante documentaire had kunnen bekijken. “Ik hou er nog steeds van om een beetje te tutten hoor – en als er bij dit interview een kut-foto wordt afgedrukt vind ik dat natuurlijk vreselijk – maar ik probeer ook te kijken naar het mechanisme dat er achter schuilgaat, en de dubbele moraal. Als een man slecht op de foto staat, maakt dat niemand iets uit, dan zie ik geen comments eronder op sociale media. Staat een vrouw er slecht op, dan zijn daar meteen de reacties. Bij vrouwen ligt de nadruk op het uiterlijk en bij mannen op het innerlijk. De stelregel is namelijk nog steeds: hij is niet knap maar wél intelligent, zij is intelligent maar niet knap. Lastig. “Ik wil me niet gek laten maken door het gezeur over uiterlijkheden, maar ik kan aan de andere kant ook weer heel erg genieten van de mooi gesneden pakken die op feestjes gedragen worden, van de stof, het textiel, de kunst van mode, van mooi gemaakte dingen, verzorgde gerechten, zorgvuldig aangelegde tuinen… Ik ben het helemaal eens met Maxim Februari die tijdens zijn ‘Zomergasten’-uitzending zei: ‘Ieder mens heeft recht op schoonheid’.” III Gij zult de naam van de Here, uw God, niet ijdel gebruiken “Aan het hoofd van mijn basisschool stond een baptist, op de middelbare school  zaten er kinderen van de Noorse Broeders in mijn klas, zonen en dochters van Molukse ouders die Knil-militairen waren geweest, een hele groep kinderen die tot diverse protestante gemeentes behoorden en dan was er ook nog één verdwaalde jood die een van mijn beste vrienden werd. “Ik vond ál die vormen van geloven interessant: hoe doe je dat, God eren? Of je überhaupt verhouden tot een ‘hogere macht’? Op een avond – ik was een jaar of dertien – ging ik met een paar klasgenoten mee naar de Pinkstergemeente. Onderweg besloten ze eerst nog bij de discotheek langs te gaan. Leuk, naar de disco, dacht ik nog, maar daar aangekomen bleven ze bij de deur staan en baden, hardop, dat het gebouw zou moeten sluiten vanwege al de zonden die er binnen gaande waren. “Gaandeweg bekroop me het gevoel dat het hen niet om principes ging, maar om een wit voetje te halen bij God. Ik zie nóg hun ogen glimmen, van zelfverklaarde heroïek, in de vaste overtuiging dat zij precies wisten hoe God het allemaal had bedoeld. Nu we het er zo over hebben: misschien is dat wel het moment geweest waarop de betekenis van dit gebod – God als een concept waar je misbruik van kunt maken –  voor het eerst tot me is doorgedrongen.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Je kunt niet de hele tijd een werkzaam leven hebben, maar ja… Wat dat betreft doen mijn vrienden die nog een sterk christelijk geloof hebben het een stuk beter. Ze werken niet op de zevende dag, zetten hun mobieltjes uit. Dat lukt me nog niet, maar ik weet inmiddels wel dat de angst iets te zullen missen me alleen nog maar verder opzweept. Als ik een saai of vervelend klusje moet doen, grijp ik al snel naar mijn telefoon, maar gelukkig kan ik mezelf steeds sneller tot de orde roepen: rust! Alles draait om rust.” CV Ellen Deckwitz (Deventer, 1982) is dichteres, schrijfster, theatermaakster en columniste. Voor haar dichtbundels won ze meerdere prijzen, in 2022 werd de Tollensprijs voor haar hele oeuvre toegekend. In 2024 werd ze voor een periode van twee jaar benoemd tot stadsdichteres van Amsterdam. Op de podcast ‘Poëzie vandaag’ van NPO Luister/AvroTros leest en bespreekt Deckwitz iedere werkdag een belangwekkend gedicht uit de wereldpoëzie. V Eer uw vader en uw moeder “Mijn vader moest na het vroege overlijden van mijn opa al op jonge leeftijd geld gaan verdienen voor het grote gezin waarvan hij deel uitmaakte. Mijn moeder was het kind van twee ouders met een groot Indisch kamp-trauma. Ze hebben geen van beiden de ruimte gehad om zichzelf emotioneel te leren ontdekken en daar hebben wij, hun kinderen, ook een klap van meegekregen. “Mijn ouders hebben steken laten vallen – en ik was ook beslist geen makkelijk kind – maar ze zijn enorm gegroeid, in staat gebleken te veranderen, hebben zichzelf leren kennen en daar heb ik veel respect voor. In feite zijn we tegelijkertijd emotioneel volwassen geworden. We hebben nu een heel goede band. Dit klinkt waarschijnlijk heel erg klef, maar toch: door alles wat ik over hen te weten kwam, ben ik nog meer van mijn ouders gaan houden.” VI Gij zult niet doodslaan “De rand van het dak, maar letterlijk hè: ik stond op de bovenste verdieping van een gebouw, aan de rand van het dak en zag het leven als iets verschrikkelijks dat mij was aangedaan. Erg hé? Ik kom uit een tijd waarin je geen kinderen meer hóefde te krijgen, mijn moeder had gewoon de pil kunnen blijven slikken: waarom moest ik zonodig geboren worden? “In mijn eerste levensjaar werd mijn moeder erg ziek. Ik ging een tijdje van verzorger naar verzorger, met als gevolg dat ik, denk ik, een wat angstig kind werd, bang dat mensen van wie ik hield, altijd weer konden verdwijnen. Wat ook niet helpt is dat depressie in de familie zit en ik een talent heb voor piekeren. Ik was bang voor de nachtmerries die mijn geest wist te bedenken, begreep niet waarom iedereen om me heen zo gelukkig was, zo makkelijk kon leven – veelal schijn, zo bleek later – en het idee dat ik dan maar leuk moest mee doen, maakte me nog somberder. “Inmiddels ben ik over de helft van mijn leven. Ik voel me gelukkiger – ik heb een gezond lichaam en een redelijk gezonde geest, een dak boven mijn hoofd, lieve mensen om me heen, werk waar ik van houd: hoe kon ik ooit zo klagen over het cadeau dat ik gekregen heb? – maar de wereld kan me in toenemende mate verdrietig maken. De dingen die we de dieren aandoen, bijvoorbeeld. In de anderhalf uur die we nu praten zijn er in de voedselindustrie  al tienduizenden dieren afgemaakt… het leven is één berg verdriet, een bende, maar net zo goed een schitterend ongeluk. Er is een populaire term, geleend uit het boeddhisme: radicale acceptatie. De Boeddha zegt dat je niet afgeschermd kunt leven, dat je het állemaal moet zien en meemaken. De enige troost bestaat eruit dat we allemaal, zonder uitzondering, lijden. Dat maakt ook dat je zachter wordt, milder naar anderen. “De dood is vooral erg voor de nabestaanden, denk ik. Ik heb in mijn directe omgeving gezien hoe zelfdoding een omgeving helemaal verwoest. Het verdriet, de waarom-vraag, de wanhoop, het zelfverwijt: verschrikkelijk. Dat is één van de redenen dat ik niet het dak op ga om te springen… ik moet nu denken aan de verhalen van mijn oma; over jonge strijders die tijdens de Bersiap (de gewelddadige periode in voormalig Nederlands-Indië aan het begin van de Indonesische onafhankelijkheidsstrijd, direct na het einde van de Japanse bezetting, AV) mensen doodstaken en hun darmen lachend uit de lijken trokken.  Dat kan allemaal weer gebeuren. Als de chaos uitbreekt, als er honger komt en de handhaving wegvalt, reken er maar op dat zich dan groepjes gaan vormen die om zich heen gaan slaan en… afijn dán spring ik wel hoor. Maar ik hoop natuurlijk op een mooie dood, in mijn eigen bed, met m’n cavia’s om me heen.” VII Gij zult niet echtbreken “De jongen met wie ik al heel lang samen was, begon zich emotioneel terug te trekken, hield zijn mond, zweeg me dood, tot ik op een dag maar een eind maakte aan onze relatie. Een paar weken later liet een van mijn vrienden zich ontglippen: ‘Toen jullie relatie openging, dachten we al: dit is einde oefening.’ ‘Wacht even,’ zei ik, ‘we hebben nóóit een open relatie gehad!’ Toen bleek dus dat hij dit iedereen had wijsgemaakt en al langere tijd achter allerlei vrouwen had aangezeten. In de jaren die volgden op onze breuk kwam om de zoveel tijd weer een meisje naar me toe: ‘Ik ben blij dat je me nog aardig vindt.’ ‘Hoezo?’ ‘Nou, omdat ik iets met hem heb gehad toen jullie nog samen waren.’ ‘Wat?!’ “Door je partner bedrogen worden: dat is echt één van de ergste vertrouwensbreuken die ik heb ervaren. Het maakte dat ik me ook minder veilig voelde bij mijn vrienden en familie. Immers: als de persoon die jij het meest vertrouwt tot zoiets in staat is, hoe kan je dan nog anderen vertrouwen? Hoewel ik na die breuk omringd was door mensen van wie ik hield, die er voor me waren, voelde ik me door dat wantrouwen eenzamer dan ooit. “Daar kwam nog bij dat iedereen ineens een mening had over mijn ex. Hij was volgens de hele wereld een monster, een schoft, terwijl ik ondanks alles van hem bleef houden. We hadden jarenlang samengewoond, van alles samen meegemaakt: hoe kon die liefde ineens voorbij zijn? Het is een ongemakkelijke waarheid dat je als bedrogene nog ergens kan houden van de bedrieger. Dat maakt het extra zwaar, want als iemand is ‘ontmaskerd’, ‘mag’ je niet meer de goede kanten van iemand zien. Tegelijkertijd, en dat had ik in het begin, was er enorme cognitieve dissonantie. Hoe kon ik nog steeds van iemand houden die zo achterbaks was geweest? Daar heb ik mee geworsteld. Evenals met de vraag of alle liefde die ik zelf had gevoeld, dan ook een leugen was. “Ik heb nu een fijne relatie met een knappe, lieve man. Mocht hij ooit voor een andere vrouw kiezen, dan zou ik voor hem vechten, maar er is maar zoveel dat je kan doen. Die dingen gebeuren. Mensen kunnen van gedachten veranderen. Liefhebben is altijd een risico. Ik weet nu dat een gebroken hart en geschonden vertrouwen verschrikkelijk zijn, én dat ik het ook kan overleven. Leuk wordt het niet, maar het zal niet het einde betekenen, niet van mijzelf, noch van mijn vermogen om lief te hebben.” VIII Gij zult niet stelen “Binnen mijn familie kom je zowel overtuigde neoliberalen tegen als Marxisten die geloven dat bezit diefstal is. Ik ben er nog niet helemaal over uitgedacht waar ik nou precies sta. Ik ervaar wel een survivors guilt als ik kijk naar beelden van vluchtelingen, als ik stilsta bij hoe ongelijk en oneerlijk alles verdeeld is. “Of je geld hebt, is vaak ook een kwestie van mazzel: waar en wanneer je geboren bent, dat je toevallig de juiste mensen tegenkwam, dat je goed kunt leren of assertief bent. Ik heb echt geen messiascomplex – ik kan niet de hele wereld redden – en tuurlijk, je zou mijn donatie aan de Voedselbank of het krantje dat ik van de dakloze koop, in zekere zin een moderne aflaat kunnen noemen, iets waarmee ik mijn geweten probeer te sussen, maar het is ook belangrijk je niet te laten verlammen door alle ellende die dagelijks tot ons komt. Er is maar zoveel dat je kan doen. Ik probeer begaan te zijn met de wereld én ondertussen te genieten van de kleine cadeautjes van alledag, zoals een verschoond bed, met frisse lakens die zo heerlijk kunnen ruiken, hoe grappig de middelbare school-leerlingen die ik lesgeef over poëzie kunnen zijn of een leuk hondje dat voor me uit dribbelt op straat.” IX Gij zult geen valse getuigenissen spreken tegen uw naaste “Hoe kun je, in deze tijden van nepnieuws, waarin ook objectieve berichtgeving niet meer wordt vertrouwd, nog weten wat werkelijk waar is? Fantasy-auteur Philip K. Dick had daar een mooi antwoord op: ‘Reality is that which, when you stop believing in it, doesn’t go away.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Vroeger had ik erg veel last van afgunst. Waarom zij – meervoud – wel en ik niet? Nu ben ik alleen nog, af en toe, jaloers op leeftijdgenoten die op het juiste moment een huis hebben gekocht, haha. Of op mensen uit de kunstwereld die uit erg rijke families komen, bij wie het raketschild van de erfenis boven hun financiële toekomst hangt, en het tóch nog voor elkaar krijgen enorme subsidies van de overheid binnen te slepen. Die jaloezie kan soms omslaan in woede, woede die ik kwijtraak in de sportschool, tijdens meditaties of door gewoon heel hard te gaan werken. Hard werken is nog steeds mijn favoriete antidepressivum. En als ik daar te moe van word, schuif ik vrolijk achter de Playstation die ik heb gekocht toen ik voor de zoveelste keer tegen een burn-out aan zat en mijn huisarts zei: ‘Probeer nou ook eens iets te gaan doen wat je leuk vindt - maar compleet zinloos is.’” Lees hier alle artikelen over dit thema</p>]]></description>
      <guid>https://www.trouw.nl/verdieping/ellen-deckwitz-hard-werken-is-nog-steeds-mijn-favoriete-antidepressivum~b946c38c/</guid>
      <pubDate>Fri, 17 Jan 2025 00:00:00 +0100</pubDate>
    </item>
  </channel>
</rss>
