<?xml version="1.0" encoding="utf-16"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[Wetenschapsjournalist Govert Schilling (67): ‘Een christelijke opvoeding is toch een vorm van geestelijke mishandeling’]]></title>
      <description><![CDATA[<p>“Mijn ouders waren streng protestants-christelijk, maar kwamen toen ik jong was in contact met Het Apostolisch Werk, een soort interkerkelijke beweging waar mensen van allerlei christelijke gezindten bij elkaar komen om te bidden voor het heil van heel de wereld. Als er tijdens zo’n dienst – in een etherische sfeer, met wierook en zo – ‘in tongen’ werd gesproken, geloofde ik echt dat Hij het was die via die mensen tot ons sprak. Ik voelde me veilig en geborgen. Als alles in je omgeving om het geloof draait, word je vanzelf een heel gelovig jongetje. Dan ga je doen wat Jezus van je verlangt, eerlijk zijn, en lief voor iedereen. Er begon iets te schuiven toen ik op mijn vijftiende serieus in aanraking kwam met de sterrenkunde, daar allerlei boeken over ging lezen en dacht: Genesis 1 is een mooi verhaal, maar blijkbaar is er nog véél meer te vertellen over het ontstaan van de wereld. Govert Schilling (Meerkerk, 1956) is wetenschapsjournalist en -publicist. In 1989 ontving hij, samen met ESA-astronaut Wubbo Ockels, de Simon-Stevinkijker voor zijn bijdragen aan de popularisering van de sterrenkunde. In 2002 werd de Eureka!-oeuvreprijs van de Stichting Weten en de Nederlandse Organisatie voor Wetenschappelijk Onderzoek aan hem uitgereikt. Schilling schreef circa dertig boeken. Op 26 september verschijnt bij Fontaine Uitgevers het Jaarboek Sterrenkunde 2025. Tijdens mijn eerste grote reis, naar Sri Lanka en Indonesië in 1983, leerde ik andere culturen kennen en drong het tot me door hoe idioot het eigenlijk was te geloven dat onze God – om met Van Kooten den De Bie te spreken – de beste was. Toch zou het nog jaren duren om het laatste restje geloof kwijt te raken. Toen onze zoon in 1985 werd geboren, stond ik erop dat hij in de kerk gedoopt zou worden. Margreet, mijn vrouw, is katholiek opgevoed; het maakte haar niet zo veel uit. Terwijl ik dat jochie in zijn doopjurk in mijn armen hield en de hele familie Schilling er in vrome aanbidding omheen zag staan, wist ik het ineens: dit doe je voor hén, je staat hier gewoon toneel te spelen. Stop ermee. Ik was achtentwintig.” “Er is in 2007 inderdaad een planetoïde naar mij vernoemd, maar dat zou ik geen afgoderij willen noemen, haha! ’t Is niet meer dan een stipje, ergens héél ver weg. Niemand die het ziet… oké, misschien is het mijn aangeleerde bescheidenheid die me hier parten speelt, want eigenlijk is het best cool dat er ergens een steenklomp door de ruimte zweeft die Govert heet. Toch?” “We moeten het maar niet te lang over die geloofsclub van mijn ouders hebben, anders word ik sikkeneurig. Bij mij valt het nog wel mee, maar een christelijke opvoeding is eigenlijk toch een vorm van geestelijke kindermishandeling. Ik herinner me dat ik op een winteravond bij een vriendje naar ‘vieze blaadjes’ had gekeken toen ik op de fiets naar huis een kolossale volle, rode maan zag en bang was dat het einde der tijden aangebroken was. Nu werden de bokken van de schapen gescheiden en ik zou, als zondaar, achterblijven terwijl de rest van ons gezin in het koninkrijk Gods werd opgenomen. Bij ‘Het Werk’, zoals die gemeenschap ook werd genoemd, wisten ze precies wat God met ons van plan was. Een kennis van mijn ouders vertelde op een dag dat hij tijdens een autorit een stem had gehoord die zei dat hij de afslag naar een parkeerplaats moest nemen. Hij stond er nog maar net toen er een eindje verderop de snelweg een kettingbotsing plaatsvond waarbij meerdere dodelijke slachtoffers vielen. God had hem gered, zei hij. Ja, hallo, dacht ik, en al die andere mensen dan? Ik ben heel lang, te lang, bij die club gebleven. Van de zes kinderen uit ons gezin zijn er twee zussen nog altijd bij Het Apostolisch Werk aangesloten. Ze hebben na de dood van mijn vader en moeder het contact met ons, ongelovigen, vrijwel volledig verbroken. Ik ben er niet dagelijks mee bezig, maar het doet me wel verdriet als ik er aan denk. Eigenlijk is het geloof net zoiets als alcohol: het maakt meer kapot dan je lief is.” “Hier probeer ik me de laatste tijd wel aan te houden. Vijftig, zestig uur per week werken, dat lukt gewoon niet meer. Om tot bezinning te komen, trek ik de deur achter me dicht en ga wandelen of, nog beter, in mijn eentje op reis. Weg van het oordeel en de verwachtingen van anderen. In 2009 boekte ik een enkele reis Alaska, met als doel om in m’n uppie naar Vuurland te reizen. Nul voorbereiding. Alleen de eerste hotelovernachting had ik geregeld. Na vier maanden keerde ik terug naar huis. Het is me extreem goed bevallen. Ik ben die reizen sindsdien blijven maken, zij het niet meer zo lang. Ik heb daardoor minder stress, kan beter relativeren en ik loop niet meer zo te foeteren. Laatst vertelde mijn zoon hoe vervelend hij het had gevonden dat ik vaak zo’n donderwolk in huis was geweest. Het was gelukkig niet zijn enige herinnering aan vroeger, maar toch… ik heb er wel spijt van. Gelukkig weet ik nu hoe goed het is, voor alle partijen, als ik er af en toe even tussenuit kan gaan.” “Ik kom uit een veilig maar niet erg hecht of liefdevol gezin. Als ik naar bed ging, gaf ik mijn vader een hand en mijn moeder een zoen op haar wang. We zaten in een rare bubbel; al de kinderen van mijn leeftijd hadden zulke ouders, met een serieuze vader en een moeder die het huishouden deed. Toen ik later mensen uit andere milieus leerde kennen, was ik oprecht verbaasd; je kunt dus ook interessante discussies voeren met je ouders. Of een beetje lol hebben. Mijn moeder had, denk ik, wel veel plezier in haar leven. In mijn herinnering liep ze, tijdens het harde werken en de zorg voor een gezin met zes kinderen plus verschillende familieleden die soms een tijdje bij ons inwoonden, altijd te zingen. Altijd liederen uit de bundel van Johannes de Heer, maar toch… Ze was optimistisch, las veel, stond open voor fantasie. Mijn vader vond dat ingewikkelder. Oude sprookjes, dat kon nog wel, maar hij moest niets hebben van romans of – nog een stap verder – sciencefiction. Hij las liever boeken over geschiedenis en godsdienst. En de krant. We deelden een grote liefde voor atlassen en topografische kaarten en maakten aan de hand van een paar coördinatiepunten lange fietstochten door Nederland. Toen ik me ging interesseren voor sterrenkunde bleek hij op zolder nog een oud telescoopje te hebben staan. Dat ik voor die hobby koos, vond hij wel leuk, maar dat ik daardoor steeds verder van het geloof afraakte, was voor hem moeilijk te verteren. Denk ik. Dat is ook zoiets: ons contact was goed en fijn, maar toch ook vrij oppervlakkig… Dit is voer voor psychologen hoor, maar als ik heel eerlijk ben, moet ik zeggen dat ik misschien liever een leukere, interessantere vader had willen hebben. Ik heb heel lang regelmatig contact gehad met de astronoom Kees de Jager, tot aan zijn dood in 2021. Hij had hetzelfde geboortejaar als mijn vader, maar was een heel ander soort mens. Mijn vader was nogal zwaarmoedig, overal hing meteen zo’n gewicht aan. Ik heb daar, door het geloof, waarschijnlijk ook wel een tik van meegekregen. Ik heb een vriend die op Gran Canaria een nogal hedonistisch leven leeft. Zo’n bestaan wil ik niet leiden, maar ik denk wel vaak: Lex fietst fluitend door het leven, waarom kan ik dat eigenlijk niet?” “Als opgeschoten jongen van een jaar of dertien, veertien, heb ik een keer een klasgenootje tegen de grond gedrukt en gedacht: wat gebeurt er als ik nu allebei mijn knieën op zijn borstkast druk? Ik ben de baas. Ik kan hem doodmaken. Kennelijk zat dat ergens in mijn hoofd, ik vrees ook dat ik er onder heftiger omstandigheden toe in staat zal zijn een ander te doden. Ik hoop dat ik er nooit achter hoef te komen. Wat dieren betreft is het helaas een ander verhaal. Ik sla vliegen dood, en we hebben een tijd muizenvallen in huis gehad. Een zoogdier zal ik niet snel zelf doden, maar ik eet het wel op. Ik eet wel minder vlees dan vroeger, maar ik gebruik nog steeds gelegenheidsargumenten – de vleesvervangende producten zijn waardeloos – omdat ik mijn eigen genot niet wil opgeven. Zo zal ik waarschijnlijk ook pas minder vaak in een vliegtuig stappen als er meer en snellere treinen in Europa gaan rijden. Ik ben niet iemand die voor de troepen uitloopt. Ik ben eigenlijk een slappeling, zo’n lul die wacht tot er een maatschappelijke omwenteling komt en dán pas mee gaat doen. Maar er speelt nog iets  anders mee: ik heb – misschien wel vanwege mijn verleden – moeite met elke vorm van dogmatiek. Milieu-activisme wordt bijvoorbeeld al snel zo sektarisch. Als je vegetariër bent, moet je eigenlijk veganist worden, geen leren schoenen meer dragen, dag in dag uit afwegen wat wel of niet door de beugel kan. Het houdt nooit op. Dat gedoe, daar heb ik gewoon geen zin meer in.” “Margreet en ik hebben in de afgelopen vierenveertig jaar wel zo’n beetje alles meegemaakt wat in een relatie goed en fout kan gaan. Dat we nog steeds bij elkaar zijn heeft vooral te maken met de wens, en de keuze, de handdoek niet  al te snel in de ring te willen gooien. We hebben geleerd te accepteren dat we geen van beiden een leven lang hetzelfde zouden blijven en ook een paar jaar een ‘open relatie’ gehad, al was dat in eerste instantie niet háár wens, maar begon het allemaal met stiekemdoenerij van mij. Normaal gesproken is zoiets hét recept voor een echtscheiding, maar dat wilden we geen van beiden, dus probeerden we het elkaar te gunnen ook met anderen intiem contact te hebben. Wat mij betreft zou dit nog steeds de ideale vorm zijn, maar het blijkt toch wel heel ingewikkeld. Jaloezie speelt een rol, of eerder: angst dat je er minder toe doet dan je had gehoopt, maar het is toch een bizar idee te verwachten dat al jouw persoonlijke behoeftes – als het gaat over dingen die je met een ander wil delen – allemaal in één persoon verenigd kunnen zijn? We hebben het goed samen, er is geen haar op mijn hoofd die er aan denkt bij Margreet weg te gaan, maar we hebben allebei wel bijzondere vriendschappen buiten ons huwelijk. Hoe die contacten er in detail uitzien hoeven we niet per se van elkaar te weten; ook binnen een relatie moet je elkaar wat privacy gunnen. Maar ik hoef gelukkig niet te zeggen dat ik een vergadering heb gehad, terwijl ik eigenlijk met een andere vrouw op stap ben geweest.” “Mijn vader was hoofd van de christelijke basisschool in Maarssen. In die tijd maakte zo iemand nog deel uit van de plaatselijke elite. Ik denk dat wij ons, als gezin, geen uitglijers konden veroorloven, maar ik was sowieso een brave jongen. Volgens mij heeft ieder mens een innerlijk besef van goed en kwaad. Je hoort wel eens zeggen dat mensen om egocentrische redenen niet stelen of doden – omdat ze daarmee de kans lopen zélf bestolen of vermoord te worden – maar ik ga er liever van uit dat de mens van nature goed is.” “Het was indertijd, gek genoeg, ook spannend om er een geheime agenda op na te houden, een ‘verboden’ liefde geeft je veel energie, maar toch: het is mijn streven altijd eerlijk te zijn. En ik zal sowieso niet snel iemand zwart maken. Ik wil eigenlijk geen oordeel over andere mensen hebben. Dat is ook een echo van die christelijke opvoeding; het voortdurend moeten wegen aan welke kant van de lijn iemand staat. Goed of fout? In de musical Hair wordt de wens uitgesproken dat ouders tegen hun kinderen zeggen: ‘Kids, be free, no guilt, be whatever you are, do whatever you want to do, just so long as you don’t hurt anybody.’ Doodsimpel en heel naïef misschien maar het raakte me. Dat is precies de regel waar ik naar probeer te leven.” “Als ik hoor dat een Amerikaanse collega een special voor National Geographic gaat schrijven, ben ik heel jaloers omdat ik – niet arrogant bedoeld – ervan overtuigd ben dat ik het óók had kunnen doen. Misgun ik het hem? Nee, natuurlijk niet – ik heb geen last van afgunst. Maar ik heb nog wel een aantal begeertes, bijvoorbeeld: ooit een keer een ruimtevlucht rond de aarde mogen maken. Dat lijkt me een spectaculair mooie, emotionele belevenis. Astronauten hebben het over het overview-effect; je ziet de hele wereld, waar alles wat wij kennen zich afspeelt en heeft afgespeeld, je ziet de nietigheid, de kwetsbaarheid en je weet, terwijl je die door die donkere koude ruimte gaat, dat dáár je thuis is. Eigenlijk zou iedere wereldleider, iedere vooraanstaande politicus, een keer een ruimtereis moeten maken om naar die kleine, blauwe knikker te kijken en tot het inzicht te komen hoe bizar het is dat we, in plaats van samen te werken, elkaar kennelijk liever de hersens inslaan.” Arjan Visser interviewt iedere twee weken iemand aan de hand van de Tien Geboden. Lees alle interviews hier terug. Toen Doe Maar ophield, moest oprichter Ernst Jansz wennen aan het alledaagse bestaan. ‘Ik moest afkicken van gillende fans’ We zijn te snel gekwetst, vindt schrijver Charles den Tex. ‘Waarom zou ík me daar schuldig over voelen?’ Lale Gül heeft spijt: ‘Ik had mijn moeder geen monster moeten noemen’</p>]]></description>
      <guid>https://www.trouw.nl/verdieping/wetenschapsjournalist-govert-schilling-67-een-christelijke-opvoeding-is-toch-een-vorm-van-geestelijke-mishandeling~bbf56b91/</guid>
      <pubDate>Fri, 30 Aug 2024 00:00:00 +02:00</pubDate>
    </item>
    <item>
      <title><![CDATA[Toen Doe Maar ophield, moest oprichter Ernst Jansz wennen aan het alledaagse bestaan. ‘Ik moest afkicken van gillende fans’]]></title>
      <description><![CDATA[<p>“Als ik zie hoe perfect een oog, een oor, of weet ik veel wat, in elkaar zit, hoe al die verschillende beestjes op aarde allemaal een eigen taak hebben, de schoonheid van het water, de bomen in het veld, het oneindige heelal… dan wil ik dat alles best het werk van God noemen – en ik ben oprecht heel dankbaar dat ik, nietig mens, tussen al dat moois mag rondhuppelen – maar die God is niet de figuur die ons door het christendom en de islam wordt voorgeschoteld, niet de meneer die ik als jongetje tevergeefs heb gevraagd of hij mijn vader wilde laten leven.” Ernst Jansz (Amsterdam, 1948) is muzikant, vooral bekend als de oprichter, toetsenist en zanger van de band Doe Maar. Op 27 september start zijn nieuwe theatervoorstelling Een liefdeslied, waarin hij over de bijzondere liefdesgeschiedenis van zijn ouders zingt en vertelt. Voor meer Informatie en tickets: www.ernstjansz.com. “In Indonesië hebben veel mensen het geloof dat er, met iedere foto die van je wordt gemaakt, een stukje van je ziel wordt gestolen. Zo was het voor mij, als ‘popster’, precies; ik begon een steeds grotere leegte te voelen. Er werd een afgodsbeeld van me gemaakt, een beeld dat niets te maken had met wie ik in essentie was. “Raymond van het Groenewoud heeft daar een prachtig liedje over geschreven: Je veux de l’amour. Dat is het. Heb me lief. Kijk naar me, zie me zoals ik ben! Ik heb natuurlijk óók van die sterrenstatus genoten – elk mens heeft waardering nodig – maar het was moeilijk te bepalen wie ik was zónder al die aandacht. “Het lastige is dat iedereen het over je heeft. Iedereen heeft je gezien op televisie, iedereen heeft de liedjes gehoord – er is geen ontsnappen aan. Gelukkig konden wij daar met z’n vieren over praten: het gaat te ver, dit willen we niet… Toen Doe Maar ophield, begon het afkicken. Afkicken van succes, van de gillende meisjes, de duizenden, misschien wel tienduizenden fans die tijdens concerten je naam roepen, afkicken van het afgodsbeeld, terug naar het gewone, alledaagse bestaan.” “Mijn betovergrootvader, Pieter Jansz, vertrok in 1852 als zendeling naar Indonesië om de moslims te vertellen dat ze beter in de God van de christenen konden geloven. Toen hij bij het gouvernement een verzoek indiende een nieuwe christelijke school te mogen stichten, schreef een van de bestuurders te hopen dat de aanvraag niet gehonoreerd zou worden want ‘het volk is momenteel gelukkig’. “De geluksfactor werd als troef gezien om mijn betovergrootvader maar niet het evangelie te laten verkondigen. Daar had die bestuurder natuurlijk groot gelijk in, want met het christendom werd ook het begrip ‘schuld’ ingevoerd. Daar hadden die mensen helemaal geen behoefte aan. “Mijn betovergrootvader heeft het vast allemaal goed bedoeld, hij sprak zich ook openlijk uit tegen de onderdrukking en het misbruik van de Indonesische bevolking, dus qua menslievendheid voldeed hij wel aan zijn eigen geboden, maar toch: als je anderen gaat vertellen hoe ze, volgens jouw God, moeten leven, ga je volgens mij in tegen de geboden die je zélf hebt opgesteld. Als je graag wil dat mensen zich christelijk gedragen, moet je zelf het goede voorbeeld geven.” “Zo’n vijftien jaar geleden ben ik begonnen met oefeningen waarbij ik al mijn organen, stuk voor stuk, afga en bedank voor wat ze allemaal voor mij doen. Mijn hart, dat zo wonderbaarlijk uit zichzelf blijft kloppen! Mijn longen, mijn lever, mijn maag… Ik heb het gevoel dat ze het wel prettig vinden zo toegesproken te worden. Daarna doe ik nog wat rek- en strekoefeningen, neem een koude douche en bam! Hier ben ik! Kom maar op! Je zou die oefeningen als rituelen kunnen zien. Zo heilig ik niet alleen de sabbat, maar alle dagen van de week.” “Mijn moeder was heel makkelijk te eren. Ik was voorbestemd te gaan studeren, maar werd een hippie die liever de hele dag blowde en muziek maakte. Daar heeft ze nooit één afkeurend woord over gesproken. Ik brak mijn studie af en vertrok met een bandje (CCC Inc., opgericht in 1966, red.) naar Neerkant in de Brabantse Peel om daar een commune te beginnen. Mijn moeder kwam regelmatig bij ons langs om onverstoorbaar, opgewekt als altijd, op te ruimen en de was te doen. Op een dag was ik haar kwijt. Ik zocht haar overal en vond haar uiteindelijk buiten, tussen de waslijnen vol wapperende lakens. Ze zat op de grond en huilde. Dat was de eerste keer dat ze haar verdriet liet zien. En misschien was het voor mij ook de eerste keer dat het tot me doordrong dat ze zich misschien wel zorgen maakte over mijn toekomst. “Ik heb mijn moeder eigenlijk pas na de dood van mijn vader goed leren kennen. Voor die tijd was ik vooral op hem gericht. Hij was mijn grootste vriend, mijn held. En als hij down – zo noemden we dat – was, deed ik er alles aan hem weer vrolijk te krijgen. Hij verstopte zich in een ruimte tussen de kast en de muur. Soms stond hij ineens in de hoek van de kamer te schreeuwen: ‘Mama, mama, ze komen me halen, ze komen me halen!’ “Mijn ouders hebben tijdens de Tweede Wereldoorlog allebei in het verzet gezeten. Ze werden verraden en gearresteerd. Mijn moeder bracht ruim vier weken in het Scheveningse ‘Oranjehotel’ door, mijn vader werd in de gevangenis aan de Weteringschans in Amsterdam opgesloten. Daar heeft hij, voordat hij in concentratiekamp Amersfoort terechtkwam, een maand lang in een dodencel gezeten. “Mijn moeder vertelde dat ze op vloeipapier geschreven, in wasgoed gesmokkelde briefjes van hem kreeg. Hij werd in zijn cel heel gelovig, zag – met de dood voor ogen – zijn plaats in het grotere geheel, voelde zich sterk en wonderbaarlijk helder. Na de oorlog zette hij alles op alles om verraders op te sporen en maakte hij zich sterk voor een onafhankelijk Indonesië. Langzaam maar zeker – het verzetswerk werd nauwelijks erkend en Indonesië kreeg zijn vrijheid niet terug – begon hij in te storten. De psychiater die mijn ouders bezochten had er inmiddels een woord voor: het concentratiekampsyndroom. “Ik was als een vader voor hem, maar toen brak mijn schooltijd aan. Ik ontdekte allerlei nieuwe dingen, ging met de leukste meisjes om, kreeg mijn eerste, echte vriend. Mijn vader stierf op zijn vijftigste aan kanker. Ik was zeventien. Bij het opruimen van zijn spullen, vonden we in zijn Bijbel een brief, aan mij gericht, waarin hij schreef dat hij zich door iedereen in de steek gelaten voelde en: ‘toen verloor ik ook jou, als laatste’. “Het kostte een half mensenleven om die klap te verwerken. Ik heb destijds ook niet kunnen huilen. Veel later ben ik weleens kwaad geweest dat hij zich zoiets vreselijks had ingebeeld. “Ik ben nooit op zoek gegaan naar een vaderfiguur, maar in Neerkant hadden we een buurman, een boer, Nolleke, die ons – langharig tuig – overal enorm mee heeft geholpen. Ik was heel erg gesteld op die man en toen hij kwam te overlijden, moest ik vreselijk huilen. Ik kon haast niet meer stoppen, zó verdrietig was ik. Natuurlijk, die tranen waren ook voor mijn vader en over het besef dat ik hem nooit heb kunnen tegenspreken; dat ik hem helemaal niet in de steek had gelaten; dat het juist mijn levensvervulling was hem gelukkig te maken. “Het afscheid van mijn moeder was niet moeilijk. Zo’n leuke, lieve vrouw. Er was niets wat ik nog had willen weten, geen dingen die uitgepraat hadden moeten worden. Ze is negenentachtig geworden, bijna negentig. Er stond nog een afspraak met de kapper, maar ze had kennelijk bedacht dat het niet langer nodig was en is stilletjes vertrokken.” “Dit zou het éérste gebod moeten zijn. Het lijkt me vanzelfsprekend dat je een ander niets mag aandoen. Waarom zou je oorlog willen voeren? Ik weet niet of de mens in wezen goed of slecht is, maar net zoals het slechte, kan ook het goede naar boven komen, gestimuleerd worden. Daar wil ik me, met de muziek die ik maak, de teksten die ik schrijf, met álles wat ik doe, voor blijven inspannen. “Natuurlijk zit er ook agressie in mij, ik ben heus weleens kwaad, maar het mag niet echt veel naam hebben. Al de dingen die ik niet prettig vond – maar tóch gebeurden – bleken achteraf mijn grootste leermomenten te zijn geweest. Alles is ergens goed voor. Daar ben ik van overtuigd. “Ik heb ooit, op mijn dertigste, een maagbloeding gehad. Het gebeurde tijdens carnaval, ik werd ziek, ging naar huis en gaf voortdurend bloed op. Ik ging op bed liggen en dacht: dat was het dan, dit is het einde. En op dat moment kwam er een enorme rust over me. Waar heb ik me al die tijd zo druk over gemaakt? Geconfronteerd met de dood, zag ik de betrekkelijkheid van de dingen in; het was alsof me ineens duidelijk werd wat de betekenis was geweest. En ik voelde me ongelooflijk dankbaar voor alles wat ik in mijn leven had mogen meemaken. Zo sta ik er nog steeds in. Als het mij nu overkomt, als dit mijn laatste dag blijkt te zijn, dan heb ik daar vrede mee. Het is goed. Het is altijd goed.” “Er was geen vrije seks in onze commune. Daar waren we te keurig voor, helaas. In de aanloop naar Doe Maar had ik wel door het hele land vriendinnetjes en daar heb ik enorm van genoten. Maar in de Doe Maar-tijd waren die meisjes véél te jong. Uiteindelijk ben ik trouw gebleven aan één vrouw, omdat ik haar liefheb en geen pijn wil doen, maar ik heb het eerlijk gezegd altijd nogal kinderachtig, benepen en bekrompen gevonden dat wij, op die manier, maar van eén persoon zouden mogen houden.” “Eeuwenlang hebben we de landen van mensen die nu als vluchteling naar Europa komen leeggeroofd. Natuurlijk moest daar een keer voor betaald worden, wat denk je nou? Er moet altijd evenwicht zijn. Ik verbaas me iedere keer weer over de verhalen van vluchtelingen die worden uitgezet. Laatst was er weer zo’n elfjarige jongen in het nieuws. Geboren in Nederland, maar moet nu terug naar Armenië, het land van zijn ouders! Het is toch van God los om je medemensen zo te behandelen? Er is maar één regel waar iedereen zich aan zou moeten houden: je helpt degene die in nood is.” “Ik lieg moeilijk, maar ik heb weleens de neiging dingen te verzwijgen om ruzies te vermijden. Conflictvermijdend gedrag, mezelf wegcijferen, dat soort dingen. Daar werk ik aan, weeg dingen af: moet ik hier iets over zeggen, is het de moeite waard? Ik wil in de eerste plaats eerlijk zijn tegenover mijzelf en dat is soms al moeilijk genoeg. “Misschien is het wel een typisch Indische eigenschap, bescheiden zijn, moeilijk voor jezelf op kunnen komen. Maar het heeft ook een mooie kant. Indische muzikanten bijvoorbeeld, spelen vrijwel altijd zachtjes. Heel veel ruimte voor stilte. Dat komt bij Hollandse muzikanten vrijwel niet voor. Daar is men over het algemeen nogal angstig voor stiltes. Ik heb nu een bandje met alleen maar Indische muzikanten. Heerlijk.” “Als mijn geliefde met een andere man gaat doet dat pijn, natuurlijk, maar dan ben ik niet jaloers omdat de liefde uiteindelijk overheerst. Maar afgunst, dat gevoel ken ik wel. Toen Doe Maar – mijn bandje, ík had het bedacht, ík had het opgericht – ophield te bestaan, kreeg mijn collega allerlei aanbiedingen en ik helemaal niks, of ja, toch, één: of ik het Jeugdjournaal zou willen presteren. Daar vonden ze me wel geschikt voor. “In die tijd heb ik wel last gehad van afgunst, een heel lelijk gevoel. Diezelfde collega heeft weleens gezegd: ‘Je weet toch dat je met mij een koekoeksjong hebt binnengehaald?’ Waarop ik zei dat ik hem meer zag als de kip met de gouden eieren, haha. “Uiteindelijk kan ik op de momenten van afgunst terugkijken als een prachtige les in nederigheid. Misschien scheelde het wel iets dat ik al langer met de betrekkelijkheid der dingen bezig was geweest. Dat geldt ook voor het boek dat ik nu aan het schrijven ben. Vroeger hield ik me veel meer bezig met wat ánderen ervan zouden vinden. Nu schrijf ik vooral omdat ik móet schrijven. Ik schrijf om dichter bij mezelf te komen. Ik schrijf over dingen die mijn ouders, mijn grootouders en de generatie vóór hen hebben meegemaakt, over mensen die ik niet heb gekend, maar van wie ik wel allerlei stukjes heb meegekregen. Zij hebben er met z’n allen voor gezorgd dat ik ben wie ik ben, hier, op deze plek.” ‘Als je op je bezit blijft zitten, steel je van de mensen die niks hebben’ We zijn te snel gekwetst, vindt schrijver Charles den Tex. ‘Waarom zou ík me daar schuldig over voelen?’ Lale Gül heeft spijt: ‘Ik had mijn moeder geen monster moeten noemen’ Ranomi Kromowidjojo vindt zichzelf minder egocentrisch geworden. ‘Ik moést ook wel’</p>]]></description>
      <guid>https://www.trouw.nl/verdieping/toen-doe-maar-ophield-moest-oprichter-ernst-jansz-wennen-aan-het-alledaagse-bestaan-ik-moest-afkicken-van-gillende-fans~b410a561/</guid>
      <pubDate>Fri, 16 Aug 2024 00:00:00 +02:00</pubDate>
    </item>
    <item>
      <title><![CDATA[We zijn te snel gekwetst, vindt schrijver Charles den Tex. ‘Waarom zou ík me daar schuldig over voelen?’]]></title>
      <description><![CDATA[<p>I Gij zult geen andere goden voor mijn aangezicht hebben “Mijn moeder was katholiek, mijn vader niet. Wij, hun zes kinderen, kregen catechismus-les en gingen mee naar de kerk, net zo lang tot we niet meer wilden. Eerst haakte mijn oudere broer af, daarna ik. Mijn moeder accepteerde dat, mijn vader keek er heel neutraal bij. Later begreep ik pas dat ze onderling een afspraak hadden gemaakt: het geloof was een vrije keus, want het was ook zijn huis en hij geloofde niet in God. “Ik heb ook nooit in God geloofd en ik ben zeker geen fan van religies omdat ze – zeker de politieke, orthodoxe varianten – nergens iets goeds teweegbrengen. Waartoe wij hier op aarde zijn? Daarop heb ik ooit het ‘correcte’ antwoord geweten… was het niet iets met God dienen en Hem liefhebben? Maar als je het me nu vraagt zeg ik: om ervoor te zorgen dat je, samen met de mensen om je heen, de kring die je kunt beïnvloeden, een zo goed mogelijk leven leidt. Charles den Tex (Box Hill, Australië 1952) is schrijver. Hij debuteerde in 1995 met de thriller Dump. Sindsdien schreef hij zeventien thrillers waarvan er negen genomineerd werden voor de Gouden Strop. Hij won de prijs voor het beste Nederlandstalige spannende boek drie keer. Onlangs verscheen bij uitgeverij Harper Collins Een mooie dood. “Ik ben, vanuit wat ik doe, natuurlijk heel erg geïnteresseerd in plot. Dat is maar één letter verschil met lot. Bij sommige mensen is de uitspraak ‘Life is what happens when you’re busy making other plans’ in zwang. Ze zeggen dan dat ‘ie van John Lennon is, maar het is gewoon een quote uit Reader’s Digest. En ik ben het er ook nog eens hartgrondig mee oneens. “Het leven is een aaneenschakeling van plannen. Als je geen plan maakt, zit je je over tachtig jaar nog af te vragen wat je met je leven zult gaan doen. Zoals Don DeLillo (Amerikaans auteur, AV) zegt: ‘To plot is to live’. En dat zo’n plot mislukt, is helemaal niet erg. Dan begin je gewoon opnieuw. Of je komt door het mislukken van het plot juist heel ergens anders uit. Zo werkt het voor mij ook als ik schrijf: ik heb een idee, wil ergens naartoe maar of dat ook gaat lukken, merk ik gaandeweg wel.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Ik ben wars van goderij, dus ik ben zeker wars van afgoderij. Er zijn muzikanten en schrijvers die ik heel goed vind, maar de volgende stap – fan worden – zal ik niet zetten. Het sluit wel een beetje aan bij een stelregel van mijn moeder: maak er geen drama van. “We zijn de afgelopen halve eeuw geïndoctrineerd met drama. In de tijd van mijn ouders was drama nog onopgevoed, onbeleefd. Stel je niet zo aan. Dat was hun wereld. Toen kwamen de zeventiger jaren en deed de emotie zijn intrede. Dat vonden we toen allemaal hartstikke leuk, maar inmiddels is de emotie – en het uiten daarvan – zo’n beetje de enige gemeenschappelijke waarde geworden in de samenleving. Elk gesprek ontaardt binnen twee, drie zinnen in gewauwel over emotie en hoe iets ‘voelt’, terwijl ik bij het merendeel van de onderwerpen denk: who cares?! De vraag is niet: hoe voelen we ons? Maar: Hoe pakken we dit aan?” III Gij zult de naam van de Here, uw God, niet ijdel gebruiken “Als iemand mij laat merken dat bepaalde dingen niet mogen worden gezegd, vergroot hij daarmee de kans dat ze gezegd gaan worden. Mensen zijn zó snel gekwetst. Waarom zou ík me daar schuldig over moeten voelen? Jij voelt je toch gekwetst? Doe er wat mee! Het gekwetste heeft vaak te maken met religie, politiek of gender, zaken waar je zogenaamd niet aan mag komen. Want: heilig. Door te zeggen dat iets heilig is, sluit je alles af. Daar is geen verweer tegen mogelijk. Die zogenaamde heiligheid is een van de kwalijkste concepten die de verzamelde religies heeft voortgebracht.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Eind 2015, begin 2016, toen we van de Randstad naar de Achterhoek verhuisden, hebben Anneloes (Anneloes Timmerije, schrijver en echtgenoot van Den Tex, AV) en ik wel vijftig of zestig huizen bekeken. Iedere keer als we iets hadden gevonden, keken we eerst of de Albert Heijn op zondag open was. Dicht? Oké, die valt af. “Da’s een beetje kort door de bocht, natuurlijk, maar toch: als er in het dorp een communis opinio heerst over wat wel of niet mag worden gedaan, dan houdt het voor mij op. Prima als je dat samen wil afspreken, maar ik bepaal liever zelf hoe ik mijn dag indeel. “De zondagsrust bestaat voor mij eigenlijk niet want ik ben altijd bezig iets te schrijven. Een mooie dood is een paar weken geleden verschenen, maar de laatste pagina’s van mijn volgende boek zijn al geschreven en ik heb ideeën voor nog twee thrillers in mijn hoofd. Het is absoluut geen bewijsdrift, ik vind het gewoon ongelooflijk leuk om te te doen. Oké, als er geen kopers meer zijn en geen uitgeverij me nog wil hebben, dan verandert er wel iets. Ik weet niet of ik doorga met schrijven als die aandacht wegvalt. Uiteindelijk wil ik ook gezien en gewaardeerd worden.” V Eer uw vader en uw moeder “Mijn moeder was een in your face Brabantse katholiek en mijn vader was een echte bèta-wetenschapper die middenin een huishouden van zes kinderen –  plus vrienden, vriendinnen én de televisie aan – onverstoorbaar een boek zat te lezen. “Zij was heel uitgesproken over allerlei zaken en mijn vader hield zich een beetje op de vlakte. Hoe meer zij er op aandrong dat hij zich wat meer betrokken zou tonen, des te verder trok hij zich terug. In die zin was het misschien een mismatch, maar ik geloof niet dat ze dat zelf zo bewust hebben gezien. “Hoewel mijn vader de opvoeding grotendeels aan mijn moeder heeft overgelaten, geloof ik dat ze het helemaal eens waren over de gedachte dat kinderen in vrijheid moesten worden opgevoed. Hier heb ik het met vrienden vaak over gehad. Veel van hen zijn erg lang bezig geweest met de verwachtingen van hun ouders. Dat heb ik nooit gehad. Ze gaven me alle ruimte. “Voor mijn twee zussen was het misschien anders, want mijn vader had af en toe nogal ouderwetse ideeën over wat een vrouw wel of niet kon, niet dat hij onredelijk was of zo, maar ’t was wel een man van zijn tijd… Nee, ik wil toch liever niet namens mijn broers of zussen spreken, dus laat ik het zo zeggen: ik kon goed gedijen in de vrijheid die ik kreeg. Natuurlijk was er weleens een meningsverschil, maar ik ben altijd enorm op mijn ouders gesteld geweest. “De herinneringen aan mijn moeder liggen op het sociale vlak; het beeld van mijn vader is veel concreter. Zodra ik zijn oude zakmes uit de keukenla tevoorschijn haal, zie ik hem helemaal voor me. Het is alsof ik met dat mes een opening in de tijd kan snijden en weer even bij mijn vader kan zijn.” VI Gij zult niet doodslaan “Meestal heb ik per boek één of twee doden en ik zit nu aan mijn twintigste thriller dus laten we zeggen dat ik inmiddels veertig doden op mijn geweten heb. En dan scoor ik nog laag, vergeleken met een hoop van mijn collega’s. “Ik kies voor thrillers omdat ze een uitgesproken plot hebben. En misdaad zie je overal, in het groot en in het klein. Psychopaten en seriemoordenaars vind ik niet interessant. Ik schrijf het liefst over mensen die op een of andere manier in een uitzichtloze situatie zijn beland en dán iets gruwelijks doen. Het aardige van thrillers is dat je daarin wat ongenuanceerder met goed en kwaad kan omgaan. Er is goed en er is kwaad en mijn protagonist bevindt zich doorgaans ergens in het midden. De tijd dat een hoofdpersoon alleen maar goed was hebben we voorgoed achter ons gelaten. Vroeger dacht ik nog: als wíj niet de good guys zijn, wie dan wel? Maar de waarheid is dat echte good guys helemaal niet bestaan.” VII Gij zult niet echtbreken “Of een relatie bestendig is, heeft te maken met de manier waarop je elkaar tegemoet treedt, of je de ander de ruimte biedt om zich te kunnen ontwikkelen op de manier die hem of haar aanspreekt. Hoe minder je dat doet, hoe meer spanning er ontstaat tot je op een punt komt waarbij ik zou zeggen: het lijkt me beter als gij wél zult echtbreken. “Dat Anneloes en ik in hetzelfde vak zitten, is een voordeel omdat we elkaar, wat het ruimte geven betreft, heel goed begrijpen. Aan de andere kant zie je veel acteurskoppels die toch nog na een paar jaar uit elkaar gaan – kennelijk werkt het niet altijd zo…ik weet het niet. Ik ken alleen mijn eigen relatie en het is mijn overtuiging dat je nooit moet proberen de ander te veranderen. Dan is het eerlijker om je af te vragen of je in eerste instantie wel de goede keuze hebt gemaakt. “Of het de bedoeling was dat ik Anneloes elkaar zijn tegenkomen weet ik niet, maar mazzel is het zeker. Ik heb in mijn leven heel veel mensen ontmoet, maar niemand was zo leuk als zij.” VIII Gij zult niet stelen “Echt jatten is het niet natuurlijk, maar ik weet nog toen ik voor het eerst een boek van Douglas Coupland las, dat ik dacht: wauw, zo zou ik het óók kunnen doen. Een zekere kopieerdrang is mij niet vreemd, maar het is nooit meer dan een uitgangspunt om iets te schrijven dat wel van mijzelf is. “Mijn vader schreef ook, een novelle en gedichten, maar dat was tijdens zijn studiejaren. Op een gegeven moment heeft hij voor de wetenschap gekozen. Ik weet niet of mijn liefde voor taal van hem komt. Hoewel mijn broer ook ging dichten en later vertaler werd, speelde literatuur bij ons thuis geen grote rol. “Mijn vader vond het wel leuk dat ik thrillers schreef, geloof ik. Hij was tijdens de laatste jaren van zijn leven al behoorlijk ver-Alzheimerd. Toen Cel in 2008 uitkwam – vier jaar voor zijn dood – had ik hem een exemplaar gegeven. Op een dag kwam ik thuis en zag dat hij er in zat te lezen. Hij hield het alleen ondersteboven vast… Geen idee hoeveel hij van het succes heeft meegekregen. Of hij trots op me was? Dat weet ik niet en dat interesseert me niet. “Trots is eng. Trots is een ziekte. Ouders die tegenwoordig om het minste geringste al trots zijn op hun kinderen hebben helemaal niet in de gaten dat ze hen er juist mee verpesten. Trots, eer, held! Iedereen is tegenwoordig een held. Daar hoef je niets meer te doen. Of passie, óók al zo’n uitgewoond begrip. Wie bij mij op visite komt en over passie begint, kan meteen vertrekken. Niet in mijn huis! Het grootste bezwaar is dat die woorden te pas en te onpas gebruikt worden waardoor uiteindelijk het onderscheid verdwijnt tussen iets wat echt goed is en iets wat eigenlijk niet veel voorstelt. Doe gewoon je best. Wees tevreden, dan ben je al een heel eind.” IX Gij zult geen valse getuigenissen spreken tegen uw naaste “Volledige transparantie – op persoonlijk niveau – vind ik niet nastrevenswaardig. Koester je geheimen. Niet iedereen hoeft alles te weten.   Soms zeg ik iets wat niet waar is. Dat is niet erg. “Roddelen moet je proberen te vermijden. Als dingen van een ander je dwarszitten, ga je daar niet met een derde over praten. Zeg het tegen de betrokken persoon, of beter nog: hou het voor je en geef een ander de ruimte zijn eigen, vervelende zelf te zijn.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Eigenlijk zou je dit aan mijn vrouw moeten vragen, maar ik denk dat zij zal beamen dat ik geen jaloers of afgunstig mens ben. Ik ben tevreden met wat ik heb. Wat overigens niet betekent dat ik op mijn gat kan blijven zitten en niets meer hoef te doen. “Tevredenheid wil zeggen dat ik in zekere zin heb geaccepteerd wie ik ben en wat ik kan, en dat ik wel verder zou kunnen komen in mijn leven, maar daarvoor niet afhankelijk ben van anderen. Toen ik thrillers begon te lezen dacht ik: misschien kan ik dat óók. Ik werd niet gedreven door jaloezie; het genre sprak me gewoon aan. “Er is een onderscheid tussen thrillers en literatuur, misschien wordt het één lager aangeschreven dan het ander, maar dat interesseert me niet zo veel. Je hebt ook sportwagens en bestelbusjes. De mensen die een sportwagen bezitten, kijken vaak neer op de lui die in bestelbusjes rondrijden, maar als je het mij vraagt, is zo’n busje toch een stuk handiger.” Arjan Visser interviewt iedere twee weken iemand aan de hand van de Tien Geboden. Lale Gül heeft spijt: ‘Ik had mijn moeder geen monster moeten noemen’ Ranomi Kromowidjojo vindt zichzelf minder egocentrisch geworden. ‘Ik moést ook wel’ Door de oorlog in Gaza knapte er iets bij Mohammed Benzakour. ‘Ik moet me uitspreken tegen de leugen’</p>]]></description>
      <guid>https://www.trouw.nl/leven/we-zijn-te-snel-gekwetst-vindt-schrijver-charles-den-tex-waarom-zou-ik-me-daar-schuldig-over-voelen~bafc44493/</guid>
      <pubDate>Fri, 26 Jul 2024 00:00:00 +02:00</pubDate>
    </item>
    <item>
      <title><![CDATA[Lale Gül heeft spijt: ‘Ik had mijn moeder geen monster moeten noemen’]]></title>
      <description><![CDATA[<p>I Gij zult geen andere goden voor mijn aangezicht hebben “Vroeger was ik heel gelovig, met alles erop en eraan. Als er iets gebeurde waar ik heel erg op had gehoopt, zag ik dat als een teken van God. Toen ik ouder werd en me in de Koran ging verdiepen, kwam ik steeds meer onlogische dingen tegen: dat God precies wist hoe ons leven zou verlopen en we tóch een vrije wil hadden, bijvoorbeeld. Of dat niet-moslims voor eeuwig zouden branden in de hel. Hoezo? “De Koran was door God geschreven, zeiden ze, want Mohammed was een analfabeet dus die tekst kon nooit van hem zijn. Tja, misschien was Mohammed wel psychotisch, of had hij drugs gebruikt; mensen onder invloed zien wel vaker dingen die niet bestaan, toch? Ik vond het zo naïef, zo kinderlijk allemaal. Volgens mij is religie niks anders dan een diepmenselijke behoefte aan een groter verhaal. “Het atheïsme is namelijk heel onaantrekkelijk: goede mensen krijgen geen beloning, kwade mensen worden niet bestraft en als je doodgaat is alles voorbij. Ik kan er wel mee leven, maar ik ben soms ook jaloers op mensen die in God geloven en zich verder helemaal nergens meer in hoeven te verdiepen. Ik ben van de ratio, de wetenschap; ik stel continu vragen en wil alles in kaart brengen waardoor dingen soms nóg ingewikkelder worden. Als iemand kan bewijzen dat God bestaat, zal ik me onmiddellijk bekeren.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Geen beeltenis van Allah, Mohammed of een andere heilige – bij ons in de moskee was zelfs het afbeelden van levende wezens haram. Tattoo’s? Verboden. Al geldt dat niet voor sommige moslims in de bergen van Marokko, geloof ik. Wenkbrauwen epileren? Mag niet. Al die regeltjes – it makes no sense. Waarom zou God zich met mijn wenkbrauwen bemoeien? “Ik heb nooit in een overgangsfase gezeten, niks stiekem gedaan. Als vriendinnen vroegen of ik mee ging naar KFC, zei ik: ‘Maar dat is toch niet halal?’ ‘Ah joh, wat maakt het uit? Doen we zo vaak!’ Ik kon het niet, ik nam het geloof héél serieus. “Mijn beste vriend op de middelbare school was gay en ik heb diverse imams gemaild met de vraag of homoseksualiteit nou écht wel zo zondig was. Ik ging bijna hopen dat iemand zou zeggen: ‘Nee, hoor, hij mag er gewoon zijn!’, zodat ik opgelucht adem kon halen en me niet langer schuldig hoefde te voelen voor het feit dat ik met hem omging.” III Gij zult de naam van de Here, uw God, niet ijdel gebruiken “Veel mensen vinden dat ik provoceer, maar ik heb dat zelf niet zo in de gaten. Ik denk nooit: nu zal ik eens even een tandje bijzetten. Al moet ik wel zeggen dat het niet helpt als je me gaat afwijzen. Ja, misschien staat die afbeelding van de Ottomanen die seks hebben met elkaar in mijn boek om de Turkse achterban een beetje te jennen. Zou kunnen. “Ik wil er vooral de hypocrisie mee aantonen: nu zijn jullie allemaal super anti-homo, maar onder onze voorvaderen was de herenliefde nog heel gewoon. Verder zal ik niet gaan. Van mij mag je best een spotprent van Mohammed maken of Allah vervloeken, maar ik doe er niet aan mee. Het voelt een beetje als zelfcensuur, een knieval, maar ik wil graag blijven leven. “Wat dat betreft heb ik veel respect voor mensen zoals Pim Fortuyn en Theo van Gogh. Ik heb het niet per se over wát ze zeiden maar überhaupt, dat ze zich ondanks alles niet de mond lieten snoeren. Het is dapper om in opstand te komen tegen mensen die proberen jouw vrijheid te beperken.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Van mijn zesde tot mijn zeventiende ging ik elke zaterdag en zondag naar de Koranschool. Ik heb daar letterlijk niets geleerd. Ja, oké, ik kan nu allerlei Arabische teksten opdreunen, maar ik heb geen flauw idee wat ik allemaal uitkraam. Het was zó verschrikkelijk saai! En de docenten waren ook niet bepaald vreugdevolle mensen. Ze wisten dat we naar school móesten, dus ze deden niet hun best de lessen leuk aan te kleden. Als we ongehoorzaam waren, traden ze op met harde hand. Dan hielden we er vanzelf mee op. “De meeste kinderen uit die tijd zijn voor het geloof behouden gebleven, dus het ligt misschien tóch aan mij. Ik denk weleens dat ik nog gestraft ga worden voor mijn afvalligheid; dat ik bijvoorbeeld een dochter krijg die me héél erg gaat haten en op een dag een boek over haar afschuwelijke moeder zal schrijven. Ik geloof het niet echt, maar toch. Misschien dat ik daarom geen kinderwens heb: ik kan me bijna niet voorstellen dat ik ooit een liefdevolle relatie met mijn nageslacht zal kunnen opbouwen.” V Eer uw vader en uw moeder “In real life heb ik mijn ouders zéker geëerd. Zelfs als ik werd uitgescholden of geslagen, bleef ik doen wat ze van me verlangden. Als er visite kwam, bakte ik koekjes en schonk thee. De zorg voor mijn dertien jaar jongere zusje, boodschappen doen, het huis schoonmaken: ik deed het allemaal, naast mijn bijbaantjes en de tentamens voor school. “Dat ik een boek over de streng religieuze gemeenschap schreef en er openlijk over ging praten, zullen ze niet als eerbied hebben ervaren, nee. Het wás ook een woedend boek. Ik heb spijt van de harteloze dingen die ik heb gezegd. Ik had mijn moeder geen monster moeten noemen. Dat ik in mijn tweede boek, Ik ben vrij, minder hard tegen haar tekeerga, komt misschien wel doordat ik meer van haar ben gaan begrijpen. “Ze is nooit naar school gegaan, werd uitgehuwelijkt, kwam op haar vijfentwintigste naar Nederland, naar een cultuur die ze niet herkende, tussen de mensen die er totaal anders uitzagen. Alleen in de moskee kon ze zich nog thuis voelen, daar klampte ze zich aan vast. Het geloof werd het allerbelangrijkst in haar leven. En toen kreeg ze ook nog een dochter die zich niet aan al die culturele en religieuze regeltjes wilde houden. Eigenlijk heb ik medelijden met haar. “Voor mijn zusje, die zó graag wilde dat het weer goed zou komen, ben ik een jaar geleden teruggegaan naar huis. Ik voelde me schuldig naar haar toe. Ze krijgt islamitisch basisonderwijs, gaat naar de Koranschool, wordt overal door iedereen aangesproken op choquerende uitspraken die ik heb gedaan. Eerst in mijn boek, daarna in interviews, podcasts, TikTok-filmpjes, overal. ‘Waarom doe je dat?’ Ze begreep er niets van. En ze had gelijk. Ik had dat niet moeten doen, ik had een ánder boek moeten schrijven. Milder. Minder direct. Ik was bereid daar mijn excuses voor aan te bieden; ik had er alles voor over om het leven van mijn zusje draaglijker te maken. “Natuurlijk hield ik er rekening mee dat die verzoeningspoging zou mislukken. Mijn vader stond – en staat nog steeds – open voor contact. Maar mijn moeder werd meteen woedend toen ze me zag. Ik moest eerst bij Allah om vergeving vragen, voor die tijd wilde ze niets met me te maken hebben. Ze kan me niet accepteren zoals ik ben. Het gaat niet eens over het geloof alleen; het is mijn levensstijl, mijn vriendenkring, de dingen die ik zeg of schrijf. Ze walgt van me. “Het was afschuwelijk, traumatisch: ik heb er maanden over gedaan om bij te komen van die zogenaamde verzoeningspoging. Woede en berusting wisselen elkaar af. Ik kom er niet zo goed uit. Ben ik nou gek? Of is er iets mis met haar, de moeder die haar eigen kind verstoot?” VI Gij zult niet doodslaan “Er lopen heel wat types rond die mij om zeep willen helpen. Zelf heb ik die behoefte niet zo sterk. Of ja, wacht: als ik de kans kreeg Poetin neer te schieten zou ik dat meteen doen. Of de ellende in Oekraïne daarmee ophoudt weet ik niet, maar ik denk dat zijn bestaan sowieso meer schade aanricht dan zijn dood ooit zal kunnen doen.” VII Gij zult niet echtbreken “Je hebt comptabiliteit en je hebt aantrekkingskracht. Als die twee samenkomen kan je voor eeuwig in een relatie zitten, maar bij mij is het altijd het één of het ander. Bij iemand die op me lijkt is de verliefdheid snel over en bij van die extraverte sociale vlinders denk ik na een tijdje: dit wordt toch niks. Ik weet niet wat dat is. Bindingsangst? Dat zei mijn psychiater ook al. Ik heb twee keer een relatie van drie jaar gehad, best lang voor iemand van mijn leeftijd, maar misschien wil ik er uiteindelijk toch nooit helemaal voor gaan. “Het lijkt me ook zo saai om voor altijd met één ander iemand te zijn. Ik heb lang gedacht dat ik monogaam wilde zijn. Toen ik daar tijdens mijn laatste relatie openlijk aan ging twijfelen kreeg ik onmiddellijk met wantrouwen en jaloezie te maken. “Oké, dacht ik, misschien toch beter om het bij één persoon te houden. Veel overzichtelijker ook. En ik zal sowieso niet stiekem iets met een getrouwde man beginnen. Niet dat het voor mij iets uitmaakt, maar ik wil zijn vrouw en hun kinderen geen trauma bezorgen. Alles kan, alles mag. Maar dan wel open en eerlijk.” VIII Gij zult niet stelen “Toen ik bij Kruidvat werkte, zag ik een bepaalde klant vaak babyspullen stelen. Als het luxe make-up was geweest, zou ik er iets van hebben gezegd, maar ik ga niet  iemand verlinken die te arm is om luiers voor haar kind te kopen. Wie niets bezit en honger heeft, mag van mij eten pikken van de mensen die in overvloed leven. Die mensen, de rijken der aarde, doen er zelf alles aan zo min mogelijk belasting te betalen. “Daarom woont Max Verstappen in Monaco en zitten rappers zoals Lil’ Kleine en Boef in Dubai. Dan ben je toch een beetje een hufter, vind ik. Als je in dit land bent opgegroeid, goed onderwijs hebt genoten, de kans kreeg om een carrière op te bouwen en veel geld te verdienen, mag je daar ook wel wat voor terug doen. Investeer dat vermogen liever in je eigen land. Economisch gezien ben ik links; ik ben voor een eerlijke herverdeling van inkomsten en rijkdommen. Daar wordt iedereen – over de hele linie – beter van.” IX Gij zult geen valse getuigenissen spreken tegen uw naaste “De islamitische cultuur is zo hypocriet als de pest. Als je eenmaal in dat systeem zit, móet je meedoen want als je als enige eerlijk bent, worden alle pijlen op jou gericht. Daarom loog ik over alles wat als zondig werd gezien, alles waar op kon worden neergekeken, alles wat te maken had met falen. Het was een bevrijding niet langer de schijn op te hoeven houden, eerlijk te mogen zijn. “Voor mijn ouders is zoiets onmogelijk, ze schamen zich zó verschrikkelijk voor mij dat ze de familie in Turkije hebben wijsgemaakt dat ik verliefd werd op een witte Nederlander die me he-le-maal heeft gehersenspoeld. Dat snappen ze daar tenminste. Liefde is een concept dat elke Turk, zelfs als ‘ie uit de bergen komt, kan begrijpen. Alles beter dan te moeten zeggen: onze dochter ging naar de universiteit, ging zélf nadenken, was taalvaardig en besloot een boek te schrijven over hoe het was om op te groeien in een strenggelovige omgeving. “Het is overigens niet alleen mijn familie die liever een ánder beeld van mij wil schetsen. Sinds ik bij een groter publiek bekend ben, gaat iedereen continu met mijn verhaal aan de haal. In het begin had ik de neiging te roepen dat dingen soms nét iets anders in elkaar zaten, maar inmiddels probeer ik er in te berusten. It’s out of my control. Ja, oké, als een recensent me in een landelijke krant gaat diskwalificeren en volgens mij probeert te demoniseren, dán laat ik wel van me horen. “Misschien te boos, te impulsief, maar het ís ook echt frustrerend om door iemand die de islamitische cultuur niet kent – maar die als vrouw toch zou moeten weten wat onderdrukking is – neergezet te worden als een puber die zich bedient van ‘sleetse Wilders-retoriek’ en pas mag meedoen aan het islam-debat als ze is ‘uitgeraasd’. Dat, terwijl ik juist probeer me zo kwetsbaar mogelijk op te stellen, openhartig ben en de dingen met passie en oprechte intentie wil doen. Vol vuur, ja. Ik ben niet van het enerzijds/anderzijds, ik wil juist niet alles kapot nuanceren. Láát me razen!” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Mijn vader en moeder hebben elkaar nooit schat genoemd, of een kus gegeven waar ik bij was. Pas toen ik het andere koppels zag doen, drong tot  me door hoezeer ik een affectie-vol huishouden had gemist. Mijn ouders waren de bedrijfsleiders van bv Gül; er was een hiërarchie, respect en weet ik veel wat, maar ik heb nooit het idee gekregen dat we gelijk waren aan elkaar, of vrienden konden worden. Ik kan jaloers zijn op vriendinnen die vanuit de paskamer een appje naar hun moeder sturen: ‘Kijk, nieuwe jurk, wat vind je ervan?’ Zonder filter. Banale details delen, zonder erover na te denken. “Iedereen heeft een vader en een moeder nodig. Misschien heb ik daarom wel zoveel oudere vrienden om me heen verzameld. Ik voel me fijn bij mensen die vertellen hoe zij de wereld bekijken, die me steunen en adviseren, maar vooral: die me het idee geven dat ze iets van mijn leefwereld begrijpen en onvoorwaardelijk van me houden.” Lale Gül (Amsterdam, 1997) is schrijver. In mei verscheen bij Prometheus de autobiografische roman Ik ben vrij, over de tumultueuze tijd die volgde na haar debuut Ik ga leven (2021) waarin ze kritiek uitte op haar streng islamitische opvoeding. Gül werd verstoten door haar familie en moest vanwege de vele doodsbedreigingen beveiligd worden. In 2022 kreeg ze de Pim Fortuynprijs uitgereikt. Dit najaar gaat het theatercollege Ik ben vrij van start. Arjan Visser interviewt iedere twee weken iemand aan de hand van de Tien Geboden. Siem merkte pas achteraf dat de seks verkeerd voelde. ‘Ik wilde niet horen wat ik gedaan had’ Zomervakantie? Zo normaal was dat helemaal niet De WK-finale van 1974, mijn eerste echte voetbalherinnering Ranomi Kromowidjojo vindt zichzelf minder egocentrisch geworden. ‘Ik moést ook wel’ Door de oorlog in Gaza knapte er iets bij Mohammed Benzakour. ‘Ik moet me uitspreken tegen de leugen’ Eric Corton een Gutmensch? ‘Prima. Alles beter dan roepen dat het toch geen zin heeft’</p>]]></description>
      <guid>https://www.trouw.nl/leven/lale-gul-heeft-spijt-ik-had-mijn-moeder-geen-monster-moeten-noemen~b707cda3/</guid>
      <pubDate>Fri, 5 Jul 2024 00:00:00 +02:00</pubDate>
    </item>
    <item>
      <title><![CDATA[Door de oorlog in Gaza knapte er iets bij Mohammed Benzakour. ‘Ik moet me uitspreken tegen de leugen’]]></title>
      <description><![CDATA[<p>“Laatst voer ik met mijn plastic opblaas-kajak honderden meters uit de kust bij Madeira toen ik ineens middenin een school enorme vissen terechtkwam. Orka’s dacht ik, maar het bleken grienden te zijn. Die zijn minder groot, maar toch: als er één vanonder mijn bootje omhoog was gekomen zou ik hier nu niet tegenover je hebben gezeten. Ik scheet alle kleuren van de regenboog, maakte zoveel mogelijk kabaal met mijn peddels en wat toen gebeurde was ongelooflijk: ze zagen me, weken uit en zwommen verder… Ik geloof dat mij op dat moment de hand boven het hoofd werd gehouden. Ik werd gezien, zoals we allemaal gezien worden, en God besloot dat mijn tijd nog niet gekomen was.” “Misschien zou je dit ook een vorm van verafgoding kunnen noemen: ik ga op mijn knieën voor en ben geobsedeerd door de schoonheid van de natuur. Als ik een bijennest van binnen bekijk, zie ik in de bijendans, de bruidsvlucht en alles wat daaromheen gebeurt meer tekenen van Gods aanwezigheid dan in een heilige tekst. Een zingend rietgorsje bij ochtendgloren stamt rechtstreeks uit de hemel. “Ik heb me voorgenomen met alle boeken die ik in de toekomst nog ga schrijven, linksom of rechtsom, direct of indirect, een bijdrage te leveren aan het behoud van de natuur. Ik ben niet iemand die snelwegen blokkeert of met Greenpeace mee de zee opgaat, maar ik heb mijn pen en ik wil er alles aan doen om ervoor te zorgen dat de lezer meer inzicht krijgt, meer liefde gaat voelen voor het wonder dat zich dag in, dag uit, op onze planeet voltrekt.” “De profeet Mohammed ligt niet wakker van een spotprent of een scheldwoord. En Allah al helemáál niet. Ik heb vooral te doen met degene die de behoefte voelt een ander door het slijk te halen. Zo iemand zal ik niet veroordelen, maar juist een arm om hem of haar heen slaan en vragen: joh, wat is jouw probleem? Waarom wil je zó graag andere mensen tegen jezelf in het harnas jagen? Tenzij het op een briljant geestige manier gebeurt, maar dat is zelden het geval.” “Als je kijkt naar de wettische kant – regelmatig een moskee bezoeken, vijf keer bidden per dag, vasten, minstens één keer naar Mekka gaan – dan ben ik misschien geen voorbeeldig moslim, maar als het gaat over oog hebben voor het mysterie van het leven, niet doden, niet stelen en al de andere dingen die in de geboden voorbij komen, ben ik zeker een gelovig mens. Ik wil daar liever geen label aan hangen. “Christen, jood, of moslim: in essentie geloven we allemaal in die ene, goddelijke Schepper van hemel en aarde. Spiritueel liggen die religies erg in elkaars verlengde. Ik ben ervan overtuigd dat Jezus en Mohammed, als ze in dezelfde tijd hadden geleefd, dikke maatjes van elkaar waren geweest.” “Mijn vader zag mij op televisie, bij Pauw &amp; Witteman, waar ik was aangeschoven om te praten over Yemma (Yemma, stilleven van een Marokkaanse moeder, De Geus, 2013, red). Hij zei: ‘Geen idee wat je daar allemaal zit te bazelen, maar krijg ik later óók zo’n boek?’ “En nu is het er, De reus uit de rif, tweeënhalf jaar na zijn dood. Ik zal niet zeggen dat ik mijn ouders met deze twee boeken heb geëerd – dat klinkt veel te zalvend – maar ik heb wel gepoogd hun verborgen levens voor de Nederlandse lezers zichtbaar te maken. “Ik heb mijn moeder, die door een herseninfarct werd getroffen, letterlijk een stem gegeven. Het boek van mijn vader is vooral een avontuurlijke, tragikomische biografie die gaat over alles wat hij voor zijn vrouw en kinderen, maar ook voor dit land heeft gedaan. “Toen ik aan Yemma werkte, leefde mijn moeder nog; het was een vorm van zelfmedicatie, van afscheid nemen want ze zat daar maar, in die rolstoel, en ik wist dat het elke dag afgelopen kon zijn. De relatie die ik met mijn moeder had werd zonder woorden nóg intiemer omdat we nu vooral communiceerden door elkaar vaak aan te raken. Mijn moeder te moeten verliezen was vreselijk, maar ik troost me met gedachte dat ik haar in het leven na dit leven terug zal zien. “De dood van mijn vader bezorgde me een heel ander gevoel; ineens was er niemand meer boven mij. Niet alleen de plek waar ik bescherming, onvoorwaardelijke liefde en aandacht kon krijgen was weg, maar ik werd me er ook van bewust dat er, met hem – en mensen zoals hij – een hele cultuur leek te verdwijnen. “Mensen die hier met de beste bedoelingen naartoe zijn gekomen, hard hebben gewerkt, met veel liefde en zorg… Er wordt altijd gezegd dat die eerste generatie gastarbeiders niet goed is geïntegreerd in de Nederlandse samenleving. Dat is waar, dat is jammer, maar ik vind het minstens even jammer dat omgekeerd die samenleving zich ook niet in de wereld van mijn vader heeft geïntegreerd. “Mijn vaders generatiegenoten zijn nu allemaal oud en ziek, straks gaan ze allemaal in een kistje terug naar Marokko. Het zijn de harde werkers, mensen die tevreden kunnen zijn met weinig, voor een paar euro naar de kapper gaan, in een tastbare, concrete wereld leven – in plaats van een digitale bubbel – en hun huizen inrichten met tweedehands spullen. Zorgzaam en bescheiden. Het is ook een vorm van beschaving die met hen, mensen zoals mijn vader, verloren gaat”. “Ik ben een zeevisser. Met mijn kajak trotseer ik de woelige baren. Het geeft een enorme kick, de trilling in je lijf, een bootje dat kan omkieperen, de dood die loert. Ik doe niet aan veiligheid, heb geen zwemvest bij me. Omdat ik eropuit trek om een dier te doden, moet er voor mij ook iets op het spel staan. En de strijd ís al oneerlijk, natuurlijk, want ik heb een hengel. Zodra ik de vis aan mijn haak heb, is ‘ie verloren. Als ’t een kleintje is, zet ik hem terug maar een vis die aan de maat is, verdwijnt in mijn pan. “Dat heb ik altijd een mooi uitgangspunt gevonden: altijd opeten wat je hebt gevangen, maar de laatste tijd begint er iets in mij te knagen. Als ik zo’n vis heb binnengehaald en met de priest – een soort ploertendoder, maar dan voor de vis – een tik achter zijn kop wil geven, bekruipt me steeds vaker de gedachte dat ik op het punt sta een andere ziel te doden. Dan zie ik de schittering in de vinnen en vorming van zijn staart en denk: wie ben ik om dit kunstwerk kapot te maken? Ik doe het nog, maar steeds minder vaak en ik eet ook al bijna geen vlees meer. De volgende stap in mijn transformatie is vegetariër worden.” “Mijn ouders vroegen vaak: waar blijft Fatima met de hoofddoek? Het was hun diepste wens dat ik met een degelijk Marokkaans meisje een gezin zou stichten. Toen ik dertien jaar geleden vader werd, maar niet ging trouwen of wilde samenwonen, heeft mijn moeder vast getwijfeld of het ooit nog goed zou komen met mij. Tegelijkertijd zag ze dat ik gelukkig was en dat is uiteindelijk wat alle moeders willen: dat hun kind gelukkig is. “Dit is mijn huis, mijn werkplek; ik moet er niet aan denken om de hele dag een lawaaiig gezin om me heen te hebben. En zoals het nu gaat, gaat het prima. Mijn kind krijgt heel veel liefde en komt niets tekort. “Ik heb geen existentiële behoefte aan een relatie. Niet dat ik mensenschuw ben, helemaal niet; ik wil me gewoon niet verbinden aan één persoon en gedij uiteindelijk toch het beste in mijn eentje. Dat is misschien wel een beetje een schrijverskwaal. Wij zijn gewoon niet de makkelijksten. Ken je Raad, dat gedicht van Annie M. G. Schmidt? Neem nooit een dichter, m’n dochter/ Zo een met een dichterskop/ zo eentje met lange haren/ zo een op een zolderkamer/ zo een wordt er ook met de jaren niet monogamer op.” “Toen ik in de brugklas zat, pikten we, met een heel groepje, regelmatig chocoladerepen – Verkade Puur met Hazelnoot – bij de Torro. Die dingen kon je makkelijk in je mouw schuiven en ze vielen er ook niet zomaar uit. Het was gewoon spanning, avontuur; zodra het geweten opspeelt, houd je er vanzelf mee op. Dat is niet helemaal waar trouwens… Later, als student, heb ik samen met mijn toenmalige vriendin een waterdicht plan bedacht om uit eten te gaan zonder te betalen. Zelfs als we betrapt werden, zouden we ons er onderuit kunnen lullen, snap je? “Drie keer gedaan en drie keer gelukt. Ik ga het niet verder uitleggen omdat ik niemand wil aanzetten hetzelfde te doen, maar destijds zag ik het nog als een vorm van antikapitalistisch verzet om de baas van die ene, specifieke, nogal pompeuze horeca-keten, een schatrijke man die overal panden bezat, te belazeren. Ik zou zoiets nu niet meer doen, behalve als ik geen eten meer kan betalen. Onder zulke omstandigheden is diefstal altijd geoorloofd.” “Een tijd geleden dacht ik nog dat ik het stokje zou overdragen. Ik had me lang genoeg geroerd in het politieke debat, columns geschreven, een paar essaybundels op mijn naam staan, regelmatig bijdragen geleverd voor de opinie-pagina’s: het was wel goed zo. Maar ja. Er gebeuren nu zoveel bizarre dingen dat ik mijn mond niet kan houden. Ik moet me uitspreken. Tegen de leugen. Tegen de hypocrisie. “Laatst werd ik uitgenodigd voor een chic symposium, inclusief diner, met als thema ‘Klimaatcommunicatie’ in het Koninklijk Paleis op de Dam. Willem Alexander en Maxima zouden er ook bij aanwezig zijn, dus er was me al uitgelegd hoe ik me moest kleden en wat de correcte manier was om die mensen te begroeten. Ik heb er niet lang over hoeven nadenken om af te zeggen. Ik wens niet aan één tafel zitten met een koning die Israël steunt, een vorst die president Isaac Herzog – de grootste oorlogsmisdadiger sinds WO II, de man die ‘We trust you’ schrijft op een bom die op Gaza neergegooid gaat worden – met alle egards ontvangt voor de opening van een Holocaust-museum. “Er is echt iets geknapt bij mij. Ik wist wel dat er een soort verblinde liefdesrelatie tussen Nederland en Israël bestond, maar dat men zich tot drie keer toe onthield van stemming over VN-resoluties voor humanitaire hulp aan Gaza, een staakt-het-vuren en erkenning van het VN-lidmaatschap aan de Palestijnse staat. Niemand, zelfs Israël niet, betwist het aantal dodelijke slachtoffers, een heel volk wordt afgeslacht en de wereld kijkt toe. “Dat was voor mij ook de reden om niet in te gaan op het aanbod een lezing te houden tijdens de Dodenherdenking op 4 mei. In plaats daarvan heb ik een opiniestuk geschreven (De Volkskrant, 1 mei 2024, red), om woorden te geven aan wat heel veel mensen voelen. Wrang genoeg heeft het nog heel wat voeten in de aarde gehad om dat stuk gepubliceerd te krijgen. “Een hoop gedonder, zelfs de hoofdredactie bemoeide zich ermee. Ik moest zinnen aanpassen en woordjes toevoegen. Mijn oorspronkelijke versie was veel scherper, maar die scherpte kon de krant volgens mij niet aan. Aan mij de keuze: slikken of stikken. Uiteindelijk ben ik ermee akkoord gegaan omdat de kern van de boodschap nog overeind stond en ik vind dat de waarheid gehoord moet worden.” “Als je, zoals ik, happy bent met de dingen die je voor elkaar krijgt, is er helemaal geen ruimte meer voor afgunst. Ik benijd niemand – ja, wacht: Messi! Ik heb wel eens gedroomd dat ik bij FC Barcelona speelde en vlak voor tijd de winnende goal maakte. Zo’n mooi doelpunt, jongen! Camp Nou ontplofte! Daar stond ik, als een soort godheid, toegezongen door een uitzinnig publiek, besprongen door al mijn medespelers. “Het was een ultiem geluksgevoel en ik dacht: dit maakt Lionel Messi dus iedere week mee. Ik kon zelf een aardig balletje trappen, maar ik was ook een beetje een mooi-weer-speler; ’s zomers rechtsbuiten, ’s winters rechtsbinnen zoals Toon Hermans ooit zei. Als ik tijdens een oefenwedstrijd voor de Dordtse selectie niet zo zenuwachtig was geweest, dan zou ik misschien… Maar nee, Messi’s acties zijn onnavolgbaar, buitenaards. Je kan bij alle voetballers de wedstrijd terugspoelen, analyseren hoe ze tot een doelpunt kwamen, kijken, kijken nog eens kijken en dan snap je het. Bij Messi snap je het niet. Wat Messi doet is goddelijk.” Mohammed Benzakour (Nador, Marokko, 1972) is schrijver, columnist, essayist, socioloog, schaker, imker, zeevisser en vogelaar. Van zijn hand verschenen onder meer Yemma (2013), De koning komt (2015), Tien op een ezel (2018) en de verhalenbundel De ogen van Fadil (2020). Deze maand verscheen bij uitgeverij Ambo|Anthos De reus uit de Rif - herinneringen aan mijn vader. Gevormd in Nederland, verbonden met Curaçao: wat voelen vader en dochter ‘terug’ op het eiland? Er zijn ook veel mooie planten en bloemen waar slakken níet van houden Jochem Myjer is terug, rustiger maar nog even perfectionistisch Eric Corton een Gutmensch? ‘Prima. Alles beter dan roepen dat het toch geen zin heeft’ Libris-kanshebber Sacha Bronwasser: ‘Ik kan niet zo goed liegen… nee wacht, dat was een leugen’ ‘Toen ik bommenwerpers richting Duitsland zag vliegen, verheugde ik me erop dat ze de boel plat zouden gooien’</p>]]></description>
      <guid>https://www.trouw.nl/leven/door-de-oorlog-in-gaza-knapte-er-iets-bij-mohammed-benzakour-ik-moet-me-uitspreken-tegen-de-leugen~bc2b8e6e/</guid>
      <pubDate>Fri, 7 Jun 2024 00:00:00 +02:00</pubDate>
    </item>
    <item>
      <title><![CDATA[Libris-kanshebber Sacha Bronwasser: ‘Ik kan niet zo goed liegen… nee wacht, dat was een leugen’]]></title>
      <description><![CDATA[<p>“Op zondagsschool hoorde ik allerlei mooie, spannende verhalen die me later, tijdens mijn studie kunstgeschiedenis, nog goed van pas zijn gekomen. Er werd bij ons thuis ook voorgelezen uit Woord voor woord,  de kinderbijbel die door mijn vader steevast ‘Moord voor moord’ werd genoemd. Mijn ouders waren Nederlands-hervormd, een soort ‘gereformeerd-light’, niet al te braaf, al maakte het geloof wel deel uit van ons dagelijks leven. Daar kwam verandering in toen ik een jaar of tien was en we van Groningen naar Brabant verhuisden. Daar konden we geen gemeente vinden waar mijn ouders zich zo thuis voelden  als daarvoor. Mijn ouders gingen zich in de jaren tachtig inzetten voor Amnesty, voor Vluchtelingenwerk en kwamen in contact met groter onrecht dan ze ooit voor mogelijk hadden gehouden waardoor niet alleen hun blik op de wereld, maar ook hun godsbeeld veranderde. Ineens kenden ze Tamils die voor de oorlog in Sri Lanka op de vlucht waren geslagen en nu elke dag panisch bij de radio zaten om berichten over het thuisfront op te vangen. Vrij plotseling gingen ze niet meer naar de kerk want: als al deze vreselijke dingen konden gebeuren, waar was die God dan eigenlijk? Voor mij heeft God nooit echt bestaan. Ik zie het leven als een eenmalige aangelegenheid, een kier in een zee van tijd. Je wordt er maar ingegooid, hebt nergens om gevraagd en je hebt maar één kans om er het beste van te maken. Je leeft, je sterft en dat was het dan. Wat moet je doen als je wél in een hemel gelooft? Afwachten tot het zo ver is en hopen dat je wordt binnengelaten? Ik vind het een uitermate vrolijke gedachte dat er helemaal niets is na de dood. Het bindt je aan dit leven.” “Kunst geeft plezier. Dat is geen licht woord; ik heb het over een diep genoegen om even buiten jezelf te kunnen treden, je te laven aan de verbeelding van iemand anders, of aan de weergave van een situatie of een tijd waar je op geen enkele andere manier toegang tot hebt. Troost? Nee, dat is niet direct mijn associatie, maar kunst kan zeker ontroeren. Dat overkomt mij vooral bij nieuw werk omdat ik daar nog verrast kan worden. Bij schilders zoals Rothko wordt dat al een stuk lastiger omdat ontroering daar haast onderdeel van de hele tentoonstelling is geworden: je gaat nu iets bijzonders meemaken! Dit kan je niet onberoerd laten! Ik was ooit  bij een presentatie van een van zijn werken in het Stedelijk Museum Schiedam geweest. Er mochten maar twee personen tegelijkertijd de zaal in. En de deur ging ook nog eens dicht. Het lag er allemaal zó dik bovenop. Ik stond daar en dacht: wat een gedoe. Wel een beetje koud hier. Rare belichting. En: waarom eigenlijk dít schilderij? Konden ze geen beter doek krijgen? Allemaal gedachten die de ontroering in de weg stonden. Het is veel mooier als zoiets je onverwacht overkomt.” “Volgens mijn zoon mocht hij van mij nooit vloeken. Ik kan het me niet herinneren, maar het is goed mogelijk dat ik zoiets, onbewust, uit mijn eigen jeugd heb doorgegeven. Mijn ouders waren dan wel van hun geloof gevallen, maar dát restje bleef intact. Ik denk dat ze het gewoon als ‘grof’ beschouwden. Het is onhandig om heel grof te zijn. Je maakt het jezelf erg lastig in het sociale verkeer. Als handleiding voor goed fatsoen lijkt het me een uitstekend gebod.  Daar zouden de politieke leiders ook wat beter naar mogen luisteren. Ik vind het ronduit beschamend om te zien hoe een man als Geert Wilders zogenaamd wil onderhandelen en tegelijkertijd op X iedereen de huid vol scheldt óf verontwaardigd reageert, kortom: er alles aan doet om maar niet te hoeven praten over waar het nou eigenlijk over zou moeten gaan. Basisomgangsvormen die worden veronachtzaamd: wat kan daar nou voor goeds van komen?” “‘Doe nou eens rustig aan!’ Dat hoor ik mijn hele leven al. En ik trek me er al een leven lang niks van aan. Ik ben gewoon zo. Het is nieuwsgierigheid, enthousiasme… en het onvermogen om een goede inschatting te maken van wat er allemaal in één dag past.” “Nu mijn ouders hoogbejaard zijn en kampen met geheugenproblemen zijn mijn broer en ik van kind mantelzorger geworden; je zou kunnen zeggen dat we ze behoorlijk eren. Toch heb ik het altijd een raar gebod gevonden. Voordat ik zelf moeder werd, las ik De Profeet van Kahlil Gibran. Ik heb er weinig van onthouden, behalve die ene passage over kinderen: ze komen door je, maar zijn niet van je. Toen ik dat las, dacht ik: zo is het! Dat ene zinnetje heeft me tijdens de opvoeding veel gebracht. Natuurlijk, we hebben geprobeerd ze zo goed mogelijk op te voeden, maar onze zoon en dochter zijn nieuwe mensen, met eigen levens. Ik kijk met genoegen en verbazing naar wat ze allemaal ondernemen en ik ga er vanuit dat het goed is, omdat zij het zo besloten hebben. Ik was zelf misschien een beetje te obstinaat – ik doe het allemaal zelf wel – maar ik vind onafhankelijkheid belangrijk. Ook die van hen. Mijn ouders konden in dit opzicht geen voorbeeld zijn. Als ik naar mijn moeder keek, dacht ik: dit gaat mij later nóóit overkomen. Ze was intelligent, had kunnen studeren, maar dat zat er thuis niet in: ze ging op haar zestiende op een kantoor werken. Na haar trouwen werd ze ontslagen. Mijn vader was de kostwinner, werkte bij Philips waardoor we ook nog eens vaak moesten verhuizen. We woonden in Friesland, waar met name mijn moeder een heel fijne tijd had, tot hij werd overgeplaatst naar Groningen, en vier jaar later – eindelijk een beetje gesetteld – moesten we weer door, naar Brabant. Niemand protesteerde, we waren eraan gewend. En mijn vader kon er ook niet veel aan doen. Niet hun huwelijk, maar de samenleving leverde de nodige beperkingen op. Toen mijn broer en ik tieners waren, heb ik wel eens tegen mijn moeder gezegd: ‘Zou je nu niet willen werken?’ Haar zorgtaken waren voorbij. Ze wilde wel, maar heeft het toch niet aangedurfd. Ze deed veel vrijwilligerswerk, was onder andere penningmeester bij Amnesty, maar dat zag ze zelf niet als een echte baan. Heel feministisch werd ze niet. Dat vond ik eigenlijk wel jammer. Ik heb haar niets voor de voeten geworpen en later ook beseft dat ik er waarschijnlijk te makkelijk over heb gedacht. Als je zo gedwongen thuis werkt, met een dag die van begin tot eind is ingepland, wordt het ook veel moeilijker om de denkkracht te vinden waarmee je dingen in beweging kunt zetten. Heel soms werd ik kwaad op mijn vader, die alles liet gebeuren. Twee kinderen is niet veel, maar toch: mijn moeder hield de boel thuis draaiende zoals bijna alle vrouwen toen. Hij ging naar kantoor, kwam thuis en dat was het. Hij was een creatieve man. Nu zou je zijn baan omschrijven als marketingmanager, toen heette het nog ‘reclameman’; hij bedacht campagnes, organiseerde congressen en heeft ook kunnen reizen, maar het bleef toch grotendeels een kantoorbaan. Thuis was hij altijd aan het schilderen en aan het knutselen, overal stonden zelfgemaakte meubels en kunstzinnige objecten… Toen ik naar de kunstacademie ging heeft hij zich laten ontvallen dat hij ‘dat ook best had gewild’. Maar net zoals mijn moeder, zat ook mijn vader gevangen in de tijd. Voor mij was het veel makkelijker om sociale conventies of financiële afwegingen geen rol te laten spelen in de keuzes die ik maakte. Overigens ben ik niet iemand die zich ergens aan wil vastklampen of te lang bij dingen stil blijft staan. Dat geldt ook voor de periode die nu voor me ligt: een naderend afscheid van mijn ouders. Het jaagt me geen angst aan. Het is voorbij, voorbij, o en voorgoed voorbij – maar op een mooie manier, zonder de nostalgische gevoelens. Ik ben altijd nieuwsgierig naar wat er nog gaat komen en nauwelijks naar wat al is geweest.” “Dat lijkt me duidelijk. Daarvoor hang ik te veel aan het rechtssysteem. Ik ken wel woede, natuurlijk. Vooral als mijn naasten iets wordt aangedaan. Toen onze zoon door een klasgenoot werd gepest, was mijn eerste gedachte: ik ga naar die school, ik wurg dat kind, schiet zijn ouders dood en vergiftig daarna hun kat! Nee, echt, de heftigste wraakgevoelens kunnen in mij naar boven komen, maar uiteindelijk ben ik toch een uitermate pacifistisch persoon.” “Tommy Wieringa zei, toen je hem hier, voor deze serie, een vraag over stelde: ‘Wat je eigenlijk wil weten is: neuk je buiten de deur?’ Dat vond ik wel een leuke reactie, het gaat je namelijk helemaal niet aan. Ik ben al heel lang samen met mijn man, de vader van mijn kinderen. Ik loop niet met de vlag rond,  zo van: kijk eens hoe stabiel wij zijn – en het gaat heus niet altijd even goed – maar we hebben er allebei zin in om ons huwelijk te laten slagen. Wat overigens niet wil zeggen dat ik vind dat je nooit zou mogen echtbreken. Er is altijd een onderliggende oorzaak, iets waar je als buitenstaander niets mee te maken hebt en dus ook niet over mag oordelen. Ik kan sowieso erg slecht tegen moralisme. Daarom zijn die tien geboden voor mij zo lastig; ik begin meteen te trappen als ik merk dat iemand denkt mij de wet voor te moeten schrijven.” “In Luister wordt iemands beeltenis ‘gestolen’, gekneed en in een andere vorm in de wereld gezet. Dat vind ik verwerpelijk, maar ik heb het met veel plezier verzonnen en opgeschreven. De lezer moet voelen dat zoiets véél te ver gaat. Tegelijkertijd ken ik voorbeelden genoeg uit de kunstgeschiedenis – ik haal er een aantal aan in mijn boek – waarin soortgelijke dingen gebeuren. Andy Warhol nam in het geheim de gesprekken op die hij met een van zijn beste vriendinnen voerde. Ik heb die opnames nog tijdens de grote Warhol-tentoonstelling in Amsterdam gehoord. Kunst, maar ook gewoon diefstal. Je mag de werkelijkheid gebruiken, niet de mensen.” “Dat is een heel rekbaar begrip want een getuigenis kan in je eigen ogen heel waarachtig zijn. Dat maakt het ook zo ingewikkeld. Als ik, bijvoorbeeld, de herinnering aan een slechte relatie ga verwerken, wil dat niet zeggen dat alles zich zo ook werkelijk heeft voorgedaan. Ik kan niet zo goed liegen. Toneelspelen wel… nee wacht, dat was een leugen: ik kan best goed liegen. Toen ik in Parijs als au pair ging werken, dacht ik: hier kan ik helemaal opnieuw beginnen. Niet dat het nodig was, maar de mogelijkheid deed zich voor en die wilde ik benutten. Als ik iemand tegenkwam, hoefde ik niet te vertellen wie ik was. Ik kon, al naar gelang mijn stemming, steeds een andere biografie verzinnen. Misschien was het toen al  de behoefte aan fictie. Dit is precies wat schrijven zo leuk maakt. In fictie kan alles. Daar laat ik iemand over paranormale gaven beschikken als een fijne tegenhanger van de vrij nuchtere benadering die ik zelf heb van het bestaan. In mijn verhalen krijg ik de gelegenheid een beetje te zijn zoals de karakters die ik heb verzonnen; ineens heb ik niet één, maar meerdere levens waar van alles in kan gebeuren – net zo lang tot alles wat ik er over wilde zeggen is opgeschreven.” “Als kunstrecensent ben ik vaak in de gelegenheid geweest vroeg werk te kopen, maar ik heb nooit het gevoel gehad dat ik kunst ook echt moest bezitten. Dat het bestaat, dat je ernaartoe kunt gaan om het te bekijken, is voor mij genoeg. Ik heb weinig materiële behoeftes en geef ook niet om status. Ik ben wel ambitieus, maar alleen in de zin van het graag dingen willen doen, kansen vergroten, me laten verrassen door wat er allemaal nog méér mogelijk is. Dat was mijn overweging toen ik na een aantal jaren stopte met mijn werk als kunstrecensent bij de Volkskrant: ik leef nu, in deze kleine kier, ik wil nog iets anders hebben meegemaakt voordat mijn tijd er op zit. Nu ben ik schrijver. Ik weet niet of dit beter is dan het hebben van een fijne journalistieke praktijk, maar het is nieuw, ik vind het prettig en in zekere zin heb ik het gevoel dichter bij de kern te komen, dichter bij wat ik echt wil. Ik geniet van het kunnen gebruiken van mijn verbeelding en van de vrijheid die het schrijven me verschaft, maar natuurlijk: erkenning en waardering spelen ook een rol. En als je me vraagt of ik jaloers zal zijn als een andere schrijver er maandag met de Libris Literatuurprijs vandoor gaat, zeg ik: ik denk het niet, maar waarschijnlijk wel. Niet dat ik een ander iets misgun, maar als ik daar dan tóch zit… Dit klinkt misschien arrogant – en ik weet genoeg van jury’s, er is geen enkele garantie – dan wil ik hem winnen ook.” Sacha Bronwasser (Rijswijk, 1968) is kunsthistoricus, curator en schrijver. Na twintig jaar als kunstcriticus bij de Volkskrant te hebben gewerkt, debuteerde ze in 2019 bij uitgeverij Ambo|Anthos met de roman Niets is gelogen. In februari verscheen daar ook haar tweede roman Luister. Door de oorlog in Gaza knapte er iets bij Mohammed Benzakour. ‘Ik moet me uitspreken tegen de leugen’ Eric Corton een Gutmensch? ‘Prima. Alles beter dan roepen dat het toch geen zin heeft’ ‘Toen ik bommenwerpers richting Duitsland zag vliegen, verheugde ik me erop dat ze de boel plat zouden gooien’</p>]]></description>
      <guid>https://www.trouw.nl/verdieping/libris-kanshebber-sacha-bronwasser-ik-kan-niet-zo-goed-liegen-nee-wacht-dat-was-een-leugen~bd77e21b/</guid>
      <pubDate>Fri, 10 May 2024 00:00:00 +02:00</pubDate>
    </item>
    <item>
      <title><![CDATA[‘Toen ik bommenwerpers richting Duitsland zag vliegen, verheugde ik me erop dat ze de boel plat zouden gooien’]]></title>
      <description><![CDATA[<p>I Gij zult geen andere goden voor mijn aangezicht hebben “Mijn vader is via de NCSV-kampen [Nederlandse Christen-Studenten Vereniging 1896 - 1986, AV] tot het geloof gekomen. We zijn allemaal gedoopt in de Nederlands Hervormde kerk – mijn vader als laatste, na de doop van mijn jongste zuster. “Ik had twee zusjes, één boven en één onder me, daarna kwam er even niets en vervolgens werden de vier jongsten geboren. Tijdens de oorlogsjaren gingen wij, de ouderen, mee naar de kerk, maar dat hadden mijn ouders toch maar ongezellig voor de jongere kinderen gevonden. Daarom besloten ze iedere zondagochtend thuis een soort kerkdienst te houden. Mijn vader las een verhaal voor uit de kinderbijbel, er werd er gezongen en om beurten mocht één van de kinderen voorgaan in gebed. “God was voor mij een vaderlijke persoon, maar werd steeds meer een abstractie. Misschien was mijn kindergeloof wel sterker – ik bid nu vaak: ik geloof, kom mij in mijn ongeloof te hulp – maar de kern is ongewijzigd gebleven: God is een bron van inspiratie en liefde.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Karel Noordzij, ex-voorzitter van het pensioenfonds PGGM en een goede vriend van mij, heeft een boek geschreven, Op weg naar nieuw leiderschap, waarin hij zegt dat geld, seks en macht de goden zijn die op het ogenblik het meest aanbeden worden. Ja, dat is iets van alle tijden, maar kijk eens hoeveel mannen die zich daardoor laten leiden nu de dienst uitmaken: Poetin, Erdogan, Xi Jinping, Trump! Het gaat steeds over macht. En over de angst die macht te verliezen. Daar gaat het mis in de wereld. “In mijn eigen, particuliere bestaan hebben die drie afgoden nooit een rol van betekenis gespeeld. Ik had eerder de neiging anderen op een voetstuk te plaatsen waarmee ik mezelf als het ware naar beneden haalde want, vergeleken met de mensen die ik zo bewonderde, kon ik natuurlijk alleen maar falen.” “Mijn ouders sloten zich in 1934 aan bij de Oxford Group [later bekend geworden onder de naam Morele Herbewapening, een christelijke organisatie, in 1921 opgericht door de Lutherse predikant Frank Buchman, AV] waar als één van de belangrijkste boodschappen gold: als de mens luistert, spreekt God en als de mens gehoorzaamt, handelt God. En als je je afvraagt, zei Buchman, of je een geïnspireerde gedachte hebt, dan kun je die het best toetsen aan deze vier morele maatstaven uit de Bergrede: eerlijkheid, reinheid, onbaatzuchtigheid en liefde.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Hier zou ik me wel iets meer van mogen aantrekken want ik werk op zondag vaak door. Ik heb nu eenmaal te weinig energie om alles binnen zes dagen voor elkaar te krijgen. Wat ik wel doe – dat heb ik in mijn vroege jeugd van mijn ouders geleerd – is iedere ochtend beginnen met de ‘stille tijd’; een moment waarop ik me afvraag wat ik vandaag, ten goede van de mensen, de wereld, zou kunnen doen. Daarbij vraag ik om inspiratie van boven. Vanochtend heb ik, in verband met jouw komst, de Bijbel ter hand genomen, de tien geboden opschreven, plus nog wat gedachten die in me opkwamen. Bijvoorbeeld: hoe zou Netanyahu omgaan met het zesde gebod? Het zijn toch de wetten van Mozes… Misschien is hij geen gelovig man, maar de anderen binnen zijn regering dan, zionisten: hoe rijmen zij de oorlogsvoering in Gaza met de tekst die God volgens de Bijbel Zélf heeft geschreven: gij zult niet doden?” V Eer uw vader en uw moeder “Mijn moeder was een enorm toegewijde, liefdevolle vrouw, maar ze had ook een kort lontje. Ze kon makkelijk zeggen hoe ze over dingen dacht, al maakte ze met mijn vader nooit ruzie. Mijn moeder en ik leken op elkaar en ik denk ze mij er – in haar poging te voorkomen dat ik net zo’n kort lontje zou krijgen – haast toe kreeg mijn gevoelens te onderdrukken. “Ik laat heel lang alles over me heenkomen en op een gegeven moment is het: boem! Dat heb ik ook in zakelijke relaties gehad, bijvoorbeeld met een medewerker die al geruime tijd voor een slechte sfeer zorgde, dat ik ineens tegen hem zei: ‘Jij moet weg’. Dat kwam voor die man als een donderslag bij heldere hemel. Wat dat betreft ben ik een binnenvetter. Eigenlijk heb ik nooit geleerd ruzie te maken, om voor mijn mening uit te komen vóórdat de emmer overloopt. Nee, ik heb daar geen gesprekken met mijn moeder over gevoerd. Het was toen nog niet tot me doorgedrongen dat ik me zo gedroeg, maar in die tijd werden dit soort gesprekken sowieso niet of nauwelijks tussen ouders en kinderen gevoerd. “Zo zou ik ook niet meer met zekerheid kunnen zeggen of mijn vader teleurgesteld was toen ik op mijn drieëntwintigste mijn studie natuurkunde in Delft afbrak en besloot me als vrijwilliger bij de Morele Herbewapening aan te sluiten. Ik bracht al vaak een maand of langer door in Caux-sur-Montreux, Zwitserland, waar de conferenties werden gehouden en hoewel ik er naar uitkeek bij Philips op het gebied van werkgever-werknemerrelaties aan de slag te gaan, voelde ik ook hoe groot de dreiging van het communisme in die dagen was. In Afrika, Azië, Zuid-Amerika; overal won die ideologie terrein. Ik dacht: tegen de tijd dat ik mijn studie heb afgerond en enige invloed binnen het Philips-bestuur zou kunnen hebben, bestaat het bedrijf misschien niet eens meer. Morele Herbewapening was niet per se anticommunistisch, maar zorgde voor een alternatieve manier om een rechtvaardige maatschappij te creëren. “In het begin had ik nog niet zo’n duidelijke rol binnen de organisatie en voelde ik me een beetje verloren. Op een gegeven moment werd me gevraagd of ik als toneeltechnicus mee op tournee wilde met de musical The Vanishing Island, een stuk waarmee een boodschap van verzoening en ontwapening werd verspreid… er schiet me nu een verhaal te binnen dat mijn moeder me ooit vertelde: hoe we, toen ik een jaar of zes was, ‘rood, wit, blauw’ speelden. Dat is een spelletje waarbij je, als je tegelijkertijd dezelfde kleur noemt, een wens mag doen. Volgens haar zou ik eerst ‘Een hele tafel vol met ijsjes!’ hebben geroepen, maar meteen daarna: ‘Nee, wacht, dat alle mensen in de wereld naar God leren luisteren’. “Ik had daar, bij Morele Bewapening, heel sterk het gevoel op mijn plek te zijn. Ik mocht als gewone, jonge jongen meewerken om de wereld te verbeteren! Mijn vader had het óók gezien. Na afloop van een conferentie in Amerika die we allebei hadden bijgewoond, belde hij mijn moeder op en zei: ‘Ik geloof dat Ton alleen maar gelukkig is, als hij blijft doen wat hij nu doet’. “Mijn vader had de sterke wens dat al zijn kinderen hun pad in de wereld zouden vinden en hij vond het ook belangrijk dat wij, als broers en zussen, een goede relatie zouden houden. Dat is het grootste deel van de tijd gelukt. “Dus, eer ik mijn vader en moeder? Ik ben hen dankbaar, telt dat ook? De foto’s van mijn ouders staan op mijn kamer. Iedere ochtend bedank ik hen voor het leven, voor alles wat ze voor me hebben gedaan. Mijn moeder specifiek voor haar moed, haar geloof en haar discipline. Mijn vader voor de manier waarop hij voor ons heeft gezorgd, voor wat hij voor Philips en de wereld heeft gedaan. En voor zijn warme hart.” VI Gij zult niet doodslaan “Eindhoven werd tijdens de Tweede Wereldoorlog meerdere keren gebombardeerd. Ik kan de explosies nog horen, ik herinner me als de dag van gisteren hoe we naar de kelder renden omdat het daar, relatief, veiliger was. Angst heb ik eigenlijk nooit gehad. Dat kwam waarschijnlijk door de houding van mijn moeder die het sterke geloof had dat ons niks kon overkomen wat God niet toelaat. Aan het einde van de oorlog, toen ik de bommenwerpers richting Duitsland zag vliegen, verheugde ik me er op dat ze de boel daar plat zouden gooien. Later realiseerde ik me pas goed dat hetgeen ik de Duitsers had toegewenst nét zo erg was als wat zij ons hadden aangedaan.” VII Gij zult niet echtbreken “Hoe kan ik mensen helpen een duurzame liefdesrelatie te hebben? Dat is het onderwerp waarmee ik me nu hoofdzakelijk bezighoud. Ik zou de echtbreuk niet willen verbieden, maar er wel op aandringen dat mensen proberen een scheiding te voorkomen omdat je jezelf daarmee ook de kans ontneemt om als mens tot volledige ontplooiing te komen. “Mijn eerste echtgenote, de moeder van mijn kinderen, en ik, wij wisten niet hoe we aan ons huwelijk moesten werken. Het lukte nauwelijks daar een diepgaand gesprek over te voeren. Ik was ongelukkig in mijn werk – na twaalf jaar Morele Herbewapening was ik alsnog bij Philips in dienst gegaan – en zij had het idee dat het haar taak was mij gelukkig te maken. We hebben wel drie jaar lang getwijfeld of we samen door moesten gaan. Als ik er een punt achter wilde zetten, vond zij dat nog niet nodig en als zij had besloten dat het zo niet langer verder kon, zei ik: rustig aan. “De kinderen waren negen, veertien en zestien, hadden helemaal niets van die onmin gemerkt, toen ze op een dag te horen kregen dat we uit elkaar zouden gaan. De impact was enorm. Ze hebben er echt vreselijk onder geleden. “Nog niet eens zo lang geleden vond ik tussen de spullen van mijn moeder een brief van mijn eerste echtgenote waarin ze schreef: ‘Ton en ik hebben het idee dat we niet volledig tot ontplooiing kunnen komen als we bij elkaar blijven’. Het wrange is niet alleen dat ik dit argument voor het eerst las, maar vooral ook dat ik er nu juist van overtuigd ben dat we, met behulp van een relatiecoach, verder tot ontwikkeling hadden kunnen komen. “Toen ik mijn tweede vrouw leerde kennen – eigenlijk kende ik haar al heel lang, ze was een jeugdvriendin – dacht ik: het zou toch wel nuttig zijn om naar een workshop van de imago-therapie te gaan waar je leert dat een conflict de mogelijkheid biedt naar elkaar toe te groeien. Dat is ook gebeurd; onze relatie werd beter dan-ie al was en we hebben daarna nog een prachtige tijd gehad samen. “Ik vond de theorie zo interessant dat ik uiteindelijk zélf, op mijn 86ste, óók relatiecoach ben geworden. Harville Hendrix, de grondlegger van de imago-therapie, kwam ooit tot de conclusie dat je verliefd wordt op iemand die zowel positieve als negatieve eigenschappen van allebei je ouders heeft. Enerzijds omdat het vertrouwd voelt en anderzijds heb je, onbewust, het idee dat de ander goed zal maken waar je ouders tekort zijn geschoten. Zodra je je daarvan bewust wordt – meestal pas ná die fantastische periode van verliefdheid – kom je voor de vraag te staan of je bereid bent je gedrag te veranderen en er zo een bewust huwelijk van te maken.” VIII Gij zult niet stelen “Als het over zoiets als belastingaangifte gaat, moet ik er op letten dat ik de dingen die ik privé uitgeef niet op naam van mijn bedrijf zet. Heel even denk ik: wat maakt het nou uit of de overheid een paar honderd euro minder belasting krijgt? Maar ik doe het uiteindelijk niet. Het zijn de principes die ik van mijn moeder heb meegekregen. Eerlijkheid, nee: absolute eerlijkheid. Absolute zuiverheid. En absolute liefde.” IX Gij zult geen valse getuigenissen spreken tegen uw naaste “Ook hier: absolute eerlijkheid. Het is niet zo dat ik het moeilijk vind te liegen omdat ik denk dat mijn moeder nog ergens meeluistert of zo, nee, het is een deel van mezelf geworden. Ik geloof dat ik steeds wijzer word of, laat ik het anders zeggen: dat ik steeds meer ervaar doordat ik in de loop van mijn leven een bredere kijk op de dingen heb gekregen.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Soms ben ik jaloers op mensen met veel zelfvertrouwen, mensen die zonder de nodige rugdekking toch een bepaalde stap durven te zetten. Ik denk ook wel eens dat het fijn zou zijn weer een partner te hebben, al was het maar omdat ik dan niet elke avond voor mijn eigen kostje hoef te zorgen – en het nog in mijn eentje moet opeten ook. Tegelijkertijd ben ik iemand die zich vrij makkelijk bij een bepaalde situatie kan neerleggen. Ik maak me niet druk om dingen die ik toch niet kan veranderen. Ik probeer zo goed mogelijk om te gaan met de tijd die me in dit leven nog gegeven is. Ik voel me gezegend dat ik nog zo veel inspiratie krijg en een doel heb om me voor in te zetten. Of ik bang ben voor de dood? Nee, al niet meer sinds de dag waarop ik als jongetje droomde dat ik via een gat in de wolken zó de hemel binnenvloog.” Anton Philips (Eindhoven, 1932) is de kleinzoon van de grondlegger van het Philips concern. Op zijn 86ste volgde hij een opleiding tot relatiecoach. Enige tijd geleden heeft hij een stichting in het leven geroepen die er op gericht is relaties – te beginnen binnen het gezin – te verbeteren. De Stichting Gelukkige Relaties verspreidt een flyer met zeven tips voor gelukkige relaties, onder andere via De Blije Doos van een landelijke babywinkel. Door de oorlog in Gaza knapte er iets bij Mohammed Benzakour. ‘Ik moet me uitspreken tegen de leugen’ Eric Corton een Gutmensch? ‘Prima. Alles beter dan roepen dat het toch geen zin heeft’ Libris-kanshebber Sacha Bronwasser: ‘Ik kan niet zo goed liegen… nee wacht, dat was een leugen’</p>]]></description>
      <guid>https://www.trouw.nl/verdieping/toen-ik-bommenwerpers-richting-duitsland-zag-vliegen-verheugde-ik-me-erop-dat-ze-de-boel-plat-zouden-gooien~baec2ecb/</guid>
      <pubDate>Fri, 12 Apr 2024 00:00:00 +02:00</pubDate>
    </item>
    <item>
      <title><![CDATA[Broeder Dieleman: Waarom moeten mijn kinderen mij eren? Wat is dat voor weirde, opgefokte shit?]]></title>
      <description><![CDATA[<p>I Gij zult geen andere goden voor mijn aangezicht hebben “Wie God is? Poeh… De oorsprong? Die ene? Het alles omvattende? Het grote geheel? Ik schaam me er altijd een beetje voor God te definiëren. Daar is tot nu toe alleen maar gedonder van gekomen.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Voor Gergemmers (leden van de Gereformeerde Gemeente, red.) was voetbal een grote afgod. ‘Koning Sport’ werd -ie genoemd. Wij, van de vrijgemaakte-gereformeerde kerk in Axel mochten wél voetballen en cafébezoek was in het bourgondische Zeeuws Vlaanderen ook niet uit den boze. Voor ons was de zondagrust belangrijk – niet naar het zwembad, niet buiten spelen – maar als puber had ik er vooral last van dat je geen seks mocht hebben voor het huwelijk. Ik vond het moeilijk me daaraan te houden, zondigde en kwam vervolgens met mezelf in conflict. Ik heb al die verhalen, over het branden in de hel en zo, altijd serieus genomen. Tonnie -Broeder- Dieleman (Axel, 1976) is liedjesschrijver, muzikant, verhalenverteller en prentenknipper. Hij maakte zes cd’s waaronder het vorig jaar verschenen Oh Mijn Ziel. Hij werkt voor uitgeverij Lebowski aan een boek over de Zeeuwse volkskunstenaar Jan Huijszoon (1798-1870) alias Jan de Prentenknipper. Depressies hebben met meerdere factoren te maken, maar die hele dogmatische bende van de kerk uit mijn jeugd, heeft er zeker een grote rol in gespeeld. Aleid Schilder (schrijfster en therapeute, in 2014 op 65-jarige leeftijd overleden, red.), de vrijgemaakte heldin, schreef daar een belangrijk boek over: Hulpeloos maar schuldig: het verband tussen een gereformeerde paradox en depressie. Je leert dat je schuldig bent, in zonde geboren en ontvangen, maar ook dat je er helemaal niks aan kunt doen. Daar ben ik in mijn hoofd weleens van in de war geraakt.” III Gij zult de naam van de Here, uw God, niet ijdel gebruiken “Mijn zus zei laatst: ‘Als we het over de kerk of over het geloof hebben, ga je altijd vloeken.’ Dat klopt. Ik vloek echt veel. Dat komt waarschijnlijk doordat ze me hebben aangeleerd dat dát het allerergste is wat je kunt doen. Terwijl het maar woorden zijn. Het échte ijdel gebruik gebeurt bijvoorbeeld door mensen van de ChristenUnie die de afgelopen vier jaar deel hebben uitgemaakt van een regering die ervoor verantwoordelijk is dat mensen er nóg slechter aan toe zijn. “Als je vluchtingen geen onderdak biedt, wegstuurt en laat opvangen in buitenlandse kampen, dan ben je ten opzichte van Christus in gebreke. En dat voor een partij die zich erop laat voorstaan uit Zijn naam te handelen! Jezus zegt in Mattheüs: ‘velen zullen te dien dage tot Mij zeggen: Here, Here, hebben wij niet in uw naam geprofeteerd en in uw naam boze geesten uitgedreven en in uw naam vele krachten gedaan? En dan zal Ik hun openlijk zeggen: Ik heb u nooit gekend; gaat weg van Mij, gij werkers der wetteloosheid.’ Je zou dus, met de Bijbel in de hand, kunnen onderbouwen dat de mensen van de ChristenUnie die deel hebben uitgemaakt van deze hardvochtige regering, uiteindelijk het koninkrijk Gods niet binnen zullen mogen gaan.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Hier heb ik mijn geloof waarschijnlijk voorgoed verloren. We hadden een jongelingsvereniging die elke zondag bij elkaar kwam om over allerlei dingen te praten – superleuk, ben zelfs nog een tijdje voorzitter geweest – maar op één zo’n avond kwamen er mensen van de kerk praten over zondagsrust en waarom er op die dag niet gewerkt mocht worden. Ik vroeg: maar hoe zit het dan met de Dow? (Dow Chemical, een complex van chemische fabrieken, ten westen van Terneuzen, red.). Daar werd een uitzondering voor gemaakt, zeiden ze, omdat het een aantal dagen duurde om een fabriek weer op te starten. “Aha, dus zo eenduidig was de leer dus kennelijk niet. En wat gezegd wordt is ook niet per se waar… Toen kwam ik erachter dat de SGP er alles aan heeft gedaan om Dow naar onze provincie te halen, met andere woorden: het zijn de Staatkundig Gereformeerden zélf die in Zeeuws Vlaanderen een van de grootste zondagsrustverstoringen ooit mogelijk hebben gemaakt.” V Eer uw vader en uw moeder “Opdat uw dagen verlengd worden in het land dat de Here, uw God, u geven zal… tja. Ik ben het wel met Maarten ’t Hart eens, die schreef dat het veel belangrijker is dat ouders hun kinderen eren. Waarom moeten mijn kinderen mij eren? Wat is dat voor weirde, opgefokte shit? Mijn dochter zou zeggen: ‘Dat is het patriarchaat!’ Ik ben, denk ik, een goede vader doordat ik me kwetsbaar opstel, niet doe alsof ik de waarheid in pacht heb en – ook heel belangrijk – op tijd gestopt ben met opvoeden. “Ik ben heel lang bang geweest dat ik op mijn eigen vader zou gaan lijken. Hij was heel gesloten, depressief, kwam uit de Gereformeerde Gemeente en… meer kan ik je eigenlijk niet over hem vertellen. We woonden in hetzelfde huis, maar we communiceerden nauwelijks met elkaar. Toen ik achttien was, kreeg hij een hersenbloeding waardoor het contact nog minder werd. “Met mijn moeder had ik wel een zeer hechte band. Met haar kon ik praten over religie, over hoe je als mens moest proberen in het leven te staan. Door mijn vaders handicap was ik, qua conversatie, de man in huis. “Ze overleed in 2004, op haar 56ste, aan kanker. Ik ben er jaren door van slag geweest… Ik móest iets doen met die rouw anders was ik helemaal gek geworden. Al de liedjes op mijn debuutalbum (Alles is ijdelheid, uit 2012, red.) gaan over haar. Moeder en muziek zijn voorgoed aan elkaar gelinkt. Op die manier zal ze altijd bij me blijven. Het is nu twintig jaar geleden. ik kan er nog steeds niet goed van worden als ik er bij stilsta dat ze er niet meer is. “Mijn vader is vijf jaar geleden overleden. Mijn zussen hebben al die jaren voor hem gezorgd. Zij hebben hem wél geëerd, maar ik… het is best treurig te moeten constateren dat ik hem eigenlijk nooit heb leren kennen.” VI Gij zult niet doodslaan “Vroeger ging ik mee uit jagen. Een aangeschoten haas moesten we doodslaan. Eén flinke klap, achterin de nek. Dat moet je wel zo, met gespreide vingers, doen want als je ze gesloten houdt, breek je je hand. Ik heb ook kippen geslacht. Dat ging met zo’n soort takkenschaar… Ik vind dat je als vleeseter ook zelf een dier moet kunnen doden. Waarom je dieren wél en mensen niet mag dood mag maken? Het zal de cultuur zijn, misschien? Het was toen de normaalste zaak van de wereld, maar ik ga ook mee met de maatschappelijke veranderingen; ik eet steeds vaker vegetarisch omdat ik grote morele bezwaren heb tegen de bio-industrie en de manier waarop ons voedsel wordt geproduceerd. “Even voor de duidelijkheid: ik heb nog nooit een mens gedood. Ja, toen mijn moeder op sterven lag, heb ik wel een paar keer extra op het morfinepompje gedrukt. Ik weet niet of jij weleens iemand in doodsnood hebt horen kermen? Nou, ik wel… Het was overal in huis te horen, echt vreselijk. Later bleek dat pompje overigens stuk te zijn, maar dat doet niets af aan het principe: Ik vind dat mensen die ondraaglijk lijden uit hun lijden verlost moeten kunnen worden.” VII Gij zult niet echtbreken “Ik ben gescheiden. Wat moet ik er verder over zeggen? Ik ga hier niet met jou mijn huwelijk zitten evalueren, ’t komt allemaal in de krant en wie is daar bij gebaat? Het gaat niemand iets aan hoe ik mijn liefdesleven heb ingericht, maar ik kan je wel vertellen dat ik een trouw persoon ben. Als vrienden een beroep op me doen, ben ik er voor ze. “Vriendschap is ook verkering, met dezelfde gevoeligheden die erbij horen. Een tijdje geleden heb ik gebroken met één van mijn vrienden en dat vond ik heel erg heftig om te doen. De relatie was ongezond geworden, destructief; we raakten zo verstrikt in negatieve gevoelens dat er geen communicatie meer mogelijk was. Het is me niet gelukt over mijn eigen schaduw heen te springen, mijn gekwetstheid te boven te komen. Uiteindelijk zijn mijn kinderen, mijn partner en mijn werk belangrijker. Dat moet allemaal in orde zijn, anders overleef ik het niet… Nu we er zo over praten, voel ik het weer, weet je dat? Zo’n break-up is net zo pijnlijk als de scheiding van iemand met wie je het bed hebt gedeeld.” VIII Gij zult niet stelen “Als puber heb ik veel gestolen. Dat hoorde niet alleen bij de leeftijd – het opzoeken van spanning – maar het was net zo goed een verzet tegen de regels. Van het geloof mocht er héél veel niet en stelen was daar een eenvoudig, helder voorbeeld van. Later, als volwassene, ben ik uit pure recalcitrantie dingetjes uit de kerk gaan jatten, nee, niet uit de collectezak, maar lepeltjes en zo. Als het van God is, is het van iedereen. Dus ook van mij. Dat vind ik nog steeds een mooie gedachte trouwens. “Ik ben zelf ook niet zuinig, integendeel zelfs: ik ben erg gul en geef helemaal niet om bezit. Op maatschappelijk vlak vind ik dat iedereen die honger heeft of weinig geld bij de supermarkt voedsel mag stelen. Dat is geen zonde, maar een anarchistische daad tegen een kapitalistisch systeem dat vooral goed uitpakt voor bedrijven die miljoenen winst maken over de ruggen van mensen die niks bezitten.” IX Gij zult geen valse getuigenissen spreken tegen uw naaste “Valse getuigenis spreken, dat is een daad; het willens en wetens iemand in een kwaad daglicht zetten. Zoiets zal ik niet snel doen. Behalve als mijn valse getuigenis de ander ten goede komt. Laatst werd hier in de straat ergens ingebroken. Ik zag wel iets gebeuren, maar heb niets gezegd tegen de agent die buurtonderzoek kwam doen. Zo’n agent is misschien nog wel te vertrouwen, maar het hele apparaat is dat niet. Ik heb te veel slechte ervaringen met de politie gehad om daar nog enig vertrouwen in te stellen. “Een beetje liegen, dat is eigenlijk wel prima, zeker als een verhaal er beter door wordt. Ik heb tijdens ons gesprek waarschijnlijk dingen aangedikt of afgezwakt. Niet dat ik mezelf ophemel – mijn geheugen is redelijk in check – maar een verhaal mag best een beetje smeuïg zijn. En wat is waar? Als ik straks jouw verslag van dit interview lees, zal ik waarschijnlijk ook denken: het klopt wel ongeveer, maar heb ik dat écht op die manier gezegd? “Waar ik heel slecht tegen kan, dat zijn de overduidelijke en schaamteloze leugens van politici. Ze liegen volle bak, aan de lopende band. Niet voor het entertainment, maar puur uit eigen belang. Meer macht, meer geld. Dat vind ik oprecht evil en door al dat gedraai en gekonkel is de informatie die tot ons komt volledig onbetrouwbaar geworden. “Ik begrijp wel waarom mensen zich terugtrekken; ik lees zelf ook al lang geen kranten meer. Ik krijg het nieuws op een of andere manier wel mee hoor, maar ik ben een gevoelig iemand en er komt gewoon te veel op me af waar ik geen enkele controle over heb. Ik probeer, met al mijn gebreken, het goede te doen in mijn leven en de onzin die vanuit politiek Den Haag over me wordt uitgestort helpt me daar helemaal niet bij.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Als ik andere muzikanten bezig zie, denk ik weleens: misschien zou ik ook meer moeten doen. Het is vooral een druk van buitenaf, alsof het zo hoort, maar ik wil helemaal niet op tv, ik heb niks met beroemdheid. Ik ben heel tevreden met hoe het nu gaat. Mijn werk is origineel, compromisloos, volledig eigenzinnig. Op wie zou ik jaloers moeten zijn? Als je me tien jaar geleden had ik gezegd dat ik dit nu zou doen, dan had ik je niet geloofd. “Ik heb geen idee waar ik zal geraken. Zolang ik mijn obsessies volg – dat zou je ook God kunnen noemen; als er iets in je spreekt waar je gewoon naar blijft luisteren – kom ik vanzelf ergens terecht. Bijvoorbeeld in een uitverkocht Paradiso, op het podium naast Bonnie Prince Billy, één van mijn muzikale helden. Dat is, als we het over mijn carrière hebben, zeker een hoogtepunt, maar op zichzelf niet het belangrijkst. Als ik over Zeeuws Vlaamse spookverhalen vertel, wijs ik naar  Johan de Vries (fotograaf, schrijver en folklorist, 1896-1989,red.) die ze ooit voor ons verzamelde. “Ik hou vooral van de samenwerking, samen musiceren, samen een verhaal vertellen. Dat lijkt tegenstrijdig want als kunstenaar wil je je ook onderscheiden. Ik heb lang gedacht dat wat ik deed egoïstisch was, maar ik weet nu dat ik ernaast zat: het hyperindividuele volgen van mijn obsessies, doe ik uiteindelijk ten behoeve van alle schepselen, van het grotere geheel.” Door de oorlog in Gaza knapte er iets bij Mohammed Benzakour. ‘Ik moet me uitspreken tegen de leugen’ Eric Corton een Gutmensch? ‘Prima. Alles beter dan roepen dat het toch geen zin heeft’ Libris-kanshebber Sacha Bronwasser: ‘Ik kan niet zo goed liegen… nee wacht, dat was een leugen’</p>]]></description>
      <guid>https://www.trouw.nl/verdieping/broeder-dieleman-waarom-moeten-mijn-kinderen-mij-eren-wat-is-dat-voor-weirde-opgefokte-shit~bdfa033c/</guid>
      <pubDate>Fri, 29 Mar 2024 00:00:00 +01:00</pubDate>
    </item>
    <item>
      <title><![CDATA[Russisch journalist in ballingschap: ‘Proberen het verschil te maken is een goede remedie tegen de somberheid’]]></title>
      <description><![CDATA[<p>“God was nooit aanwezig in mijn leven. Ik groeide op in een intellectueel, Joods gezin. Tijdens mijn tienerjaren zorgden de door Gorbatsjov ingevoerde staatkundige en politieke hervormingen voor veel vrijheid in Rusland. Godsdienst werd legaal, een nieuwe mogelijkheid, een optie die ik wel wilde onderzoeken. Ik dacht erover na, ging af en toe naar een kerk, maar het was uiteindelijk te halfslachtig allemaal; eerder een mode-ding dan een oprechte behoefte. Ik geloof niet dat het goede doen van buitenaf kan worden opgelegd; zoiets moet van binnenuit komen.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Waar het verlangen naar bekendheid vandaan komt weet ik niet, maar ik wil best toegeven dat ik me er misschien ook wel iets minder mee bezig had kunnen houden. Aan de andere kant: is het niet al te menselijk? Iedereen wil toch beroemd worden? Bovendien is het gekoppeld aan mijn beroep: ik wil de allerbeste zijn in mijn vak, als journalist, programmamaker en presentator bij TV Rain en schrijver. Mijn boek over Boris Nemstov (een van de leidende personen binnen de Russische liberale oppositiepartij Unie van Rechtse Krachten, vermoord op 27 februari 2015, AV) moet het allerbeste boek zijn dat in 2022 is uitgebracht. “Ik plaats mezelf niet op een voetstuk, kijk op niemand neer, maar ik geloof wel dat ik in staat ben op een betrokken en interessante manier zaken te duiden. Dat is waar ik goed in ben: ik kan dingen uitleggen die eerder nog niet zo goed zijn uitgelegd.” III Gij zult de naam van de Here, uw God, niet ijdel gebruiken “De Russische taal heeft een schat aan vloeken en scheldwoorden waar ik vaak genoeg gebruik van maak, maar ik probeer dat wel op een esthetisch verantwoorde manier te doen. In een context. Zomaar iets roepen is oninteressant, betekenisloos. Ik vloek niet zo vaak, zeker niet in mijn werk, al kan ik wel emotioneel reageren. Dat is mijn zwakte. Als ik een interview in mijn hoofd nog eens afspeel, denk ik: ja, dáár, op dat moment had je moeten stoppen! Laat je niet zo meeslepen, geef gewoon rustig antwoord. Je denkt beter als je kalm blijft.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Mijn Joodse identiteit is op allerlei manieren belangrijk voor mij, maar niet in een religieus opzicht. Ik houd me niet aan de sabbat, ga nooit naar de synagoge en het lukt me nauwelijks al die feestdagen uit elkaar te houden. Ik zou liever zien dat mijn bloed geen rol speelt – ik ben een mens, een wereldburger – en toch hoor ik op een of andere manier bij één specifieke groep. Daar word ik al van jongs af aan mee geconfronteerd. Onder elke journalistieke bijdrage die ik online zet, komt wel een paar keer in de comments te staan: ‘Fishman? O, dus je bent een Jood! Hoe kan je dan dit? Of dan zal je wel dat.’ Vaak ook antisemitische opmerkingen, maar die deden me tot nu toe niet zoveel. Door de terroristische aanval van Hamas op 7 oktober 2023 is er veel aan het verschuiven. Ik ging me afvragen wat het betekent om Joods te zijn. “Na het vertrek uit Rusland – voordat we naar Nederland kwamen – hebben we nog een paar maanden in Israël gewoond. In principe ben ik sterk pro-Israël. Ik zal niet zeggen dat ik door de geschiedenis geobsedeerd ben, maar ik heb wel alles over de Holocaust gelezen en hier, in Amsterdam, ben ik meteen begonnen met research doen naar de stolpersteine (messing gedenksteentjes, geplaatst in de stoep van de laatste vrij gekozen woning van slachtoffers van de Tweede Wereldoorlog, AV): wie waren deze mensen, waar en wanneer werden ze vermoord – ik móet het allemaal uitpluizen. En waarom? Omdat ik een Jood ben. Omdat mijn verhaal deel uitmaakt van de Joodse geschiedenis. “Na die duivelse aanval van Hamas sloeg er een golf van antisemitisme over Europa waardoor die ene vraag weer actueel werd: waar moeten Joden wonen? Waar moeten ze heen? Waar moet ík heen? Kennelijk behoor ik – in overdrachtelijke zin, want ik ben een Rus in de eerste plaats – tot een volk dat door de rest van de wereld wordt gedwongen voor altijd thuisloos te zijn. Ja, natuurlijk, jouw vraag is terecht: waar moeten de Palestijnen heen? Ik heb erg veel reserves over het handelen van de staat Israël, nu en eerder in de geschiedenis: je kunt geen gezonde maatschappij bouwen zolang het ene volk het andere volk onderdrukt. Aan de andere kant: om zijn eigen veiligheid te waarborgen móest Israël Gaza en de Westbank ‘controleren’. Het land heeft wel degelijk, jarenlang, naar een vredige oplossing gezocht maar niet één Palestijnse leider leek bereid met welk voorstel dan ook akkoord te gaan. Het is dus niet alleen Israëls fout dat de tweestatenoplossing er nog niet is gekomen. En toch is dat volgens mij nog altijd de enige optie om uit deze eeuwige crisis te geraken.” V Eer uw vader en uw moeder “Mijn ouders zijn gescheiden toen ik vijf was. Ze woonden niet meer samen, maar bleven goed bevriend. In de zomer van 1989, ik was zestien jaar, belandde mijn vader in het ziekenhuis. Hij was niet levensbedreigend ziek, maar de verzorging was slecht en uiteindelijk werd een longontsteking hem fataal. Hij was pas 44. Ik was in shock. Toen Navalny op 16 februari stierf, moest ik ook denken aan Zahar, zijn zestienjarige zoon, en aan wat hij de komende tijd zou moeten doormaken. De omstandigheden zijn totaal verschillend, maar ik weet precies hoe het voelt om op jonge leeftijd een van je ouders te moeten verliezen. De laatste keer dat ik mijn vader heb gezien, zijn dode lichaam, de begrafenis – ik kan het allemaal zo weer voor de geest halen. Het missen is minder geworden, maar mijn vader maakt op een of andere manier nog altijd deel uit van mijn leven. Ik droom regelmatig over hem. En ik zie hem als ik in de spiegel kijk; we lijken, fysiek, heel erg op elkaar. “Gelukkig heb ik nóg een vader, mijn stiefvader, die een belangrijke rol in mijn leven speelt. Voor de oorlog woonden we in dezelfde buurt, we kwamen soms wel meerdere keren per dag bij elkaar over de vloer. Na het uitbreken van de oorlog is de familie volledig uit elkaar geslagen. Mijn moeder, mijn stiefvader en mijn jongere zus zijn naar Tbilisi verhuisd, maar ik sta op een of andere lijst waardoor ik Georgië niet in mag, dus kunnen we elkaar maar eens in de zoveel maanden zien. We missen elkaar. Ik voel me vaak eenzaam, maar ja, dit is de nieuwe realiteit. Ze denken erover naar Europa te verhuizen waardoor we elkaar makkelijker kunnen opzoeken. Hopelijk komt er in die zin snel een verbetering van de situatie. “Ik voelde me de eerste maanden hier in Nederland nogal verloren. Mijn vriendin, Julia, had daar niet zoveel last van, ze leek haar draai wel snel te vinden. Bij mij zakte de onrust toen duidelijk werd dat het mogelijk was, onder deze nieuwe omstandigheden, min of meer hetzelfde te blijven doen: duiding geven aan het nieuws, informatie verstrekken, over de oorlog praten. Ik weet niet hoe groot het effect van mijn inspanningen is, maar proberen het verschil te maken is wel een goede remedie tegen de somberheid.” VI Gij zult niet doodslaan “Het zou een ongelooflijk, onvoorstelbaar toeval zijn, maar zelfs als bewezen kan worden dat Navalny onwel werd tijdens een wandeling en een natuurlijke dood is gestorven, zal ik blijven zeggen dat hij door Poetin is vermoord. Navalny stierf in de gevangenis, na een moordaanslag, na lastiggevallen en gemarteld te zijn; hij  was Poetins slachtoffer. Hoe dan ook. “Ik heb Navalny goed gekend, we correspondeerden en discussieerden over de meest uiteenlopende onderwerpen. De eerste twee weken na zijn dood waren verschrikkelijk. Ik had nooit gedacht dat ik er zó door van slag zou zijn. Zo’n groot verlies – ik kan er nog steeds om huilen. “Het klinkt misschien gek, maar zijn dood kwam onverwacht. Ik had uit de berichten van mensen uit zijn omgeving begrepen dat de condities in zijn nieuwe gevangenis, de Siberische strafkolonie, beter waren. Ik was opgelucht dat hij voornamelijk tegen de kou zou moeten vechten. Ver weg, afgesneden van de buitenwereld, gewone communicatie was onmogelijk, maar Navalny blééf optimistisch. Altijd. Ik dacht dat hij een gevangene zou blijven tot Poetin afgezet of uit de weg geruimd zou worden. Ik dacht echt dat hij het allemaal zou overleven.” VII Gij zult niet echtbreken “Dit gebod zou ik graag in een breder verband zien, want of ik trouw ben aan mijn partner gaat niemand iets aan. We leven samen zoals we samen willen leven. Misschien maakt het ons wel gelukkig af en toe met een ander te zijn – dat ís niet zo, maar ik kan me voorstellen dat anderen die keuze wel maken. In die zin is dit gebod totaal verjaard en strookt het op geen enkele manier met de liberale ideeën die ik heb over relaties, familie of het leven in het algemeen. “Als we verder dan het zogenaamde overspel kunnen kijken, dan zou ik trouw, loyaliteit, wel een goed concept willen noemen. Dat ik een keer gescheiden ben, heeft daar niets mee te maken; soms komt er een einde aan een relatie – dat heeft met veel meer dingen te maken dan ik hier, in een paar regels, kan uitleggen. Belangrijker is dat we nog altijd goed bevriend zijn, we steunen elkaar door en door, we hebben twee dochters van wie we allebei evenveel houden. Ik bedoel: ik ken haar al 25 jaar, dus ze zal altijd een deel van mijn leven blijven. “Met mijn huidige partner, Julia, heb ik een relatie die dieper gaat dan vriendschap. We zijn samen uit Rusland vertrokken, we delen het leven, we delen ideeën, we doen hetzelfde werk, we delen dezelfde bestemming. Ik kan me niet voorstellen hoe ik alleen, zonder haar, in ballingschap zou moeten leven. Misschien is dat, in deze situatie, wel van het allergrootste belang: met iemand samen te zijn op wie ik kan bouwen, iemand die ik volledig kan vertrouwen. Wat er ook gebeurt.” VIII Gij zult niet stelen “Het Russische volk is door Poetin beroofd van de mogelijkheid op een waardige manier deel uit te maken van de samenleving. Je verzetten tegen zijn regime is gevaarlijk, zeker, maar ik denk ook dat niet veel mensen in opstand komen omdat ze het idee hebben dat ze toch weinig aan hun situatie kunnen veranderen. Dat geldt ook voor die zogenaamde steun van burgers voor Poetins oorlog: het is geen steun, maar onmacht. Ze moeten zich aanpassen want ze zijn hulpeloos. “Daar gaat een lange geschiedenis van onderdrukking aan vooraf. Zo geloof ik dat de impact van Stalins dictatuur nog altijd niet is uitgewerkt. Er is een moment in de tijd geweest – begin jaren negentig – waarop het ontstaan van een vrije natie van verantwoordelijke individuen mogelijk leek, maar de Russische elite heeft gefaald daarvoor de juiste stappen te zetten. In plaats van instituties op te bouwen, en burgers daarin te betrekken, kozen ze voor eigen belang, voor macht en geld. En over de toekomst van het land werd al helemaal niet nagedacht. “Een samenhangend geheel van sociale handelingen kan ervoor zorgen dat een natie moeilijke tijden weet te overleven. Kijk maar naar de Verenigde Staten, waar ze vier jaar Trump – maar vooral: de periode erna, toen hij de verkiezingen had verloren – wisten te overleven. Zoiets kan alleen als je sterke instituties hebt, instituties die om duidelijke redenen in Rusland nooit bestonden. Onder Poetin is de situatie nóg ingewikkelder geworden. Als hij ooit van het toneel verdwijnt, is er geen beginpunt om op terug te vallen. De toekomst is donker. Niemand weet welke kant we op zullen gaan.” IX Gij zult geen valse getuigenissen spreken tegen uw naaste “Voor leugenaar te worden uitgemaakt is nog het minste van mijn problemen. Ik ben sowieso eerder een onderzoeker dan opiniemaker, of een journalist die op zoek is naar scoops. Ik probeer te begrijpen wat er gaande is en dat wat ik hoor en zie in een bredere context te plaatsen. Dat ik ben gelabeld als ‘buitenlands agent’ en bij een terugkeer naar Moskou onmiddellijk zal worden gearresteerd, geeft al aan dat mijn analyses er niet ver naast kunnen zitten. Kennelijk vertel ik een waarheid die niet gehoord mag worden.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Natuurlijk ben ik weleens jaloers op het succes van een ander – dat had ik moeten zijn! – maar daar kan ik goed mee omgaan. Eigenlijk zou ik veel gelukkiger moeten zijn dan ik me nu voel. Ik woon op een fijne plek, doe werk waar ik goed in ben en mijn familie bevindt zich niet eens zo heel ver van me vandaan. Er zijn nog zoveel deuren die ik open kan doen, zoveel dingen waar ik van kan genieten. “Ik help er niemand mee – mezelf al helemaal niet – door alleen maar somber te blijven. Om een beetje in de sfeer van dit interview te blijven: ik zie het als een grote zonde dat ik niet genoeg mijn best doe de teleurstelling te bestrijden. Want dat is uiteindelijk het doel van ons bestaan: gelukkig te zijn. Niemand wordt vanzelf gelukkig, je moet ervoor zorgen dat het gebeurt. Niet blijven hangen in het verleden. Onze levens zijn hier, nu. Rusland is het onderwerp waar we over praten –  dat is wat ik doe, een deel van mijn leven –  maar dan hebben we het over het huidige Rusland, onder Poetin, niet het Rusland dat mogelijk nog gaat komen. Niet het Rusland waar ik ooit weer naar terug zal keren.” Michail Fishman (Moskou, 1972) is journalist, schrijver en televisiepresentator. Na een lange carrière bij radiozenders, kranten en tijdschriften kwam hij terecht bij TV Rain, een onafhankelijke Russische nieuwszender die in de zomer van 2021 ‘buitenlands agent’ werd genoemd en een week na het uitbreken van de oorlog in Oekraïne op zwart ging. Fishman vertrok samen met zijn vrouw, journaliste Julia Taratuta, naar Amsterdam waarvandaan ze hun werkzaamheden voor TV Rain sindsdien voortzetten. Door de oorlog in Gaza knapte er iets bij Mohammed Benzakour. ‘Ik moet me uitspreken tegen de leugen’ Eric Corton een Gutmensch? ‘Prima. Alles beter dan roepen dat het toch geen zin heeft’ Libris-kanshebber Sacha Bronwasser: ‘Ik kan niet zo goed liegen… nee wacht, dat was een leugen’</p>]]></description>
      <guid>https://www.trouw.nl/cultuur-media/russisch-journalist-in-ballingschap-proberen-het-verschil-te-maken-is-een-goede-remedie-tegen-de-somberheid~ba2f6563/</guid>
      <pubDate>Fri, 15 Mar 2024 00:00:00 +01:00</pubDate>
    </item>
    <item>
      <title><![CDATA[Pepijn Lanen: ‘Als je op je bezit blijft zitten, steel je van de mensen die niks hebben’]]></title>
      <description><![CDATA[<p>I Gij zult geen andere goden voor mijn aangezicht hebben “Er is sowieso één soort hogere waarheid. Die gaat over alles wat we niet begrijpen, wat onverklaarbaar is; over het ontstaan van het universum en hoe dát dan weer is ontstaan, het begin van het begin… We boren steeds dieper, zoeken steeds verder, maar we zullen het nooit te weten komen. Er blijft altijd een groot vraagteken boven zweven. Dat is de plek in onze hersenen waar religie vandaan komt en de naam die daar volgens veel mensen bij hoort is God. “Mijn persoonlijke levensovertuiging – geen lul te zijn en zoveel mogelijk goed te doen –  is niet gekoppeld aan eerbied voor een almachtige schepper van hemel en aarde, maar eerder gebaseerd op sociaal gedrag. En karma, ook wel. Wie goed doet, goed ontmoet. Verder geloof ik dat alles chaos is. Als mens wil je zekerheid – zo zitten we nu eenmaal in elkaar – maar bij mij zorgt het besef dat alles chaos is vaak ook voor een zekere kalmte in mijn hoofd.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Toen Pharrell Williams nog samen met Chad Hugo interessante beats voor de tofste artiesten produceerde, ging ik daar helemaal in op. Alles wat ze maakten ploos ik uit. Op een gegeven moment zaten wij in het voorprogramma van N*E*R*D, Pharrell’s eigen band, en mochten we hem na de show ontmoeten. Ik gaf hem een paar van onze cd’s en dacht eh… ja, en nu? Wat wil ik eigenlijk nog meer van deze man? “Er gebeurt iets geks als je succes krijgt als muzikant: het is alsof je door een spiegel stapt en niet meer terug kunt. Als ik naar een concert ga, zie ik mensen optreden zoals ik dat zou doen. Niet precies hetzelfde natuurlijk, maar toch: het moment waarop de zanger naar zijn flesje water grijpt, de vertwijfeling als hij even niet meer weet wat het volgende nummer is… ik weet precies wat zich daar allemaal afspeelt. Binnen een kwartier doet het concert me niet meer zoveel. Met de muziek zelf is dat anders – een toffe plaat is nog steeds een toffe plaat – maar ik kan me niet langer overgeven aan wat er in zo’n zaal gebeurt. De betovering is er in die zin wel een beetje vanaf.” III Gij zult de naam van de Here, uw God, niet ijdel gebruiken “Als je God niet eens kent, hoe kan je dan Zijn naam ijdel gebruiken? We weten allemaal dat het geen man met een baard is die op een wolk woont, maar verder? In mijn boek gebruik ik een keer het woord ‘godverdegodver’. Dat doe ik niet om te provoceren. Ik begrijp heel goed dat vloeken, of schelden met kanker, zwaar weegt voor sommige mensen en ik zal zulke woorden niet snel in een liedje zetten, maar een romanpersonage kan zoiets op een gegeven moment wél zeggen, gewoon, omdat de situatie er om vraagt.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Doordat optredens vaak op donderdag, vrijdag en zaterdag zijn, is de zondag een dag geworden waarop ik zo min mogelijk probeer te doen. Op maandag moeten er weer allerlei mensen naar school, dus het is wel fijn om even op adem te komen. Vroeger deed ik, heel gestructureerd, nog voor de kinderen wakker werden, aan meditatie, maar toen de derde geboren werd, lukte dat niet meer. En met vier kinderen is het al helemaal onmogelijk geworden. Er staan continu vier tabbladen open met tijden, wensen, benodigdheden en andere dingen om te onthouden. Ik ben niet onrustig, ik heb gewoon een hoop te doen.” V Eer uw vader en uw moeder “Vanaf het moment waarop ik zelf vader werd, kon ik me beter in mijn ouders verplaatsen en zijn we ook andere gesprekken gaan voeren. Er waren geen dingen die ik per se anders wilde doen, ik ging me hooguit afvragen waarom ze bepaalde beslissingen hadden genomen. “Zo ben ik op een gegeven moment naar een andere lagere school gegaan, een christelijke school waar iedere dag gebeden en gezongen moest worden – terwijl mijn ouders helemaal niet kerkelijk, zelfs atheïstisch waren. Ik leed er niet onder, vond het vooral gek, maar accepteerde de situatie als een onderdeel van mijn bestaan. Later begreep ik dat mijn oudste broer en zus – die op diezelfde eerste lagere school hadden gezeten – later heel veel spelfouten maakten en dat ze die taalachterstand daar hadden opgelopen omdat de klassen veel te groot waren geweest. Dus ja, dan stuur je de jongere kinderen naar een ándere school. Dat snap ik nu wel. “Mijn moeder is degene die zoiets het best kan uitleggen; ze geeft op iedere vraag een uitvoerig antwoord en levert naderhand ook nog een uitweiding over zaken die ermee te maken hebben gehad. Mijn vader is op een bepaalde manier geslotener. Die zegt wat hij te zeggen heeft en houdt daarna zijn mond. “Ze zijn nu vooral opa en oma. We gaan af en toe bij hen op visite of ze komen bij ons langs. Toen mijn oudste zoon werd geboren kwam mijn moeder een dag per week helpen. Inmiddels zijn er tien kleinkinderen – vier van ons, drie van mijn ene zus en drie van mijn andere zus – en is dat een beetje ingewikkeld geworden. Als ze me nu belt omdat ze graag wil afspreken, zegt ze zelf al: ‘Je bent weer druk, zeker?’ Eerst protesteer ik maar als ik daarna in mijn agenda kijk, zie ik dat ze gelijk heeft. Het is kostbare tijd, belangrijk elkaar te blijven zien, maar ik moet heel erg puzzelen om een gaatje te vinden. Nee, ik voel me niet bezwaard. Ik ben iemand die veel nadenkt, op het tobberige af, maar ik probeer een gedachtengang die nergens toe leidt zo snel mogelijk stop te zetten. “Laatst vertelde mijn moeder dat ze er, toen mijn oudste broer en zus studeerden en mijn jongste zus en ik op de middelbare school zaten, soms helemaal doorheen zat. Mijn vader was vaak weg, voor zijn werk, en ze wist niet meer waar ze de energie vandaan moest halen. Nadat mijn zus en ik eindexamen hadden gedaan en op kamers waren gegaan, werd alles anders en kwam er weer tijd voor hun samen vrij. Dat heb ik toen niet gezien natuurlijk, maar ik begrijp het nu wel, ik weet hoe zwaar het ouderschap soms kan zijn. Dus: shout out naar Marnix en Mieke. Ik hou van jullie. Jullie hebben het goed gedaan.” VI Gij zult niet doodslaan “Een gezamenlijke vriend – de spil van onze vriendengroep – zat in het vliegtuig, vlucht MH-17, dat op 17 juli 2014 boven Oekraïne door de Russen uit de lucht werd geschoten. Feitelijk was het moord, maar ik gebruik dat woord eigenlijk nooit. Het verandert toch niets aan die onomkeerbare, boven alles uitstijgende, heftige gebeurtenis. Als je op zo’n extreme, directe en plotselinge manier wordt geconfronteerd met de wreedheid van het bestaan móet er wel iets in jezelf veranderen. Zo voelde het ook, als een waterscheiding, alsof de tijd ervoor alleen maar uit fun and games had bestaan. Kort na de ramp werd mijn vrouw zwanger, onze zoon werd geboren, een goede kennis kwam heel bruut om het leven… Het voelde destijds nog alsof het allemaal bij elkaar hoorde, alsof zijn dood ergens de vonk van was geweest. Nu zie ik dat het niet zo was, dat er voor 2014 natuurlijk ook mensen zomaar ineens doodgingen en baby’s geboren werden. Het is de onbegrijpelijke chaos van het leven. Als ik denk aan alles wat me allemaal bespaard is gebleven kan ik alleen maar zeggen dat ik tot nu enorm veel mazzel heb gehad.” VII Gij zult niet echtbreken “Het is lastig in woorden te vangen, het klinkt meteen ook zo… ik weet het niet, maar ja, oké, in zekere zin zou je kunnen beweren dat Coco en ik voor elkaar bestemd zijn. Ze kwam op mijn pad nadat er een einde was gekomen aan een andere relatie, vol giftige elementen. Op het juiste moment. “Ik ben haar trouw, maar dat is gewoon wie ik ben. Dat is hoe mijn karakter werkt. Als ik met iemand ben, wil ik niet tegelijkertijd ook met een ander zijn. Ik kom nooit in de verleiding. Tegenwoordig gaan we na een show onopgemerkt via de achteruitgang naar buiten, maar als we vroeger in kleedkamers zaten waar meisjes zich letterlijk op je stortten, vond ik dat vooral héél erg raar. Het waren vaak nog aantrekkelijke mensen ook, maar op zo’n manier aandacht krijgen – van iemand die me helemaal niet kent – nee, daar kan ik helemaal niks mee.” VIII Gij zult niet stelen “Als je op je bezit blijft zitten, steel je van de mensen die niks hebben. Ik ben niet rijk, not by any stretch of the word – en dan woon ik ook nog eens, met vrouw en vier kinderen in Amsterdam, maar ik probeer wel zoveel mogelijk te delen. Het voelt een beetje suf om daar op deze plek over uit te gaan weiden, of mezelf op de borst te gaan kloppen, dus laten we erover ophouden. Waar het op neerkomt is dit: ik ben hier niet voor mezelf alleen.” IX Gij zult geen valse getuigenissen spreken tegen uw naaste “Op Insta en TikTok laat ik mezelf ten dele zien, zonder oneffenheden. Een tijdje geleden was daar nog wel eens ophef over; jonge mensen zouden opgroeien met het idee dat het de realiteit was, maar inmiddels zijn we daar wel overheen, weet iedereen dat er filters en ring lights worden gebruikt en dat je alleen hoort over de dingen die wél gelukt zijn, nooit over al de mislukkingen die er aan vooraf zijn gegaan. Het is voor mij een soort visitekaartje, het decor waarin mijn publieke persona leeft, de plek die ik af en toe moet voeden met snippets van de projecten waar ik op dat moment mee bezig ben. “Ik weet niet of ik het platform ook voor andere, maatschappelijk belangrijke dingen kan gebruiken. Wat ik op social media post maakt geen verschil voor de situatie in Gaza. Daarvoor is het te veel een vitrine, niet het medium waar je wezenlijk iets kan bewerkstelligen. Ik kan een link delen waarin mensen wordt gevraagd geld voor slachtoffers te doneren, maar verder? “Het voelt soms een beetje alsof ik mijn eigen tuin netjes bijhoud terwijl de wereld ondertussen affikt, maar ik geloof dat de mens niet is gemaakt om al het lijden van de wereld persoonlijk aan te trekken en op te lossen… wat op zich ook wel weer een gevaarlijk uitgangspunt is natuurlijk, maar toch: ik denk dat je realistisch moet zijn. Tegelijkertijd is het wel belangrijk te laten zien waar je staat, in de ‘echte wereld’. Ik heb wel vaker ergens tegen gedemonstreerd en het is niet ondenkbaar dat ik nog eens aan een actie van Extinction Rebellion mee ga doen. Als ik op die manier mijn bekendheid kan inzetten, zal ik dat niet nalaten. Wat daar vervolgens over gezegd gaat worden, boeit me niet zo. Mensen vinden het nu eenmaal fijn om iets over je te roepen, positief of negatief, en de volgende dag is er wel weer iemand anders aan de beurt. “Het voelt misschien als iets nieuws, maar ik denk dat het tot op zekere hoogte altijd zo is geweest: als een fabrieksarbeider vreemdgaat hoor je daar minder over dan wanneer de directeur zoiets doet. Cancelen is als concept wel nieuw, maar het werkt alleen in een doodenkel geval. Voor Harvey Weinstein en R. Kelly was alles afgelopen, maar mensen die hier in de problemen komen kunnen, na een tijdje in de luwte te hebben gezeten, gewoon weer aan de bak. Het is niet altijd even leuk om een Bekende Nederlander te zijn die op elk moment ergens op kan worden afgerekend, maar het hoort er ook wel een beetje bij.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Ook dát heeft met social media te maken, dan zie ik ergens een band optreden en denk: waarom staan wij niet op dat festival? Terwijl we ontzettend veel shows doen, het maakt helemaal niets uit. Ik probeer die jaloezie niet leidend te laten zijn, maar ik voel het wel. Ik heb het ook nodig, denk ik. Stel dat iemand zou zeggen: hier heb je een certificaat waarop staat dat je geslaagd bent als muzikant of schrijver, je hoeft nu nooit meer iets te doen. Ik zou helemaal gek worden. Het gaat me niet om de erkenning en veel geld verdienen vind ik ook niet zo belangrijk. Jaren geleden heb ik de crypto-goldrace-handel een tijdje van dichtbij meegemaakt. Ik kende een jongen die van zijn winst een appartement had gekocht. Als ik me de hele dag bezig had gehouden met grafiekjes bekijken, inkopen en verkopen, zou me dat misschien óók wel zijn gelukt, maar ik heb dat soort dingen nooit belangrijk genoeg gevonden. Waar het me dan wel om te doen is? Liefde. Zoveel mogelijk tijd doorbrengen met de kinderen. En mooie dingen maken.” Pepijn Lanen (Utrecht, 1982), ook bekend als Faberyayo, is zanger, podcastmaker en schrijver. Hij maakt deel uit van de rapgroep De Jeugd Van Tegenwoordig. In 2012 bracht hij zijn eerste solo-album uit: Coco. Pepijn presenteert meerdere podcasts: V4der, Pepijns Professionele Tips Voor Een Comfortabel Leven en Yous &amp; Yay: New Emotions. Op 9 maart verschijnt bij uitgeverij Ambo/Anthos zijn zevende boek, de roman Gezeik. Lees ook:Joop van den Ende: ‘Wat moest ik in die theaterwereld, een wereld van zonde en verderf?’Joop van den Ende (81) over erkenning en schuldgevoel, het levensbelang van kunst en cultuur en de misstanden binnen de publieke omroep Door de oorlog in Gaza knapte er iets bij Mohammed Benzakour. ‘Ik moet me uitspreken tegen de leugen’ Eric Corton een Gutmensch? ‘Prima. Alles beter dan roepen dat het toch geen zin heeft’ Libris-kanshebber Sacha Bronwasser: ‘Ik kan niet zo goed liegen… nee wacht, dat was een leugen’</p>]]></description>
      <guid>https://www.trouw.nl/verdieping/pepijn-lanen-als-je-op-je-bezit-blijft-zitten-steel-je-van-de-mensen-die-niks-hebben~b71369ff/</guid>
      <pubDate>Fri, 1 Mar 2024 00:00:00 +01:00</pubDate>
    </item>
  </channel>
</rss>
