<?xml version="1.0" encoding="utf-16"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[Zanger Hans de Booij: ‘Ik heb geen behoefte aan een mooie auto of een glansrijke carrière’]]></title>
      <description><![CDATA[<p>Zanger Hans de Booij (64) is ongelukkig in de liefde, zag z’n carrière stranden en heeft een chronisch geldtekort, maar na een covid-infectie te hebben overleefd, voelt hij zich vooral dankbaar voor alles wat het leven hem gegeven heeft. “Anderhalf jaar geleden kreeg ik corona. Ik werd opgenomen in het ziekenhuis in Den Bosch. Het ging steeds slechter met me – ik begon zelfs bloed op te geven – en omdat er geen plaats was op de ic-afdeling besloten ze me naar het VU, in Amsterdam, te brengen. De verpleegster in de ambulance zei: ‘Je móet Annabel nog een keer zingen, hoor!’ Met andere woorden: hou vol. Ik kwam terecht op de vierde verdieping, kreeg meteen allerlei pillen toegediend en zag even later een security-achtig iemand, met zo’n insigne op z’n borst, tevoorschijn komen die gebaarde dat ik met hem mee moest gaan. Hij wees naar mij en toen naar boven. Ik begon meteen allerlei gymnastiekoefeningen te doen alsof ik wilde bewijzen dat alles het nog gewoon deed. Daarna trok ik het gordijn rond mijn bed dicht, voor het geval De Dood me tóch mee zou willen nemen. Precies op dat moment moest ik denken aan het Onze Vader dat ik meteen hardop heb uitgesproken: onze Vader die in de hemelen zijt, Uw naam worde geheiligd, Uw koninkrijk kome… Vijf minuten later ben ik in een diepe slaap gevallen. Ik werd pas acht uur later wakker. Zoiets was me in geen dagen overkomen. Er hing een enorme stilte, een fantastische kalmte, in die kamer. En ik wist dat ik niet meer bang hoefde te zijn. Ik zou blijven leven. Mijn gebed was verhoord.” Hans de Booij (Arnhem, 1958) brak in 1983 door met Een vrouw zoals jij en Annabel. In de jaren die volgden, lukte het hem niet dit succes te evenaren. Over zijn veelbewogen leven verscheen vorige week bij uitgeverij Bot een biografisch portret: Het wordt niets zonder jou. Deze zaterdag staat een optreden van De Booij gepland in Plato, Apeldoorn. Meer info over tourdata op: hetwordtnietszonderjou.nl. “Het kwam van ver, dat Onze Vader, al had ik als kind meer contact met Jezus. Hoe hij dacht, wat hij deed, rijdend op z’n ezeltje, hangend aan het kruis: dat zijn toch sterke beelden. Later ben ik me meer op Boeddha gaan richten, óók iemand voor wie het lijden centraal stond. Ik heb twee jaar in de Ardennen gewoond, vlak bij een boeddhistisch klooster waar ik leerde mediteren. Ja, ik heb een beeldje van Boeddha, maar ik aanbid het niet. Het is een herinnering aan zijn leer; hoe je, via meditatie, het verlangen los kunt laten om ergens aan gehecht te zijn.” “Omdat ik in Een vrouw zoals jij de woorden ‘in God’s naam’ gebruikte, werd het liedje in 1983 door de christelijke radiozenders geboycot. Het kwam niet verder dan de achttiende plek in de Nationale Hitparade. Anders was het rechtstreeks naar nummer één gegaan. Toch kent iedereen het nog, misschien juist dáárom: hee, was dat niet het liedje dat ze toen niet wilden draaien? Op de lange termijn heb ik dus wel gewonnen. Ik heb nu een nummer geschreven dat die zenders waarschijnlijk beter zal bevallen. Het heet Nooit meer van God los. Jacco Wynia stuurde me een pianomuziekje toen ik in het ziekenhuis lag. Ik had net die bijna-doodervaring gehad en ik voelde me zó dankbaar voor alles wat ik in mijn leven mee had mogen maken dat de woorden als vanzelf kwamen: ‘Ik dank God op mijn blote knieën dat Hij mij niet heeft laten gaan’.” “Nadat ik uit het ziekenhuis was ontslagen, ben ik wat vaker naar de kerk gegaan. Na zo’n ervaring sta je ineens heel dicht bij– en open voor dingen die onzichtbaar zijn. Jammer genoeg is het inmiddels allemaal een beetje verwaterd. En mediteren lukt me momenteel ook niet zo goed. Ik heb te veel stress, vooral over mijn financiële situatie. Door mijn boekhouding niet goed te doen, maar ook vanwege die hele toestand met covid, ben ik in de problemen geraakt. Ik kon de huur niet meer betalen, dacht op Malta te kunnen gaan werken bij een vriend van me, dat liep óók niet goed, dus nu logeer ik bij vrienden, in afwachting van de verhuizing naar een tiny house op een stuk grond van Johan Vlemmix... Afijn, niet echt ideale omstandigheden om kalm en rustig te blijven.” “Tot mijn achtste jaar heb ik gedacht dat ik het was, dat jongetje bij de olifanten, op een foto in de gang. Het bleek mijn broertje te zijn. Hans. Hij was op zijn derde aan tuberculose overleden. Daarna heeft mijn moeder nog drie kinderen gekregen die allemaal dood geboren werden. Ik was het vijfde kind. De vijfde Hans, eigenlijk. Mijn ouders waren er heel zwijgzaam over, maar het heeft natuurlijk wel een stempel op onze relatie gedrukt. Het schijnt één van de lulligste dingen te zijn die je als ouder kan overkomen: een kind verliezen. Daar komt bij dat ze allebei de Tweede Wereldoorlog hebben meegemaakt. Mijn moeder is daarna gaan feestvieren, maar mijn vader heeft het verleden niet overleefd. In de jaren zestig is hij ook pillen gaan slikken: één om wakker te worden, één om de dag mee door te komen en één om weer in slaap te kunnen vallen. Mijn vader en ik deden wel eens dingen samen – naar het voetbal, vissen in Wijhe, bij Deventer – maar het is me nooit gelukt om dichterbij te komen. En hij leek daar ook niet veel behoefte aan te hebben. Die afstand is altijd gebleven. Ik denk dat hij steeds minder van me ging begrijpen. En dat hij me sloeg, heeft natuurlijk ook niet geholpen... Ik werd muzikant, artiest, ging een onstuimig bestaan leiden. Toen ik voor een derde keer een relatie had verbroken, zei mijn vader: ‘Wil je alsjeblieft niet meer thuiskomen?’ Scheiden was voor hem, als protestants gelovige, uit den boze. Hij vond dat ik een rommel van mijn leven maakte. Daar kon hij niet langer tegen. Mijn moeder ging er in mee. Dat voelde als verraad. Ik respecteerde zijn verzoek. Na jaren zocht hij weer contact, maar daar ben ik niet op ingegaan. In 1999 is hij heel plotseling, tijdens een vakantie op Tenerife, overleden. Drie weken later kreeg ik een droom over een schilderij van Van Gogh: De sterrennacht. Ik keek naar al die sterren en zag in mijn ooghoek de maan bewegen. Hij kwam langzaam naar me toe, belandde op een of andere manier ín mijn hoofd en plotseling werd alles licht. Dat was een fantastisch gevoel. Onvoorstelbaar. Niet te verklaren. En ik weet zeker dat het mijn vader is geweest. De band met mijn moeder is na mijn vaders dood helemaal hersteld. We hebben zó hard gelachen dat het was alsof we nooit iets ellendigs hadden meegemaakt. We zijn, tot haar dood in 2008, heel close gebleven. Ik ben mijn ouders nog één keer tegengekomen. Dat gebeurde op een Thais eiland. Ik had een vreselijke rookverslaving waar ik maar niet vanaf kon komen. Een paar Amerikaanse jongens raadden me aan om ibogaïne – dat is van een wortel uit Afrika – te gebruiken. Eén sessie was voldoende, zeiden ze. Kort nadat ik twee pillen had ingenomen, kon ik al niet meer bewegen. Dat was me van te voren verteld, dus ik maakte me nergens zorgen om. Bovendien waren er steeds mensen bij, voor het geval er toch iets zou misgaan. Na een paar uur kwamen de hallucinaties. Heel traag, van links naar rechts. Eerst zag ik mijn vader in een skilift voorbijkomen. Hij zei: ‘Het gaat nu goed met jou hè, jongen?’ en schoof vervolgens weer uit beeld. Daarna verscheen mijn moeder, in datzelfde liftje. ‘Je ziet er gelukkig uit,’ zei ze, ‘ik kan rustig gaan slapen.’ Na het hallucineren begon het detoxen. Langzaam maar zeker werd ik wakker. Als herboren. Ik heb meerdere mensen gesproken die ibogaïne hebben gebruikt. Ze zeggen allemaal: had ik het maar eerder gedaan, dan had ik niet twintig jaar op de bank van de psychiater hoeven doorbrengen. Het is een totale schoonmaakbeurt, zowel fysiek als mentaal. Mijn ouders hebben me tijdens die sessie duidelijk gemaakt dat ze zich zorgen om mij hadden gemaakt. Ik heb hen gerust weten te stellen. Waarna alles – verdriet, wrok en schuldgevoelens – in één klap was verdwenen. En ik heb geen sigaret meer aangeraakt.” “Toen ik een jaar of negen was, heb ik een kikker met een rietje opgeblazen. Geen idee waarom ik dat deed, maar het zit me nog altijd dwars. Het klinkt misschien gek, maar ik zou hem graag mijn excuses willen aanbieden, mag dat? Oké. Het spijt me echt heel erg, kikker. Ik had je nooit mogen doden.” “Ontrouw, daar gaat alles mee naar de kloten. Dat is duidelijk. Het was lust, puur lust. Als ik dat had kunnen toegeven, waren sommige relaties misschien nog wel te redden geweest, maar ik had tegen die tijd al zo vaak gelogen dat het onmogelijk was om nog dingen recht te zetten. Door die lust viel alles, keer op keer, in brokstukken uiteen. Ik heb drie kinderen bij drie verschillende vrouwen en het is me niet één keer gelukt om langere tijd in gezinsverband te functioneren. Het begint ermee dat ik het liefst altijd verliefd wil zijn. Ik ben verliefd op de verliefdheid. Zodra die over is, ga ik er weer naar op zoek. Ik zit nu negen jaar zonder relatie. Ik wil helemaal niks meer. Ik zie wel. Waarom ik dan aan First Dates [BNNVara, 14 februari j.l. red.] heb meegedaan? Luister, als je een zanger bent die totaal op een zijspoor staat en ze geven je 1500 euro om met iemand te gaan eten: wat doe je dan? Haha! Dat is toch een goede reden? Sinds ik in dat ziekenhuis heb gelegen, zeg ik tegen alles ‘ja’. Tuurlijk. Waarom niet? Als je niks doet, maak je ook niks mee.” “Toen ik na elf dagen thuiskwam uit het ziekenhuis vond ik een ontslagbrief op de mat: het contract voor de tournee waar we nét mee begonnen waren, werd opgezegd. Theaterdirecteuren hadden in de krant gelezen dat ik me niet had laten vaccineren en gezegd: die komt er bij ons niet in. De overheid heeft haar burgers in feite allemaal bestolen door al die absurde regels in te stellen. De haatcampagne tegen de ongevaccineerden – zei toenmalig minister van Hugo de Jonge niet zoiets als: we gaan van deur tot deur? – was gewoon crimineel. Er was totaal geen begrip voor mensen die er andere gedachten op nahielden. Ik heb mijn laatste prik gehad toen ik negen was. Dat was een vaccinatie tegen bof, mazelen en rode hond. Een dag of tien na de inenting viel ik zomaar van mijn fiets. Terwijl ik op de grond lag, trok er een enorme pijn van onderin mijn rug tot aan mijn nek en raakte ik buiten bewustzijn. Hersenvliesontsteking. Nadat ik uit mijn coma was ontwaakt, besloot ik niets meer te zeggen. Wekenlang heb ik mijn mond gehouden. Dat was mijn manier om het trauma te verwerken, denk ik. Een ding wist ik daarna heel zeker: ik laat nooit meer zomaar zo’n spuit in mijn arm zetten.” “Sander [Van Leeuwen, schrijver van de biografie Het wordt niets zonder jou, red.] heeft carte blanche van mij gekregen. Het enige wat niet helemaal klopt, is dat ik steeds maar aan het bier zit. Dat heb ik een keer tegen hem gezegd – ‘Het was koffie, hoor!’ – maar ik denk dat het verhaal ook een verslaving nodig had. O ja, en hij vroeg me op een gegeven moment of ik al eens had gelogen. Nee, nog niet. Moet je eens proberen, zei Sander. Dat heb ik toen ter plekke gedaan. Voor de lol. Waarover? Dat ga ik je natuurlijk niet vertellen! Op het gebied van de liefde, ja, dat klopt, maar niet over die keer dat ik het bed heb gedeeld met Goedele Liekens, want dat is echt gebeurd. Alles wat in het boek staat is waar. Op dat ene dingetje na. Niks bijzonders, eigenlijk. Je leest er zo overheen.” “Wat ik begeer is een tiny house, op het land van Johan Vlemmix. Ja, dat is genoeg. Dat wil zeggen: meer zit er niet in. Helemaal niet erg. Meer welstand brengt alleen maar meer ellende. Alles wat je boven de 24.000 euro per jaar verdient, is ellende. Dan kom je in de systemen terecht en systemen maken je kapot. Ik ben niet jaloers op de mensen die rijk en beroemd zijn. Moreel gesproken liggen ze allemaal in de goot omdat ze die status meestal ten koste van anderen hebben bereikt. Ik wil wel een dak boven mijn hoofd, maar ik heb geen behoefte aan een mooie auto of een glansrijke carrière. Laat me alsjeblieft met rust, zeg. Het liefst zou ik zo’n negen-tot-vijfbaan willen hebben, tuinman of zo: weinig geld, veel plezier. Ik ben helemaal geen entertainer, ik zit in het verkeerde vak. Maar ja... die muziek hè? Muziek is het hoogste wat er is. De muziekindustrie heeft me ook ongelukkig gemaakt, dat is waar, maar kijk eens om je heen! Wie is er nou niet ongelukkig? Het hoort erbij. Leven is lijden. Zodra je de oorsprong van het lijden hebt gevonden, kun je het gaan opheffen en wordt het pad naar de verlichting zichtbaar.”</p>]]></description>
      <guid>https://www.trouw.nl/leven/zanger-hans-de-booij-ik-heb-geen-behoefte-aan-een-mooie-auto-of-een-glansrijke-carriere~b3a36354/</guid>
      <pubDate>Sun, 23 Apr 2023 00:00:00 +00:00</pubDate>
    </item>
    <item>
      <title><![CDATA[Eindelijk is Vanessa Crokaert de vrouw die ze als jongetje wilde zijn. ‘Jarenlang heb ik in een kooi geleefd’]]></title>
      <description><![CDATA[<p>Ze maakte carrière als dragqueen, maar toen Vanessa Crokaert eindelijk de vrouw werd die ze als jongetje al had willen zijn, was er voor haar geen plaats meer onder de ‘regenboogparaplu’. Het universum schoot te hulp. “Toen ik een jaar of negen was verhuisden we van België naar Italië waar ik misdienaar werd in de kerk van pastoor Don Camillo, een man die mij met enorm veel liefde en respect heeft behandeld. Hij wist hoe moeilijk ik het had thuis, hij kende mijn worsteling met seksualiteit, maar heeft zich nooit ergens negatief over uitgelaten. Een paar jaar geleden kwam ik hem weer tegen. Het eerste wat hij zei was: ‘Wat ben je mooi geworden, ik ben zó trots op jou!’ Als iedereen zo begripvol was als Don Camillo, zouden er veel meer mensen naar de kerk gaan. Helaas is hij een uitzondering. Kijk maar naar wat er in Amerika gebeurt als het gaat over anti-lhbti+-wetgeving. In christelijke staten zoals Tennessee – waar je wapens gewoon in de winkel kunt kopen en de katholieke kerk kindermisbruik eindelijk heeft toegegeven – zijn shows waarin dragqueens optreden inmiddels verboden. Het gaat van kwaad naar erger, alles wordt teruggedraaid… Het maakt me verdrietig, maar ook sterker omdat ik weet dat mijn stem dan nóg luider moet zijn.” “God is alles, heel het universum. Ik denk dat we God beledigen door zo slecht met onze mooie aardbol om te gaan. Bosbranden, overstromingen, aardbevingen: je kunt het geen straf van boven noemen, maar het lijkt me wel een duidelijke waarschuwing. Als we niet meer respect gaan opbrengen voor de natuur, zal het verkeerd met ons aflopen.” “Eén dag om de Heer te heiligen? Dat is net zoiets als Valentijnsdag, de zogenaamde dag van de liefde. Voor mij is elke dag een dag van liefde! Zo kun je ook altijd en overal de stilte zoeken, een moment van rust vinden. Om te bidden. Of te mediteren. Ik heb daar een hulpmiddel voor: stenen. Het begon heel bizar, in een winkel vol sierraden en edelstenen. Mijn oog viel op een klein, groen steentje en ik wist het meteen: daar ben je, ik heb je gevonden. Thuisgekomen ben ik alles over labradoriet, die steensoort, gaan lezen. Labradoriet zorgt voor positiviteit en kalmte, maar ik heb inmiddels nog veel meer stenen die ergens goed voor zijn. Mensen die er niet meer bekend zijn zullen zeggen dat ik gek geworden ben, maar mijn antwoord is: probeer het, haal een paar stenen in huis, ze gaan uw leven veranderen.” “Mijn jeugd is best heel ingewikkeld geweest. Mijn papa was een agressieve, conservatieve macho-man, een Italiaan, die liever een échte jongen had gehad. Ik ben lang een ja-knikker geweest, maar op den duur kon ik het niet meer aan en ben van thuis vertrokken. Met veel gebrul van zijn kant: ik wil je nooit meer zien! Ik wist dat we weer zouden bellen, ik stelde me in op een pingpong-relatie en ben mijn ouders altijd blijven respecteren. Mijn moeder trok partij voor mij. Tuurlijk. Túúrlijk! Mijn moeder is een engel. Maar de macho won. Zijn wil was wet. Hij heeft me een verdrietige tijd bezorgd. Mijn papa zorgde ervoor dat ik me anders voelde – niet goed, nooit goed genoeg – maar door positief en geduldig te blijven is het me toch gelukt om hem op te voeden. Het is een kracht die ik van het universum heb meegekregen. Als iets breekt, lijm ik het weer aan elkaar. Keer op keer. En vergis je niet, ik heb er een leven voor nodig gehad om Vanessa te worden; ik moest hem ook de tijd voor zijn eigen transitie geven. Vanessa Crokaert (Zele, België, 1979) bekend onder haar artiestennaam Vanessa van Cartier, is dragqueen. Ze was de winnaar van het tweede seizoen van het tv-programma Drag Race Holland. Vorig jaar verscheen bij Kosmos haar biografie Stay true to who you are. Vanaf deze zaterdag is Vanessa als jurylid te zien in het nieuwe seizoen van Make Up Your Mind op RTL4 om 20.00 uur. Hij zag zijn kind van een lelijk eendje in een mooie zwaan veranderen, maar het was vooral mijn innerlijk dat hem uiteindelijk over de streep heeft getrokken. Hoe ik hem, ondanks de ellende die hij me had aangedaan, wist te omarmen. Het ging niet vanzelf, onze relatie heeft heel wat ups en downs gekend, maar in de laatste jaren is hij extreem veranderd. Papa is nu mijn grootste fan. Hij volgt me overal. Als hij hier is en ik wil even boodschappen gaan doen of zo, dan veert hij op en zegt: ‘Ik ga mee!’ ‘Waarom?’ ‘Ik wil gewoon bij jou zijn.’ Het lijkt wel alsof hij een baksteen op z’n kop heeft gekregen. Maar ik weet – nee, ik vóel waarom hij zo doet: mijn papa wil de tijd herpakken die hij verloren is. Voilà… Maar nu heb je me bijna aan het huilen gekregen en móet ik even een sigaretje gaan roken.” “Jarenlang heb ik in een kooi geleefd. Ik werd als dragqueen steeds succesvoller, maar begon er na twintig jaar naar te verlangen om ook echt een vrouw te worden. Als kind droomde ik er al van om ooit borsten te krijgen. De onderkant vond ik minder belangrijk, maar gaandeweg, met het volwassen worden, dacht ik: dit klopt niet, ik wil de volledige operatie. Ik ben naar Thailand gevlogen. Mijn dokter is wereldwijd nummer één en ik wilde voor mijn sex change de beste dokter hebben. Ik werd behandeld als een koningin en het ziekenhuis leek wel een soort vijfsterrenhotel. Het was heel heftig en pijnlijk allemaal, maar eindelijk kreeg ik het lichaam dat ik altijd had willen hebben, de kooi stond open en toen… werd ik, als transgender vrouw, ineens niet meer gevraagd voor dragshows. Ik kreeg de ene na de andere afwijzing. Er kwamen geen boekingen meer binnen. Alleen een dragqueen-man mocht onder die mooie regenboogparaplu performen. Er werd me zelfs letterlijk gezegd: ‘Nu ben je een vrouw, Vanes, zoek maar ander werk. Of ga thuis voor je man zorgen.’ Om te overleven nam ik een job aan als poetsvrouw, moest op mijn scootertje door weer en wind van het ene naar het andere adres, zat iedere dag op m’n knieën te schrobben. Ik kijk niet neer op zo’n job, echt niet, maar het was natuurlijk niets voor mij. Ik werd steeds ongelukkiger… Drag is mijn zuurstof, drag is de grootste passie van mijn leven. Drag had me weerbaarder gemaakt. Vrolijker ook. De carrière die ik had opgebouwd door keihard te werken, leek ineens voorbij. De kooi ging dicht, op slot met honderd grendels. Op een dag zat ik thuis op de bank, verslaafd aan slaapmiddelen, spierontspanners en morfine tegen de pijn die de operatie had veroorzaakt en dacht: heb ik de juiste beslissing genomen? Zo wil ik niet doorgaan. Ik maak er een einde aan. Hoe zal ik het doen? Met een overdosis pillen? Met een mes? Je moet weten dat… pff, snap je nu waarom ik af en toe een sigaretje nodig heb? Je moet weten dat Annie, dat lieve hondje daar, nooit zomaar naar me toe komt, maar dit keer sprong ze op de bank, begon aan mijn armen te krabben en mijn tranen weg te likken. Ik dacht: wat gebeurt hier nu? Het was alsof er een donkere wolk werd verschoven en ik weer een beetje licht kon zien. Annie bleef maar likken, steeds als ik haar wegzette, kwam ze terug. Misschien was dit een teken van het universum? Was zij de boodschapper? Ik kreeg een hysterisch inzicht: al mijn medicatie moest weg. Onmiddellijk. Twintig dagen lang heb ik afkickverschijnselen gehad. Ik heb gehuild, gehuild, verschrikkelijk, maar tegelijkertijd was er altijd die kracht van binnen: je gaat het kunnen. Er is nog iets groots voor je weggelegd. Ik zou weer gaan optreden, desnoods gratis. Op Facebook zag ik een aankondiging voor de Showqueen Awards. Ik besloot me voor meerdere categorieën – behalve die van de ‘nieuwkomers’ – in te schrijven en won ze allemaal. Op het einde van de avond kreeg ik een staande ovatie die minutenlang duurde en ik wist: ik ben terug. In de weken die volgden, stroomden de boekingen binnen; ik hoorde er weer bij. Mijn nieuwe leven kon nu echt beginnen.” “Wat betekent onkuisheid? Geen seks voor het huwelijk? Ja, dáág. Da’s bullshit hè? Ik ga hier niet over uitweiden, maar geloof mij maar als ik zeg dat ik, wat het seksen betreft, veel heb gezien en meegemaakt. Dan zeg ik toch genoeg? Ik heb de nodige tegenslag gekend, maar als ik opnieuw geboren mocht worden dan zou ik precies hetzelfde pad willen bewandelen. Van de Italiaanse zottin die terug naar hier is gekomen, de enorme tornado die ik was, ben ik nu behoorlijk Zen en heel sereen geworden.” “Oké, dáár kan ik me nog steeds vreselijk over opwinden: diefstal. Dat vind ik zo laag! Als je steelt om te overleven heb ik daar wel begrip voor en een kleptomaan, allez, die is gewoon ziek, maar als je iets van me probeert af te pakken, gewoon om mij een loer te draaien, dan ga je zonder ogen naar huis. Ik krab ze er gewoon uit.” “Queens kunnen onderling best vals zijn, maar liegen? Misschien dat er af en toe eentje tussen zit die begint te zweven en een heel eigen verhaal vertelt, maar doet niet iedereen die op social media zit daar aan mee? Wat is echt? Kijk naar mij. Om een mooier gezicht te krijgen heb ik gebruik gemaakt van de hulp die doktoren mij te bieden hadden. Als iemand me een compliment maakt over mijn neus, zeg ik: ‘Mooi hè? Drieduizend euro.’ Mijn tanden zijn niet echt. Lippen? Ook niet. Zie je die kaaklijn? Dat is een prothese. Mijn jukbeenderen zijn opgevuld, mijn wenkbrauwen zijn getatoeëerd. En over operaties gesproken: binnen nu en een jaar ga ik een facelift laten doen. Daar schaam ik me niets voor. Het is mijn werk en voor een deel ook een masker. Ik heb tijdens de Showqueen Awards een act gedaan waarin ik tijdens een balladversie van Who you are van Jessie J, mijn pruik afzet, de make-up van mijn gezicht haal en uiteindelijk ook mijn jurk uitdoe. Fight for your dreams and, above all, stay true to who you are. Worden wie je bent en trouw blijven aan jezelf. Maar pas op: ik heb ook ongelooflijk veel geluk gehad. Er zijn landen waar je als koppel nog niet eens mag dansen of je wordt al in de bak gezet. Ik hoef niet bang te zijn dat ze me gaan vermoorden. Ik hoef niets weg te stoppen. Ik kan hier met jou open en eerlijk praten over mijn leven: van het ongelukkige jongetje tot de zelfzekere trans vrouw die ik geworden ben. Ik vind mezelf een fantastische persoon. Een vrolijke persoon. Als ik in de spiegel kijk, denk ik nog wel eens: ‘Oh, shit, dat ziet er niet uit, hier moet ik iets aan doen’, maar als ik voor het innerlijk ga, dan heb ik de loterij gewonnen.” “Stevie is de man van mijn leven. Zijn manier van doen, zijn ogen, zijn handen, zijn tanden: er is niets wat ik níet mooi vind aan hem. Hij kan goed koken – heeft gestudeerd voor chef-kok – hij kan lekker knuffelen en hij is goed in... Vul dat zelf maar in. Waarom zou ik zo iemand bedriegen? Ik heb dat wel gedaan, in mijn vorige relatie, maar toen was ik met iemand die mij mishandelde; ik zocht gewoon liefde, al was het maar voor een uurtje. Ik geloof niet dat Stevie en ik ooit nog uit elkaar zullen gaan, maar stel dat het op seksueel gebied allemaal iets minder voorspoedig gaat, dan heb ik er geen problemen mee om daar hulp voor te zoeken. Dat kan met medicijnen of met spulletjes, maar ook met een derde persoon. Alles is goed. Zo lang je het maar eerlijk met elkaar bespreekt. ” “Aan het begin van onze relatie ben ik heel jaloers geweest. Ik was bang niet goed genoeg te zijn als Stevie naar een ander keek. Alles wat mooi was, maakte mij jaloers. Ik was jaloers omdat ik niet was wie ik wilde zijn. En ik ging er aan kapot, echt waar. Na een tijdje – zeker na de operatie – kon ik het steeds beter loslaten. Nu is het oké. Ik ken alleen nog gezonde jaloezie. Als ik iemand bewonder, denk ik: dat ga ik ook eens proberen. Ik ben wel heel competitief, maar ik hoef daarvoor niemand aan de kant te duwen. Wat interesseert het mij nu dat die ander een jurk aan heeft met honderdduizend glimmende steentjes, dat ze opkomt in volledig goud of zilver, in het allerduurste kleed van de wereld? Ik hou me bezig met mezelf, Vanessa van Cartier, een brand, iets waar ik hard voor heb gewerkt en veel liefde en respect mee heb verdiend. Met wie jij nu gesproken hebt? Met de gewone Vanessa, de Vanessa die ontroerd raakte en soms even niet uit haar woorden kwam, de Vanessa in haar joggingbroek... Op de foto die bij ons verhaal geplaatst zal worden, zul je Vanessa van Cartier zien. Ze lijkt op mij, maar durft toch nét iets meer. Als je Vanessa van Cartier had geïnterviewd, zou ze misschien nog een dansje voor je hebben gedaan, maar allez, het is goed zo. Het was een leuk gesprekje, dankjewel lieverd. Maak er maar iets moois van.”</p>]]></description>
      <guid>https://www.trouw.nl/leven/eindelijk-is-vanessa-crokaert-de-vrouw-die-ze-als-jongetje-wilde-zijn-jarenlang-heb-ik-in-een-kooi-geleefd~b929ef23/</guid>
      <pubDate>Sat, 8 Apr 2023 00:00:00 +00:00</pubDate>
    </item>
    <item>
      <title><![CDATA[‘Ik heb ermee leren leven dat mijn ouders me hebben verwaarloosd’]]></title>
      <description><![CDATA[<p>Schrijfster Mira Feticu (49) verloor de man voor wie ze ooit naar Nederland emigreerde. Er is veel verdriet, maar ook dankbaarheid. En als de jaloezie opspeelt, weet ze: ‘Het duurt maar even voordat mijn hart weer helder wordt’. “Als je zeven dagen in het mortuarium doorbrengt, als je zeven dagen lang je geliefde vasthoudt, hem wast, aait en kust, als je zijn mooie, volle lippen ziet veranderen – een huid die almaar bleker wordt – als je alleen maar tot rust komt zodra je de dood omarmt… hoe zou je daarna dan nog in God kunnen geloven? Ooit kon ik huilen om de schoonheid van Zijn schepping. Maar het is dezelfde God die tien maanden geleden de dood naar ons huis heeft gestuurd. Het is dezelfde God die met een aardbeving van kanker in vier maanden tijd een prachtig, sterk lichaam kapot heeft gemaakt. Zo’n God wil ik niet meer kennen. Alles is nu anders. Alles is veranderd sinds de dood van mijn man.” “We hebben elkaar op de universiteit in Boekarest ontmoet. Hij zat naast me in de collegezaal, een Nederlandse jongen die enorm begon te blozen toen ik ruzie maakte met onze hoogleraar. Niet zo’n macho Roemeen, maar iemand die kon blozen… André zou een specialist worden in de orthodoxie, zijn dissertatie ging ook over oosters-orthodoxe kerken. Het was heel lang verboden om te geloven in Roemenië. Geloven deden we stiekem, als een daad van verzet. Na de val van de Muur sloeg dat helemaal om. Mensen werden fanatiek gelovig; het was haast belachelijk om te zien. Iconen werden hartstochtelijk aanbeden. Mijn man had een enorme verzameling van die panelen. Daar kwam ik pas achter toen ik, na zijn dood, negen opslagruimtes moest leeghalen. De mooiste exemplaren heb ik in de gang opgehangen. Om hém te eren. Als ik er langsloop, zeg ik tegen mijn man: ‘Hier zijn je dierbare iconen lieverd, nu heb je alle tijd om ze goed te bekijken.” “Op mijn dertiende werd ik naar een internaat gestuurd. Mijn ouders hebben me daar nooit opgezocht. Ik sprak iedere dag op een heel intieme manier met God; alsof Hij mijn vader was. De vader die ik was kwijtgeraakt.” “Stil zijn, niets doen. Dat heb ik van mijn man geleerd. Hij was er een meester in. Dan legde hij z’n hand op mijn arm en zei: ‘Rustig, meisje’. Hij kon het ook bij baby’s. En bij honden. Ik heb het zijn vader ook zien doen, het is kennelijk iets wat in de genen zit. Democritus, de filosoof, noemt dat euthymie: het moment waarop je geest rust vindt. Het maakt niet uit waar het gebeurt, of wanneer, maar het gebeurt.” “Eerst begon mijn vader gewoon – als je dat zo kunt zeggen – te slaan, maar daarna zag ik in zijn ogen dat hij niet meer stoppen kon. Hij sloeg tot mijn gezicht bloedde, hij zette zijn nagels in mijn huid, probeerde me te verdrinken in de regenton achter ons huis… Geweld, er is zoveel geweld in het verhaal van mijn jeugd. En werkelijk alles kon een aanleiding zijn. Als mijn moeder ziek in bed lag, was ik volgens hem niet verdrietig genoeg. Een flink pak slaag zou wel helpen. Mijn moeder zei: ‘Sla haar, maar dood haar niet’. Want: wat zouden de buren daarvan zeggen? Zij was de kracht, hij was totaal van haar afhankelijk. Mijn moeder heeft het communisme, het totalitarisme, alle -ismen overleefd. Zelfs God zal ze weten te overleven. “Mijn ouders hadden geen idee wat ze met me aanmoesten. Daarom stuurden ze me weg. En ik bleef naar hen verlangen. Naar het dorp. Naar het bekende. Zoals vrouwen die door hun echtgenoot mishandeld worden toch iedere keer weer terug naar huis willen gaan. Ik ben er trots op dat het me is gelukt om voor mezelf te kiezen, dat wil zeggen: in mijn hoofd, want mijn lichaam is niets vergeten. “Toen ik mijn man ontmoette kon hij als een buffer fungeren. Met hem erbij was ik in staat om mijn ouders weer te bezoeken. Ik kon vluchten in zijn armen. Als het uit de hand liep, zei hij: ‘Kom, we gaan’. “Tot mijn veertigste – sorry voor deze belachelijke gedachte – heb ik gehoopt dat iemand me zou adopteren. Toen mijn ouders een keer in Nederland waren, heb ik mijn vader gevraagd waarom hij me als klein meisje zoveel pijn had gedaan. ‘Je moest eens weten’, begon ik, maar hij onderbrak me onmiddellijk en zei: ‘Als je niet stopt met vragen, wil ik alleen maar weten welke kant ik op moet voor Roemenië’. “Ik heb ermee leren leven dat mijn ouders me als kind hebben verwaarloosd. Dat ze, jaren later, niet bij onze bruiloft aanwezig wilden zijn, vond ik jammer, maar ik zal hen nooit vergeven dat ze niet naar de crematie van mijn man zijn gekomen; dat ze niet eens de moeite hebben willen nemen om afscheid van hem te nemen. Uit luiheid. Mijn ouders zijn de luiste mensen die ik ooit heb gekend. Ze hadden nog één kans bij mij, maar die hebben ze niet genomen. Nu is het klaar. Ik hoop dat ze nog een paar milde, oude jaren beleven samen, maar ik denk dat ik mijn vader en moeder nooit meer terug zal zien.” “Volgens mij ben ik psychisch redelijk oké; ik heb nooit iemand gedood, of doodgewenst. Ik geloof niet in het kwade. Ik geloof in domheid, in luiheid van de geest. Het kwaad duurt enkele seconden, voor de meeste mensen nét genoeg om in te zien dat ze maar beter kunnen stoppen met wat ze van plan waren te gaan doen.” “De eerste keer heb ik nee gezegd. Mijn dochter is daar nog steeds boos om haha! ‘Mama, hoe kón je?’ Ik had al geen ouders meer, was tientallen keren verhuisd en wilde niet emigreren. Ik had geen behoefde aan een vliegende Hollander, maar verlangde naar iemand die zich aan mijn been zou vastklampen en bij mij in Roemenië zou blijven… Op zondagavond heb ik nee gezegd en op donderdagmiddag, middenin een live-reportage die ik voor Radio 1 van Boekarest maakte, drong het ineens tot me door dat ik een fout had gemaakt. Het was alsof ik een stem hoorde: ben je gek geworden? Hij is dé man voor jou! Ik onderbrak de uitzending en ben naar zijn huis gehold. Eerst wilde hij niet opendoen. Bleek dat hij zich al dagenlang, met drank, had opgesloten. Hij was gebroken… maar gelukkig zei hij ja. “We trouwden, kregen een kind en verhuisden na twee jaar alsnog naar Nederland. Ik liet mijn cultuur achter, mijn taal, alles wat ik in mijn geboorteland had opgebouwd. Ik was naïef, onwetend. Hoewel we veel verdriet en eenzaamheid in elkaar herkenden, heb ik jaren nodig gehad om te begrijpen dat hij me niet gelukkig kon maken, maar dat ik het zelf moest doen. “Na een tijdje werd ik ziek. Ik had een bacterie in mijn maag, geen dokter die iets kon doen en ik dacht dat ik er aan dood zou gaan… idioot, nu mijn man, op zijn 51ste, aan kanker is overleden, maar ik geloofde het echt. Op een dag zei hij: ‘Mira, dit gaat zo niet langer’. Hij had het gevoel niets meer voor me te kunnen doen. Ik besloot weg te gaan. Omdat ik dacht dat ik niet lang meer te leven had, om me voor te bereiden op het einde. “We hadden nogal ouderwetse gedachten over het huwelijk: als we niet meer samen waren, moesten we scheiden. Nadat we op het gemeentehuis de papieren hadden getekend, zijn we ergens iets gaan eten. Ik kocht een huis. Hij kocht het huis ernaast. We waren constant samen. Ik ging niet dood en de liefde had al die turbulentie doorstaan dus besloten we nóg een keer met elkaar te trouwen. Op dezelfde dag. Dit keer was onze dochter erbij. Ze zat met haar vader voorin de auto. Terwijl we op weg waren, kreeg ik een paniekaanval. ‘Stoppen jongens’, riep ik, ‘ik kan niet meer ademen!’ Waarop mijn dochter – die ook heel streng kan zijn – zich omdraaide en zei: ‘Doe normaal mam, dit is niet je eerste keer!’ Het werd een mooie dag… Het was vandaag. Ja, vandaag is onze trouwdag. Sorry dat ik steeds moet huilen… Waarom moest hij dood? Ik had hem vijf jaar van mijn leven willen geven, waarom kon God niet de mildheid opbrengen om zo’n aanbod aan te nemen? Nu moet ik alleen verder. Pas als ik sterf zal ik, voor heel even, met hem samen zijn omdat ik dan ga voelen wat hij tien maanden geleden heeft gevoeld. Niet dat ik een doodswens heb, nee, natuurlijk niet! Ik ben een moeder. Zolang hun kinderen leven, verlangen moeders niet naar de dood.” “‘Ga maar mais halen’, zei mijn moeder. Waar? In de winkel was niets te koop en we hadden sowieso bijna geen geld. Halen betekende: stelen. Uit het veld van mijn opa. Maisvelden maken geluid, wist je dat? Ik was als de dood dat mijn opa me zou betrappen – hij was een gewelddadige man, een gierige man ook. Ik zie nog voor me hoe mijn vader hem smeekte om eten. Mijn oma moest er aan te pas komen, huilen, jammeren, alsjeblieft, geef je zoon te eten. We kregen niets. Na mijn kindertijd, op het internaat, maar ook als student, heb ik erg veel honger geleden. Ik weet wat het betekent om een kruimel op de grond te zien liggen en te denken: als niemand kijkt, is die kruimel voor mij. Die kruimel moet mijn maag in. Ik heb een keer bij rijke mensen in huis gewoond en mijn arm in een gloeiend hete pan gestoken om er een vis uit te halen die ik zo, zonder te kauwen, mijn keel liet in glijden. Natuurlijk mag je stelen als je honger hebt! Pak maar. Om te overleven. Wie honger heeft, moet eten.” “In Roemenië was alles zwart-wit. We wisten dat de communisten aan het liegen waren en dat wij de waarheid kenden. Ik schrok me rot toen ik in het Westen aankwam waar iedereen zijn gelijk wilde halen. Het deed me denken aan het verhaal van de rabbijn die tegen een eerste klager zei: ‘Je hebt gelijk’. En tegen de tweede: ‘Je hebt gelijk’. Toen iemand tegen hem zei dat het onmogelijk was dat beide klagers gelijk hadden, antwoordde de rabbijn: ‘En jij hebt óók gelijk!’ “Hier in Nederland moet alles worden uitgepraat. Je hebt zelfs tv-programma’s die daar over gaan, Meester Frank Visser Doet Uitspraak, waar je overduidelijk ziet wie gelijk heeft en tóch moeten ze het verder uitpraten. Dat ben ik helemaal niet gewend. Ik zal het ook nooit leren. Dat zorgt weleens voor problemen, ja: er is maar één waarheid en dat is de mijne. Mijn man was een nuchtere Nederlander die me probeerde af te remmen als ik iets heel zeker wist. ‘Wacht even een paar weken’, zei hij dan, ‘geloof niet alles meteen’. Maar ja, van de vijf journalisten die een brief kregen over een in 2012 geroofde Picasso die in Roemenië bij een boom zou liggen begraven, was ik de enige die er in trapte (Lees: Picasso’s keerzijde. De zoektocht naar een verdwenen kunstwerk, in 2019 uitgegeven door Querido/Fosfor, AV). “Ik kan soms een nacht niet slapen van enthousiasme, ik ben onstuimig, ik ben veel. Ik overlaadde mijn man met kussen, maar als we ruzie hadden smeet ik net zo goed een heel servies aan diggelen. Hij kon me op een bepaalde manier wel aan, al heb ik hem ook eens horen vragen of ik voortaan niet gewoon één bord kapot zou willen gooien.” “Natuurlijk ben ik wel eens jaloers op vriendinnen die na een gezellig avondje stappen teruggaan naar hun partners. Ik moet naar dat lege huis. Mijn man is dood. En toch duurt het maar even voordat mijn hart weer helder wordt. Ik ben hooguit vijf minuten jaloers, daarna is het over en voel ik me vooral dankbaar. Dankbaar voor André, die me wist te temmen. Dankbaar voor onze dochter – het mooiste cadeau dat ik ooit van hem heb gekregen – die laatst tegen me zei dat ze toch zó’n mooie dag had beleefd… Dat ze het licht kan zien. Dat ze gelukkig is. Er is, ondanks de pijn, zoveel waar ik me gelukkig mee kan prijzen. Ik kom uit de armoede. Lange tijd was voor mij juffrouw op een Roemeense basisschool worden het hoogst haalbare. Ik heb hard gewerkt, wilde mezelf bewijzen – en dat wil ik nog steeds – maar uiteindelijk ligt alles toch al vast. De oude Grieken hadden daar een mooie zin voor: het ontwijken van het lot betekent de vervulling ervan. Dit is mijn leven. Hier moet ik het mee doen.” Mira Feticu (Breaza, Roemenië, 1973) debuteerde in 1993 met gedichten en brak in 2001 door met een verhalenbundel. Haar huwelijk bracht haar naar Nederland waar ze al snel in het Nederlands ging schrijven. Van haar roman Al mijn vaders, uit 2019, werd een toneelstuk gemaakt waarvoor de schrijfster zelf de planken opging. Onlangs verscheen bij uitgeverij De Geus Feticu’s lofzang op de bibliotheek: Geheugen, geschiedenis, beschaving.</p>]]></description>
      <guid>https://www.trouw.nl/verdieping/ik-heb-ermee-leren-leven-dat-mijn-ouders-me-hebben-verwaarloosd~b0804ff7/</guid>
      <pubDate>Sat, 25 Mar 2023 00:00:00 +00:00</pubDate>
    </item>
    <item>
      <title><![CDATA[K’s Choice-zanger Sam Bettens: ‘Het ingewikkelde is: ik ben dezelfde gebleven en tegelijkertijd totaal veranderd’]]></title>
      <description><![CDATA[<p>Sam Bettens, bekend als de zanger van K’s Choice, kan rouwen om het jongetje dat hij niet kon zijn, maar wil vooral vertellen over de man die hij geworden is. Op 3 maart verscheen bij uitgeverij Das Mag zijn biografie Ik ben. “Als kind heb ik sterk in God geloofd. Tot in mijn pubertijd droeg ik een ketting met een kruisje om mijn nek. Omdat mijn ouders alleen tijdens de feestdagen in de kerk zaten, ging ik – mijn manier om te rebelleren, denk ik – iedere zondagochtend naar de mis. Niet dat ik de hele tijd zat te bidden of zo, maar ik had toch oprecht het gevoel dat er een soort contact was, iets onverklaarbaars wat ik wel comfortabel vond.” “Langzaamaan kreeg ik, als weldenkend mens, steeds meer moeite met religie, maar ik heb er werkelijk een degout van gekregen toen ik met Stef, mijn vrouw, in 2003 naar Tennessee verhuisde waar iedereen in God geloofde en op basis van hun overtuigingen homo’s en lesbiennes buitensloten of zelfs uitscholden. Voor ons werd het geloof een bron van misère. We liepen op straat nooit hand in hand, maar woorden zoals faggot vlogen je daar dagelijks om de oren. Wat ik misschien wel het allerergst vond, was de hypocrisie. Op publieke scholen mag niet worden gebeden, behalve voor aanvang van een belangrijke football-wedstrijd. Dan móet iedereen meedoen. Atleten die naar boven kijken en een kruisje slaan, die God bedanken voor de winst die ze hebben behaald: daar kan ik echt kwaad om worden. Alsof God het ene kind leukemie geeft en het andere een talent om te kunnen uitblinken in een of andere sport! Denken te weten hoe God het heeft bedoeld; is dat niet héél oneerbiedig? Op een nacht hebben Stef en ik een billboard van een kerk bij ons in de straat met viltstift bewerkt. Daar stond op: ‘Marriage = one man and one woman’. Door de W en de O zwart te maken, was de kerk ineens voorstander van het homo-huwelijk geworden. Helaas bleek het bord de volgende ochtend al te zijn weggehaald.” Sam Bettens (Kapellen, 1972), geboren als Sarah, vormt samen met zijn broer Gert het hart van de Belgische formatie K’s Choice. In Ik ben – All I Am  is de titel van de Engelse editie – neemt hij zijn leven als rockster, transman, Amerikaan en vader onder de loep. Sam is getrouwd met Stef. Ze hebben samen vier kinderen van wie er twee zijn geadopteerd. Het gezin woont in Palm Desert, Californië. “Het liefst ga ik hiken, met de hond. Naarmate ik ouder word, krijg ik steeds meer de behoefte om de natuur in te trekken. Het is opladend en rustgevend. Ik red me prima in mijn eentje, al heb ik aan het einde van de dag wel contact nodig. Laatst was Stef met de kinderen drie dagen op wintersport. Ik ging niet mee: zwakke knieën. Heel fijn, tijd en ruimte voor mezelf, maar na een tijdje begon ik me er vooral op te verheugen dat ze thuis zouden komen zodat ik met hen kon delen hoe heerlijk het was geweest om even alleen te zijn.” “Mijn ouders hebben me nooit tegengehouden, ook niet toen ik voor de muziek koos, nog maar twintig jaar oud. Ze hebben als opvoeders een goede job gedaan. Verschillen van inzicht hadden vooral met hun generatie te maken, met de nogal traditionele patronen in ons huishouden. Mijn moeder was huisvrouw. Mijn vader werkte als kinderarts in het ziekenhuis en had een praktijk in huis. ‘Een lieve dokter’ hoor ik van mensen die zijn patiënt zijn geweest – dat maakt me altijd weer een beetje trots. Ook op het emotionele vlak was er een traditionele verdeling: mijn moeder sprak over haar gevoelens, mijn vader bijna niet. Toen ik op mijn 28ste vertelde dat ik van vrouwen hield en ging scheiden, was dat een behoorlijke schok voor mijn ouders. Misschien was die scheiding wel de grootste klap; ze zijn zelf al lang en gelukkig getrouwd en ze moeten gedacht hebben dat het huwelijksleven van hun drie kinderen precies zo zou verlopen. Onze crisis was van korte duur. Ik heb altijd geweten dat we elkaar er niet om zouden verliezen. Dat gold ook voor het nieuws van mijn transitie. Mijn moeder was daar onmiddellijk oké mee, maar mijn vader zei: ‘De ene dag ben je lesbisch, nu wil je weer een man zijn…’ Uiteindelijk is die aanvaarding wel gekomen, niet omdat hij na research tot een bepaald inzicht was gekomen of zo; de tijd had gewoon zijn werk gedaan. Mijn vaders gedachte was: ik kan er niets aan veranderen, dus ik zal er maar in meegaan. Ik heb ooit een lied geschreven waarin ik zeg dat hij altijd een mysterie voor me zal blijven (Dad, uitgebracht in 1995, AV) en ik zat er niet ver naast. Dat we elkaar toch iets meer zijn genaderd heeft waarschijnlijk ook met zijn leeftijd te maken. Hij is nu 82 en een stuk zachter geworden. Mijn moeder spreekt een andere love language dan mijn vader, maar ik voel de liefde van hen allebei. Ik kom uit een gelukkig, warm nest en ik denk dat ik mijn ouders eer door voor mijn eigen kinderen nét zo’n omgeving te creëren.” “Doden, een ander pijn willen doen, dat ligt héél ver van mijn bed. Het enige wat ik me kan herinneren is dat ik op school een keer een meisje aan haar paardenstaart heb getrokken. Mannen die op een voetbalveld met elkaar in gevecht raken, dat vind ik zoiets belachelijks. Wat is daar nou mannelijk aan? Nee, wat dat betreft hoor ik nu niet echt bij de tofste groep: ze voeren oorlog, verkrachten vrouwen en spelen overal de baas. Op die toxic masculinity zit ik niet te wachten. Mijn mannelijkheid zit ‘m eerder in het verlangen om mijn geliefden te beschermen en – dat merkt Stef vooral sinds ik mezelf testosteron toedien – een groeiende behoefte om dingen op te lossen. Ze zegt dat ik scherper word, ongeduldiger. Vroeger konden we samen langere tijd ergens over babbelen, nu hoort ze mij steeds vaker zeggen: oké, maar hoe gaan we dit aanpakken? Ik voel mij man, ik wil mezelf presenteren als man, maar ik ben heel trots op mijn vrouwelijke kanten: open ergens over kunnen praten, confrontaties en ongemakkelijke momenten niet uit de weg gaan, zacht zijn… Wat ik in feite probeer te doen is the best of both worlds met elkaar te verenigen.” “Er bestonden geen woorden voor, er werd niets uitgesproken, maar in de katholieke omgeving waarin ik ben opgegroeid was het onderliggende gevoel bij de liefde voor iemand met hetzelfde geslacht toch dat het niet juist was. Ik was vijftien toen ik voor het eerst een meisje kuste. Experimenteren heette dat. Ik heb altijd het idee gehad dat ik een individu was, dat ik mijn eigen weg baande, me niet liet leiden door de verwachtingen van anderen, maar achteraf gezien was ik een veel grotere pleaser dan ik altijd heb gedacht. Niet dat ik er bewust mee bezig was – zo van: mijn ouders zullen me onterven, of dit gaat mij m’n carrière kosten – maar ergens heeft toch meegespeeld dat ik niet de raarste mens in de kamer wilde zijn. Ik vraag me af of ik me eerder zou hebben uitgesproken als ik in een ándere cultuur zou zijn opgegroeid, maar ook: in een andere tijd. Bij ons thuis, bijvoorbeeld, was iedereen tennisfan en mijn grote favoriet was Martina Navrátilová. Zij was de enige lesbische vrouw die ik kende. Om de mannelijkheid die zij uitstraalde werd ze keihard uitgelachen. Ik voel dat nog. Hoe pijnlijk en beledigend het was als ze een ‘manwijf’ werd genoemd. Zonder iemand ergens de schuld van te willen geven, denk ik dat dit soort gebeurtenissen er ook toe hebben geleid dat ik me niet in de richting wilde bewegen. Ik leerde David kennen. Ik was verliefd, we trouwden jong. Hij was Amerikaan, dus het was ook een huwelijk om praktische redenen, om samen te kunnen wonen in België, maar toch: ik wou dat echt. We hadden een gemakkelijke relatie. Geen issues. David was een leuke, intelligente, grappige man maar tegelijkertijd… hoe moet ik dat uitleggen? Ik heb destijds niet willen inzien dat er iets elementairs ontbrak in onze relatie. Ik hield van zijn lichaam, niet om het te beminnen, maar omdat ik er feite naar hunkerde er net zo uit te zien. Hij had vaak kritiek en ik keek tegen hem op dus liet veel over me heenkomen. Ik voelde me klein, niet gezien. Toen ik een oud-studiegenoot van David tegenkwam wist ik het meteen. Het muntje viel. Als ik bij haar was, begon ik mezelf ook leuker en interessanter te vinden. Zij was ook nog getrouwd, met een man, en had twee jonge kinderen. Het was een gecompliceerde situatie. Fantastisch en beangstigend. Ik wist één ding zeker: zelfs als zij besluit om niet bij haar echtgenoot weg te te gaan, zal ik toch die van mij verlaten. Zo zeker wist ik dat het anders moest. Eindelijk. Dat moment in mijn leven, die beslissing, is voor mij een grotere mijlpaal dan de transitie.” “Gert (Sams broer, mede-oprichter van de band K’s Choice, AV) en ik hebben ons bij het schrijven van de muziek nooit laten leiden door wat er in de mode was, of door wat er op dat moment van ons verlangd werd; we moesten zelf zin hebben om er naar te luisteren. Ik denk dat we van alles, overal vandaan, hebben meegenomen, maar er uiteindelijk toch in geslaagd zijn om iets te maken wat uniek is in zijn soort. We zijn allemaal uniek. Zodra je een ander na gaat doen, wordt het minder interessant. Spijtig genoeg duurt het doorgaans behoorlijk lang voordat jonge mensen beseffen dat het iets moois is; dat uniekheid gevierd mag worden.” “Het is een vraag die ik mezelf ook stel: wat hield me tegen? Waarom heb ik mezelf zo lang voorgehouden dat ik gelukkig was in de liefde en niets tekort kwam? Niet dat ik in een leugen heb geleefd; wat me vroeger gelukkig maakte, maakte me ook écht gelukkig. Dat is het ingewikkelde: ik ben dezelfde gebleven en totaal veranderd tegelijkertijd… Er is niet één passend antwoord, het is een verzameling van micro-overwegingen – van binnen- en buitenwereld – die er voor heeft gezorgd dat ik er niet eerder aan toe gekomen ben. Mijn therapeute heeft eens gezegd dat het voor succesvolle mensen soms moeilijker is om tot zichzelf te komen omdat ze veel meer te verliezen hebben. De eerste tien jaar van K’s Choice was dat zeker aan de hand. De trein van ons succes raasde voort, er was geen tijd om te zeggen: laat ik eens even een tijdje vrij nemen om uit te zoeken hoe het met mijn gender zit. Ik was niet aan boord gegaan om verstrooiing te zoeken of zo; de trein was er gewoon. En als je eenmaal gaat, dan ga je.” “Helemaal in het begin zeiden mijn vrouw en ik tegen elkaar: we hebben alles, behalve langdurigheid. Langdurigheid is een fantastische bonus; om heel lang met iemand te mogen zijn, om van alles samen te hebben meegemaakt en u te verheugen op alle dingen die nog komen gaan. Dat is toch fantastisch? Voor mij is dat altijd, bij iedere relatie, de insteek geweest: dit kan voor altijd zijn. Ik heb geen interesse om gewoon voor het plezier, voor de seks, met iemand te zijn. Drank en drugs heb ik ook nooit gedaan. Geen rock &amp; roll voor mij. Eigenlijk alleen maar rock. Heel saai misschien, maar ik vind het heerlijk, die stabiliteit. Toen ik besloot in transitie te gaan, hebben we alles, iedere stap, open en eerlijk met elkaar besproken. Het was misschien wel moeilijker voor Stef, niet dat ik man ging worden, maar wat het háár dan maakte… Wacht even, zei ze, ben ik dan niet lesbisch meer? Het mooie is dat ze, door alles heen, het deel van mij bleef zien waar ze verliefd op was geworden. Wat ook scheelt is dat ik al tien, misschien wel twintig jaar, stilletjes met die transitie bezig ben geweest. Ik ging er al steeds mannelijker uitzien. Nu ik mezelf helemaal heb gevonden lijkt de persoon op wie zij ooit verliefd werd alleen nog maar beter in beeld te zijn gekomen.” “Een paar jaar geleden zag ik op Facebook een foto van de 6-jarige transgender zoon van een vriendin. Hij droeg een overhemd met een strikje, had een fresh barbershop cut en was helemaal klaar voor zijn eerste schooldag. Hij zou nooit als jong meisje door het leven moeten gaan, geen borsten krijgen… ik gunde hem zo’n leven voor 110 procent, maar wat was ik jaloers! De gedachte dat ik nooit het lichaam van een jongeman heb kunnen meemaken is iets waar ik om moet rouwen, maar zo lang ik daar gezond over kan nadenken is het oké. Ik wil dingen die moeilijk zijn niet uit de weg gaan. Het is makkelijker om ergens over te praten dan te doen alsof het niet bestaat. Daar dacht ik laatst nog aan: waarom ben ik niet eerder, toen ik aan het begin zat van mijn transitie, en alles nog nieuw en rauw was, met mijn vlogs begonnen? Ik heb mezelf in die tijd wel gefilmd, mijn twijfel en verdriet in de camera uitgesproken, maar ik durfde het toen nog niet te delen. Dat is iets wat ik nu, in mijn boek en in de interviews die ik geef, alsnog wil doen. Succesverhalen zijn er genoeg, maar als je nog in de donkere, onzekere periode zit die er aan vooraf gaat, vind je vooral steun bij mensen die op dezelfde manier met het leven hebben geworsteld.”</p>]]></description>
      <guid>https://www.trouw.nl/religie-filosofie/k-s-choice-zanger-sam-bettens-het-ingewikkelde-is-ik-ben-dezelfde-gebleven-en-tegelijkertijd-totaal-veranderd~ba5c10dc/</guid>
      <pubDate>Sun, 12 Mar 2023 00:00:00 +00:00</pubDate>
    </item>
    <item>
      <title><![CDATA[De Tien Geboden van Ko de Korte: ‘Ik heb mijn ouders in hun laatste jaren verwaarloosd, dat vind ik het ergst van alles’]]></title>
      <description><![CDATA[<p>Tijdens de expeditie naar Spitsbergen nam bioloog Ko de Korte (79) afstand van het geloof der vaderen en vond troost in de woorden van Spinoza: ‘God is het totaal van alles wat er is. Zonder betekenis, mening of bedoeling. “Volgens het geloof van mijn kindsheid – ik ben groot geworden in de Gereformeerde Gemeente in Nederland en Noord Amerika – hebben Adam en Eva het ooit verknald en zijn wij, hun kinderen, verworpen en doemwaardig. God heeft Zijn zoon gezonden om hém te straffen voor onze zonden, niet die van ons allemaal, maar de zonden van sómmige mensen die Hij heeft uitverkoren. Ik was vreselijk bang om in de hel te eindigen, wist niet bij wie ik te rade moest gaan. Mijn ouders hadden het er zelf ook zo verschrikkelijk moeilijk mee dat ze onbekeerd waren. We gingen naar de kerk, we lazen theologische werken, maar in feite had het geen enkele zin om ‘goed’ te doen – Jesaja 64 vers 6: ‘al onze gerechtigheden zijn als een wegwerpelijk kleed’ – omdat alles al in de tijd besloten lag. Je hoort erbij of je hoort er niet bij. Zo herinner ik me het leven als jongeman: wanhopig wachtend en biddend om een teken van God.” “Dit gebod zegt me niks. Volgens mij heb ik niets verkeerd gedaan, of we moeten het zoeken in de richting van mijn mateloze bewondering voor El Greco en Munch. Dat zijn schilders, met zóveel menselijke smarten in hun werk, die ik verafgood. Ik herinner me de eerste keer dat ik oog in oog stond met een doek van Munch en dacht: hoe is het mogelijk dat iemand mijn innerlijk kan schilderen? Of was ik in overtreding tijdens het eindeloze fotograferen in de vroegere fases van mijn leven; al de dieren – ook mensen – die ik nóg iets beter wilde belichten, nóg iets scherper in beeld probeerde te krijgen? Daar moest ik aan denken toen de fotograaf wel anderhalf uur besteedde aan mijn portret en ik me, in al mijn ijdelheid, afvroeg of ik er wel een beetje goed op zou staan. Wat ik zie als ik naar het resultaat kijk? Lastige vraag… een verdrietige man, denk ik, al kan ik ook ontzettend blij zijn. Observerend, nieuwsgierig. Beetje streng, misschien.” “Tot halverwege mijn twintiger jaren hield ik nog rekening met de mogelijkheid dat God me in de gaten hield, maar daarna is het geloof langzaam uit mij weggewaaid. Eerst al toen ik van Meliskerke naar Amsterdam verhuisde – waar ik overigens nog wel een filiaal van de kerk op de Looiersgracht bezocht – met een versnelling tijdens de overwintering in Spitsbergen, in ’68 - ’69. Daar zat ik, met drie atheïstische kameraden, dertien maanden lang zo goed als verstoken van elk contact met de buitenwereld. In die natuur, in het wilde, ongerepte landschap, drong pas echt tot mij door dat God een product van de menselijke verbeelding was dat zonder ons niet zou bestaan. Spinoza definieerde God als het totaal van alles wat er is, maar zonder betekenis, mening of bedoeling. Daar kan ik mij helemaal in vinden.” “Van de strikte viering van de zondag vroeger, thuis, herinner ik me de zorg voor de dieren op de boerderij en de gang naar de kerk – twee keer per dag, minimaal – waar een ouderling de zeventiende-eeuwse preken van Comrie, Erskine, Philpot en Smijtegelt voorlas. Het mooiste van de dienst vond ik het geruis van de windkasten van het orgel, ten teken dat we aan de slotzang zouden beginnen en de Hogepriesterlijke zegen snel zou volgen: de Here zegene u en behoede u; de Here doe zijn aangezicht over u lichten en zij u genadig; de Here verheffe zijn aangezicht over u en geve u vrede… Prachtig, toch? Ja, dat ontroert me nog steeds en iedere keer weer. Bijbelteksten, maar muziek ook. Het orgelspel vooral. Muziek geeft me eindeloos veel vreugde. Daarom zeg ik wel eens dat al die narigheid van de godsdienst het toch allemaal waard is geweest, omdat het zulke fantastische kunst en muziek heeft voortgebracht.” “Dat ik mijn ouders de laatste zeven jaar van hun leven enorm heb verwaarloosd, zie ik nog steeds als een kwellende tekortkoming van mezelf. Ik kon er gewoon niet meer tegen hoe mijn vader mijn moeder beperkte. Zij was in van alles geïnteresseerd, had misschien eens per jaar nog wel een tochtje met de bus naar België of het noorden van Frankrijk willen maken of zo, maar hij vond het niet nodig. Ze zat op een zangkoor, christelijk weliswaar, maar hij had er toch nog moeite mee. Hij wilde liever dat het stil was in huis. Alles wat zweemde naar zinnelijkheid moest buiten de deur gehouden worden. En dan was er altijd nog die geloofskwestie, de schaamte voor hun kinderen die nergens meer aan deden of voor een andere kerk hadden gekozen waar meer hoop was, of vertrouwen dat het allemaal wel goed zou komen. Er hing een bedrukte stemming in huis, een zwaarmoedigheid vanwege het ellendige perspectief van het onbekeerd zijn en de verdoemenis die zou volgen voor het hele gezin. Toen mijn moeder op haar 82ste een ernstige beroerte kreeg en in een verzorgingstehuis belandde, leek ze zich iets meer open te stellen, maar het bleef natuurlijk een verdrietige situatie, vooral doordat mijn vader zich zonder haar geen raad wist. Hij heeft haar slechts een half jaar overleefd, zag enorm op tegen de herfst en de winter als het weer zou gaan stormen en waaien rond ons huis op Walcheren. Mijn broers en zusters zochten hem op, maar hij voelde zich, na bijna zestig jaar met mijn moeder te hebben geleefd, vreselijk alleen. Op een dag werd ik door mijn broer gebeld. Vader had zich opgehangen. Als boer wist hij precies hoe je een strop moest maken; voor het vee moest je er voor zorgen dat ‘ie niet dicht kon gaan, voor zichzelf had hij een wurgende strop geknoopt. Hoe radeloos moet die man geweest zijn? Hij wist: ik stap nu regelrecht de hel binnen, want voor zelfmoordenaars bestond geen genade. Misschien heeft hij nog gezegd: ‘In Uw handen beveel ik mijn geest…’ Het is misschien gek, maar in zekere zin vond ik het ook een moedige daad om niet te blijven lamenteren en dan maar een einde te maken aan al die narigheid. Het is allemaal zo beklemmend en naargeestig, maar het ergst van alles vind ik toch dat ik heb nagelaten het goede te doen. Dat is iets waar ik, van alles in mijn leven, het meest weet van heb: dat ik niet het goede heb gedaan voor mijn ouders. Dat heeft niks met geloof te maken. Ik voel me niet schuldig of zondig. Ik voel alleen maar pijn.” “Soms lees ik, met enige voldoening, dat ergens een inbreker is doodgeslagen. Ik hoop dat ik ook de moed en de kracht heb om op te treden, om mijn geliefden te verdedigen. Noodweerexces heet dat dan. Ben ik helemaal voor. Zo’n inbreker had een goed leven kunnen hebben, als hij niet stiekem bij die mensen binnen was gestapt. Als overduidelijk is dat iemand een familie in diepe droefenis heeft achtergelaten door een geliefde op een afgrijselijke manier te vermoorden, mag zo’n persoon wat mij betreft de doodstraf krijgen. Jij vindt het niet logisch om een moordenaar te veroordelen tot de dood zeg je, maar het heeft met logica niets te maken. Als je de nabestaanden daarmee in hun enorme verdriet een heel klein beetje tegemoet kunt komen, moet het maar zo.” “Na decennia met opeenvolgende liefdesverhoudingen, soms lange onderbrekingen en een enkele overlapping, ben ik in 2003 Tiny tegengekomen en kwam ik in een nieuwe fase terecht. Sinds ik met haar ben, heb ik de verzoeking niet meer gekend. Tiny is een mooie, lieve, aantrekkelijke vrouw en ik moet er niet aan denken ons huwelijk in de waagschaal te stellen. En laten we eerlijk zijn, het is ook niet meer van: hier komt Ko, hè? Ik ben een man van 79, dus mijn behoeftes op dat gebied zijn ook al een stuk minder. Tiny is ruim 26 jaar jonger. Toen we elkaar ontmoetten was ze 33, gescheiden, moeder van een dochter van drie. Ik dacht in eerste instantie niet aan kinderen, maar raakte enorm gehecht aan dat meisje, vond het vreselijk als ze op vrijdag weer voor een week naar haar vader ging. We stonden open voor nieuw ouderschap en waren erg blij toen bleek dat Tiny in verwachting was. Nora werd in 2007 geboren. Het was meteen duidelijk dat ze niet in orde was. Genetisch was er geen afwijking, maar vroeg in de klieving is er iets misgegaan in de ectodormale plaat – dat is het weefsel waar huid en hersenen uit voortkomen – en dan heeft ze ook nog problemen met de nek; die hele cerebrospinale flow is niet goed geweest… afijn, ik klink nu als een bioloog, maar zo heb ik er ook meteen naar gekeken. Er is veel leed en een ontzaglijke begeerte dat Nora goed zou zijn – daar wil ik graag in het laatste gebod iets meer over vertellen – maar er is geen moment geweest waarop het geloof weer opspeelde, ik heb nooit gedacht: waarom overkomt ons dit? Overigens zou ik als gelovige dan ook moeten antwoorden dat God niet naar het gedrag van de mensen handelt. Toen bij de val van de toren van Siloam achttien mensen werden gedood (Lucas 13 vers 4, AV) zei Jezus tegen de omstanders dat je niet kon zeggen dat de omgekomenen slechter waren dan de overlevenden. We zijn allemaal doemwaardig. We verdienen allemaal het slechtste.” “Er was een jongetje in Peru dat mijn schoenen wilde poetsen. Daar moest ik voor betalen, helemaal niet veel, maar ik werd gek van al de kinderen die steeds maar achter me aan liepen en van alles van me wilden, dus snauwde ik hem af, joeg hem weg, een jongetje van nog geen twaalf… ik zie nog hoe hij verslagen afdroop, een ventje dat geld probeerde te verdienen voor zijn familie, en ik voel nu wéér wat ik destijds, een seconde later, heb gevoeld: dat ik iets verkeerd had gedaan. Dat knaagt nog steeds aan mij. Hoe ik een arm kind heb bestolen van een kleinigheid die ik makkelijk had kunnen missen.” “Het lijkt er op dat men tegenwoordig vaak dingen zegt om niet uit de toon te vallen. Om maar bij een groepje te horen. Tegen die onwaarachtigheid verzet ik mij. Neem die moderne woke-cultuur: als je bepaalde ideeën niet onderschrijft – blank zegt in plaats van wit, ik noem maar wat – ben je meteen een slecht mens. Een ander groepje: de klimaatmensen. Ze roepen dat het eind der tijden nadert, dat we ons moeten schamen voor ons consumptiegedrag, maar gaan zelf onverdroten voort met het verwekken van kinderen terwijl dát misschien wel het grootste probleem zou kunnen zijn: de enorme bevolkingsgroei. Ik weet zo langzamerhand niet meer wat goed is en wat niet. Ik moet ervoor waken dat ik iedere zaak steeds op z’n merites blijf beoordelen, onderzoek wat ik er werkelijk over te zeggen heb, en niet blijf steken in irritatie over de kortzichtigheid van allerlei subcultuurtjes.” “Tot voor de geboorte van Nora zei dit gebod me weinig, maar sinds die tijd heb ik een constant verlangen dat ze niet continu pijn zou lijden, dat ze zindelijk zou zijn, dat ze zou tonen dat ze haar ouders herkende… Als ik andere ouders met net zo’n kind zie, wordt de pijn alleen nog maar erger. We staan buiten de gewone samenleving waar men klaagt dat Jantje slecht is in algebra en Cora het Frans maar niet onder de knie krijgt. In mijn nachtgezichten, jaren geleden, kwam Nora nog wel eens naar me toe en dan begon ze te praten, zomaar, heerlijk gewoon, over niets bijzonders. In die eerste jaren, toen ze zo verschrikkelijk moest huilen, heb ik in mijn wanhoop overwogen om haar en mezelf op te hangen. Ik had het touw al klaar liggen voor, wie weet, misschien een keer als ik na een wandeling de moed zou hebben om. Ik vond het onduldbaar, onverdraaglijk, maar ik was ook te veel met mezelf bezig, zou meer ellende aanrichten – met name voor Tiny – dan dat ik er iets mee op zou lossen. De gedachten over doodslag zijn niet teruggekeerd, maar de begeerte dat Nora, net als andere kinderen, groot zou worden in een lichaam zonder pijn, gaat ziedend voort. En ik zal dus verder moeten leven in de wetenschap dat mijn wens nooit zal worden vervuld. Sommigen noemen het Gods Voorzienigheid, anderen willen met de leer van de kwantummechanica aan deze noodwendigheid ontsnappen, maar ik probeer mezelf te troosten met de woorden van Spinoza die gelooft in een strikte opeenvolging van oorzaak en gevolg. Dit is hoe de natuur werkt. Het is al aan het begin der tijden vastgelegd, maar er zit niemand aan de knoppen. We zijn het zinloze product van een blinde evolutie in een onverschillig universum.” Ko de Korte (Meliskerke, 1943) is bioloog en zeevogel-onderzoeker. Van de expeditie naar Spitsbergen die hij samen met Piet Oosterveld, Paul de Groot en Eric Flipse in 1968-1969 ondernam, is vorig jaar bij Walburg Pers het logboek uitgebracht onder de titel Een jaar bij de ijsberen. Mede-redacteuren zijn Neerlandicus Hans Beelen en Fineke te Raa, echtgenote van Eric Flipse, die in 1976 door de moedjahedien in Afghanistan gevangen werd genomen en sindsdien is verdwenen.</p>]]></description>
      <guid>https://www.trouw.nl/verdieping/de-tien-geboden-van-ko-de-korte-ik-heb-mijn-ouders-in-hun-laatste-jaren-verwaarloosd-dat-vind-ik-het-ergst-van-alles~b10ce0c5/</guid>
      <pubDate>Sat, 25 Feb 2023 00:00:00 +00:00</pubDate>
    </item>
    <item>
      <title><![CDATA[‘Het einde van de oorlog was in meerdere opzichten een bevrijding’]]></title>
      <description><![CDATA[<p>Architect Herman Hertzberger (90) noemt zichzelf een ploeteraar, iemand die alles aanpakt en zoveel mogelijk oplost. Hij zag zijn Joodse vader te gronde gaan en wist: dat gaat mij niet gebeuren. “Mag ik dicht bij huis blijven? De amaryllis die daar op tafel staat, heb ik maanden geleden als bol gekregen. Nadat de zoveelste bloem was uitgebloeid, wilde ik dat ding weggooien maar mijn dochter zei: ‘Wacht, er zit nóg een knop!’ En dat allemaal uit die ene bol. Een hele fabriek. Het enige wat ik hoef te doen is een beetje lullig water geven… Hoe kan zoiets bestaan? De natuur is één groot raadsel. Ik vind het te simpel om te zeggen dat het een schepping van God is. Mijn flauwe, agnostische vraag zou zijn: en wie heeft God dan gemaakt? Ik zie mezelf eerder als een pantheïst. Respect en verwondering; dat zijn de woorden die ik heb opgeschreven toen ik me voorbereidde op ons gesprek. Nu schiet me ook de titel van een boek van de primatoloog Frans de Waal te binnen: Zijn we slim genoeg om te weten hoe slim dieren zijn? Ik probeer elke dag weer te begrijpen hoe dingen in elkaar steken, maar ik merk even zo vaak dat mijn hersens gewoon te beperkt zijn. En daar kan ik goed mee leven.” “Er is een standbeeld van mij, dat klopt [onthuld op 12 juli 2019, geplaatst voor ‘zijn’ Centraal Beheer-gebouw in Apeldoorn, AV]. Ze dachten me daar een geweldig plezier mee te doen, maar – zonder daar iemand mee te willen beledigen – het staat haaks op mijn ideeën over architectuur. Je hebt me nodig om iets te maken, dat is waar, maar het gaat uiteindelijk om het gebouw. Of, als ik de Duitser Brinckmann – door wiens werk Berlage werd geïnspireerd – mag citeren: Städte bauen heisst: mit dem Hausmaterial Raum gestalten. Met andere woorden: woningen zijn het materiaal waarmee je ruimte maakt. De moderne stadsarchitect houdt zich te veel bezig met: kijk eens hoe mooi ik dit kan, kijk eens hoe goed ik ben. Hij maakt losstaande objecten; er is totaal geen samenhang meer. Dubai is daar een dramatisch voorbeeld van. Alles moet steeds hoger en hoger! Het zijn de erecties van de stad, reflectoren van de eigen ijdelheid. Ik hou niet van mooimakerij. Ik werk wel als een kunstenaar, maar ik beschouw wat ik maak niet als kunst. De componist Arnold Schönberg heeft ooit gezegd: ‘Der Künstler tut nichts, was anderen für schön halten, sondern nur, was ihm notwendig ist’. Dat is precies wat het is: een noodzaak.” “Mijn vader was Joods, mijn moeder Nederlands Hervormd. Zij wilde aan tafel graag bidden en hij vond het best. Here zegen deze spijze, amen. Dat kon-ie nog wel hebben. Verder hielden mijn ouders zich niet zo met religie bezig. Ze stuurden me wel naar de remonstrantse catechisatie, zodat ik iets over al die verschillende godsdiensten te weten zou komen. Het zijn, wat mij betreft, zeer interessante verhalen die in feite toch allemaal op hetzelfde neerkomen. Ik geloof niet in een Schepper, maar ik heb wel ontzag voor de enorme inspiratie die religies voor de kunst zijn geweest. Als je mij in een gotische kathedraal zet, raak ik in vervoering: hoe is het mogelijk dat mensen dít hebben kunnen maken? Overigens vind ik het Piazza San Pietro in Rome één van de allermooiste ruimtes. Bernini, de architect, laat daar een letterlijke omarming zien. Ik kan genieten van dat plein, zonder de religieuze context erbij te halen. Sterker nog: ik vermoed dat Bernini er zelf net zo over dacht. Het is een ruimte waar mensen zich geborgen weten, niet per se de plek om een paus te verwelkomen.’ “Als ik de duizenden schetsen terugzie die ik heb getekend, begrijp ik niet hoe ik dat allemaal voor elkaar heb gekregen. Ik ben een zwoeger, een ploeteraar. Altijd bezig met problemen oplossen, mogelijkheden ontdekken, capaciteiten benutten en eruit halen wat er in zit. Ik kom pas tot rust als ik kan werken.” “Toen ik acht was brak de Tweede Wereldoorlog uit. Ik zie nog voor me hoe we tijdens de Hongerwinter in de kou zaten, bij zo’n noodkacheltje. Mijn moeder had net soep gemaakt toen er werd aangebeld. Ze hoorde dat het vrienden waren, pakte de pan op en zette hem onder de kraan. Meer mensen, meer soep. Ze was praktisch, een doorzetter. Ik heb weleens gezegd dat zij het spoor was en mijn vader de trein. Ik herinner me ook nog dat ik een keer saus mocht maken in de keuken. Ze vertelde me niet hoe ik het moest doen, bemoeide zich nergens mee, liet mij heerlijk experimenteren. Vrienden van mijn ouders stuurden hun kinderen naar de montessori-school; dat vond mijn moeder ook wel een goed idee. Het paste precies bij haar manier van opvoeden; ik kreeg van haar de kans om het allemaal zelf te ontdekken. Mijn vader was huisarts. Vanaf 1942 mocht hij als Jood alleen nog Joodse patiënten behandelen. Ik ging af en toe met hem mee op huisbezoek en heb de vreselijkste taferelen gezien: de radeloosheid van familieleden die van de Duitsers een keurig doodsbericht hadden ontvangen – want ze deden net alsof die mensen buiten hun schuld om het leven waren gekomen. Mannen en vrouwen die hem smeekten om medicijnen of injecties die hen ziek zouden maken, zodat ze ongeschikt voor transport zouden worden bevonden. Hij heeft alles geprobeerd, maar het is allemaal mislukt; hij zag ze één voor één verdwijnen… Zelfs de man die hij meende te hebben gered doordat hij hem had verteld hoe je het best kon doen alsof je krankzinnig was geworden, werd uiteindelijk, samen met alle andere patiënten, uit het Apeldoornsche Bosch (joodse psychiatrische inrichting, AV) gesleurd en naar een vernietigingskamp afgevoerd. We zagen zijn neergang. Mijn vader sloot zich steeds vaker op in zijn kamer en werd voor ons, als gezin, letterlijk onbenaderbaar. Het einde van de oorlog was in meerdere opzichten een bevrijding; ik kan je de plek nog aanwijzen waar ik stond toen de geallieerden Amsterdam binnentrokken. Het was alsof alles openging, alsof ik eindelijk ruimte kreeg. Ik ging weer naar school en later mocht ik bouwkunde gaan studeren in Delft. Voor mij zou alles beginnen, terwijl mijn vader steeds dieper wegzakte in zijn leven. Hij was waanzinnig intelligent, kon prachtig pianospelen, had ook componist willen worden, maar slikte enorme hoeveelheden pervitine, wat tegenwoordig crystal meth wordt genoemd, een middel waar hij als dokter in ruime mate over kon beschikken. Daar wist hij nog van af te kicken, maar hij raakte vervolgens aan de alcohol verslaafd. Op een dag, in 1965 – ik was al getrouwd en vader van twee kinderen – werd ik gebeld. Mijn vader had een einde aan zijn leven gemaakt. Hij is 64 jaar geworden. De oorlogsjaren hadden hem volledig geknakt. Hij had gefaald als arts. Al de mensen die hij had willen genezen waren doodgegaan. Als componist had hij niets weten te bereiken. Dat ongelukkige leven van mijn vader, de man die alles wat hij wilde aanpakken zag mislukken, is voor mij ook een enorme drive geweest: zoiets zou mij nooit gebeuren.” “Twee jongens uit mijn klas zaten bij de Nationale Jeugdstorm [politieke jongerenorganisatie van de NSB naar voorbeeld van de Duitse Hitlerjugend, AV]. Als ze ’s middags moesten paraderen, kwamen ze ’s ochtends al in hun uniformen naar school. Ik had er een groot dedain, maar ook een zekere angst voor. Op een dag moest ik een briefje inleveren, waarop stond hoeveel Joodse grootouders ik had. Twee. ‘Gelukkig,’ zei de juf, ‘jij mag blijven.’ Kinderen met drie of meer Joodse grootouders moesten naar een Joodse school. De meesten van hen heb ik nooit meer teruggezien… Ik weet nog dat mijn vader op een gegeven moment zei: ‘Als de oorlog nog lang duurt, zijn wij straks ook aan de beurt’. Toch heb ik nooit voor mijn leven gevreesd. Niet echt.” “We zijn in 1958 getrouwd, maar hadden voor die tijd al verkering, zoals dat heet. Hans dacht zoals ik, ze hield van dezelfde muziek, was geïnteresseerd in beeldende kunst. Onze relatie was complementair; ik was vooral met mijn werk bezig, zij nam het huishouden en opvoeding van de kinderen op zich. Ze heeft zich nooit door mij onderdrukt gevoeld – tenminste, niet dat ik het heb gemerkt. Zij was een deel van mij. En ik was een deel van haar. In 2004 heeft ze een ernstig ongeluk gehad. Ze was op sterven na dood, is daarna nog aardig opgekrabbeld, maar geestelijk heel snel achteruit gegaan. De laatste jaren van haar leven waren moeilijk. Het was alsof ze steeds vaker het bos inliep en er nog maar heel af en toe weer uit tevoorschijn kwam. Op 16 januari 2019 is ze overleden. Ik heb ruim de tijd gehad om afscheid van haar te nemen, maar ze is er nog altijd. Er zal nooit een andere vrouw in mijn leven komen; ik blijf tot mijn dood met Hans getrouwd… Zeg, we kunnen hier nog uren over doorpraten, ik vind het best hoor, maar zullen we het nog even over architectuur hebben?” “Alles wat ik heb bedacht, heb ik eerder bij anderen gezien. Ik heb veel geleerd van Aldo van Eyck – die aantoonbaar door het werk van Le Corbusier werd geïnspireerd. Het is niet gepikt; je maakt van allerlei invloeden en associaties weer een nieuw gerecht. Alles moet kunnen veranderen, in elk gebouw moet ruimte zitten, niets mag hermetisch afgesloten zijn of dichtgetimmerd worden. Tegenwoordig speelt de kwestie van de duurzaamheid: bij al de gebouwen die wij ooit zo mooi open – met van die fantastische ramen – gemaakt hebben, rijst nu de vraag hoe ze kunnen worden aangepast zodat er minder energie verbruikt hoeft te worden. Haal er wat van af, plak er iets aan vast: alles kan, zo lang een gevoel van vrijheid maar gehandhaafd blijft. Dat is de grootste uitdaging. De wereld verandert, hoe gaan we daar mee om? Het is misschien een zijstraat, maar vanochtend las ik in de krant dat het onderwijzend personeel zich zorgen maakt over het feit dat studenten hun opstel door een computerprogramma kunnen laten maken. De vraag was of het niet verboden zou moeten worden. Nee, natuurlijk niet! Je moet betere vragen aan die kinderen stellen! Zorg er voor dat ze werkstukken moeten maken met informatie die niet zomaar op internet gevonden of door een of ander programma verstrekt kan worden. Je kunt zeggen dat het een enge ontwikkeling is, maar hij is toch onafwendbaar. Dus moet je er op een of andere manier je voordeel mee zien te doen.” “Soms denk ik: de waarheid geeft zoveel zorgen bij die ander, laat ik er maar een beetje omheen praten. Dan lieg ik niet, maar ik leg de nadruk op andere plekken. Zo doe ik het ook in het onderwijs. Veel docenten wijzen hun leerlingen meteen op de fouten die ze hebben gemaakt, maar dat heeft helemaal geen zin. Laat mensen eerst zélf tot dat inzicht komen, dan kun je later altijd nog aandragen hoe het eventueel anders zou kunnen. Weten wanneer je moet spreken en wanneer je er beter het zwijgen toe kunt doen, begrijpen wat belangrijk is en wat er minder toe doet: je zou het een vorm van volwassenwording kunnen noemen, maar of ik nou echt wijzer word? Dat weet ik niet. Weet je wat ik echt jammer vind? Vroeger zat een bepaalde passage op de piano na een aantal keren spelen in mijn spiergeheugen opgeslagen. Dat lukt niet meer. Voor iemand die een leven lang bezig is geweest met dingen eindeloos te verbeteren, is het behoorlijk moeilijk om te wennen aan het idee dat het op z’n minst nog best wel aardig gaat.” “Laatst zag ik Dr. Nasrs Wunderkammer op televisie. Heel interessant hoor, maar de meeste stukken uit zijn verzameling zijn antiek en kostbaar. Daar ben ik helemaal niet begerig naar. Ik heb juist een heel ander waardensysteem ontwikkeld. Kijk maar om je heen. Een doosje waar twaalf chocolade-eitjes in hebben gezeten, een kunstig gerepareerde kalebas, natuurfenomenen, stenen, schelpen, knutselwerkjes van de kinderen, kleine prullaria: allemaal dingen die me verwonderen en door anderen wellicht waardeloos worden gevonden. Er is iets fundamenteel mis met al die overdaad. Als we de aarde willen redden, zullen we veel minder spullen moeten gaan produceren. Een tijdje geleden zag ik ergens een mooie stoel staan. Ik was enigszins in de verleiding om hem aan te schaffen, maar dan zou ik de stoel waar mijn vrouw altijd in zat weg moeten doen en dat kan ik niet over mijn hart verkrijgen. Ze is hier nog altijd… wacht, dat had ik je al verteld, geloof ik hè? Mijn kortetermijngeheugen werkt niet meer zo goed. Ik droom ook steeds vaker dat ik verdwaal. Dan loop ik ergens in een vreemde stad en weet niet meer hoe ik thuis moet komen. Het zal ongetwijfeld iets met de dood te maken hebben, maar ik ben er niet bang voor. Het zou alleen jammer zijn als ik mijn werk niet af zou kunnen maken. Ik ben altijd ergens mee bezig. Ik hoop dat ik er nog wat tijd bij krijg. Mijn moeder was 95 toen ze overleed, dus daar hou ik het ook maar op. Voorlopig.” Herman Hertzberger (Amsterdam, 1932) is architect. Hij bouwde – onder andere – dertig scholen en vijf theaters. In 2012 ontving Hertzberger voor zijn oeuvre de prestigieuze Royal Gold Medal. Vanaf 9 februari is de documentaire The proof of the pudding van Herman Hertzberger – portret van een sociaal architect, geregisseerd door Patrick Minks en Jaap Veldhoen, te zien in de bioscoop. Op stap met architect Herman Hertzberger én zijn biograaf.</p>]]></description>
      <guid>https://www.trouw.nl/verdieping/het-einde-van-de-oorlog-was-in-meerdere-opzichten-een-bevrijding~b663e062/</guid>
      <pubDate>Sat, 28 Jan 2023 00:00:00 +00:00</pubDate>
    </item>
    <item>
      <title><![CDATA[CDA-Kamerlid Lucille Werner: ‘Ik zou voor één dag de benen van Doutzen Kroes willen hebben’]]></title>
      <description><![CDATA[<p>Na zich jarenlang in de media te hebben ingezet voor mensen met een handicap, strijdt Lucille Werner sinds 31 maart 2021 als CDA-Kamerlid voor de goede zaak. ‘In het begin vond ik dit werk verschrikkelijk. Ver-schrik-ke-lijk.’ “Een paar maanden geleden stond ik nog bovenop een berg in Oostenrijk, middenin die ontzagwekkende natuur, en dacht: wie moet ik eigenlijk bedanken voor het mooie leven dat ik heb gekregen? Het is moeilijk om in een schepping te blijven geloven, maar gedachten over de big bang kunnen me ook he-le-maal gek maken. Een oerknal, oké, maar wat ging daar dan aan vooraf? Ze hebben ontdekt dat er zwarte gaten in de zwarte gaten zitten. Zitten dáár dan ook weer zwarte gaten in? Wat uiteindelijk overblijft is een vaag gevoel van bekeken worden. Er is iets, daar, ergens, iets dat groter is dan ik.” “Als ik vloek, zeg ik er altijd meteen ‘sorry, sorry, sorry!’ achteraan. Dat excuus is waarschijnlijk gericht aan de God uit mijn jeugd. Ik sla ook nog iedere avond een kruisje. Puur symbolisch; als ik niet katholiek was opgevoed had ik een ander teken gebruikt. Ik sla dat kruisje en gun iemand die ik op die dag heb ontmoet het allerbeste, ook degene die ik eigenlijk een draai om z’n oren had willen geven. Pas als ik die negatieve energie heb omgezet, kan ik rustig mijn ogen dicht doen en gaan slapen.” “Aan de ene kant vind ik rust fantastisch – lekker op mijn eigen tempo, mijn eigen gang gaan – maar ik word er óók een beetje kriebelig van als ik te lang stil zit. Yoga lukt me niet en mediteren is ook niet echt aan mij besteed. Ik probeer nu mijn man en mijn zoon zover te krijgen om wat vaker te gaan wandelen, maar ze zijn nog niet erg enthousiast. ‘Wandelen? Waarom gaan we niet gewoon met de auto?’ Iedereen lijkt maar te denken: ah, die arme Lucille, met haar handicap, laat die vrouw toch lekker gaan zitten. Nee. Ik wil wandelen. Laat me wandelen! De natuur in. Even de stekker eruit.” “Mijn ouders hebben me op een bewonderenswaardige manier opgevoed. Mijn vader en ik waren soulmates, mijn moeder was net iets strenger, maar ik heb van hen beiden ongelooflijk veel liefde ontvangen. Ik werd geboren met een vorm van cerebrale parese en de algehele verwachting was dat ik niet veel zou kunnen bereiken in het leven. Leerkrachten gaven mij geen kans. Ga maar naar de mavo, zeiden ze. Ik was veel te slim, verveelde me stierlijk en werd voortdurend de gang op gestuurd. Ondertussen droomde ik van een carrière als presentator en schreef stiekem sollicitatiebrieven naar verschillende omroepen. Op een dag werd ik aangenomen bij Call TV. Tijdens de eerste opnamedag heb ik mijn zus gebeld en gezegd dat ze mijn moeder moest vertellen dat ik die avond op televisie zou verschijnen. Ik deed een woordspelletje met een soort fruitautomaat waarbij mensen konden inbellen. ‘Hier komt de eerste vraag: het is een dier op de boerderij en het woord begint met een F. Ah, we hebben een beller, zegt u het maar!’ ‘Ja, hallo Lucille. Is het een farken?’ Het was een onbeduidend baantje, maar ik had mijn eerste stap gezet. Hoezo ongeschikt voor televisie? Hier ben ik. Die strijdlust heeft me ver gebracht, maar het idee dat ik niet goed genoeg ben is net zo goed blijven hangen. Er zit altijd een soort excuse me in me. Als ik in de Kamer de minister wil interrumperen, moet ik mezelf ertoe zetten om op te staan en heel dat eind, voor de ogen van mijn collega’s, naar de microfoon te hobbelen. Er zijn dagen waarop ik op straat een enorme omweg neem om een groep mensen te omzeilen. Soms wil ik zo niet gezien worden. En op andere momenten denk ik: ik ga er dwars doorheen! Die oerkracht heb ik deels ook van mijn moeder geërfd. Zij is een ongekend sterke vrouw, zeer gedisciplineerd, altijd strevend naar perfectie. Als je bij mijn moeder gaat eten is de tafel perfect gedekt, met het allermooiste servies. Ik weet niet of ik aan diezelfde standaard kan voldoen. Zo heb ik een schaaltje in huis, een erfstuk van de familie, dat ik amper durf te gebruiken. Het staat, verpakt in bubbeltjes-verpakking, in één van de keukenkastjes, als een symbool van mijn moeders liefde en aandacht voor de dingen. Vorig jaar waren mijn moeder, mijn zus en ik op Ibiza. Mijn moeder zag een mooi melkkannetje dat ze graag had willen hebben, maar uit een soort zuinigheid toch liet staan. Wij hebben het haar toen cadeau gedaan, heel goed verpakt en in haar tas gestopt. Terug in Nederland bracht ik mijn moeder van het vliegveld terug naar haar huis in Den Bosch. Daar aangekomen wilde ik haar helpen uitladen, pakte de tas met het kannetje in mijn ene en nog een andere tas in mijn andere hand, struikelde en lag even later languit op de grond. Als ik val, kom ik niet zomaar overeind, dus ik begon meteen te roepen: ‘Mam, je mag me niet helpen! Niet helpen! Het komt allemaal goed!’ Ik trok mezelf aan de auto overeind en liep naar binnen. ‘O, Luus,’ zei mijn moeder, ‘wat verschrikkelijk! Heb je je zeer gedaan?’ Maar ik dacht alleen maar aan dat melkkannetje. Was het nog heel? Nee dus. Helemaal aan diggelen. De volgende dag ging ik dat kannetje googelen, en bleek ik het te kunnen kopen in Den Haag. Een dag later stond ik ermee bij mijn moeder op de stoep. Ze heeft het, naast de scherven van het oude kannetje, op de kast gezet. Zo is het een verhaal geworden. Over die keer dat ik struikelde, maar ook meteen met een oplossing kwam. Maar meer nog dan dat zegt het iets over mijn moeders dankbaarheid voor alles wat ze in haar leven heeft gekregen.” “Hij leek een beetje op Elvis Presley, met van die lichte, blauwgroene ogen en prachtig zwart haar. Mijn moeder vertelt vaak dat ze gek werd van de sjans die mijn vader altijd had. Een razendknappe man. Maar er was iets, een soort kwetsbaarheid die ik als geen ander herkende. Achteraf heb ik gedacht dat zijn baan bij Philips – waar iedereen voortdurend bezig was met loonschalen waar je al dan niet in terecht kon komen – hem te veel heeft opgejaagd, maar volgens mijn moeder had hij zijn leven lang al onder een bepaalde prestatiedrang geleden. Hij was de oudste zoon in een gezin van dertien kinderen; hij moest zichzelf bewijzen, ging voor het hoogste haalbare, maar was – misschien wel daardoor – op de lagere school een keer blijven zitten en had daardoor een soort minderwaardigheidscomplex ontwikkeld. Ik weet het niet, de geest is zo ongrijpbaar. Ik heb nooit een open gesprek over zijn gevoelens gehad; daar hield ik me als puber ook helemaal niet zo mee bezig. We steunden elkaar onuitgesproken: hij tilde me letterlijk op en banjerde met mij het leven door en ik probeerde hem op te vrolijken als hij somber was. Ik had er geen idee van dat hij het leven met perioden als een enorme uitdaging zag. Toen ik eenentwintig was, werd hij doordeweeks voor psychische klachten opgenomen in het ziekenhuis. ‘Overspannen’ heette dat in die tijd. Ik was niet eens bezorgd, dacht dat hij op den duur wel weer voldoende zou zijn opgeknapt, maar op een dag heeft hij toch een einde aan zijn leven gemaakt. Ik twijfel hoeveel ik je hierover wil vertellen. Dat komt vooral doordat niet iedereen in ons gezin op dezelfde manier over mijn vaders gezondheid en het einde van zijn leven denkt. Ik kon al vrij snel een omslag maken. Voor mij was dit geen zelfdoding. Mijn vader is een natuurlijke dood gestorven, zijn geest kon dit leven niet langer dragen. Dat is geen tekortkoming, niet iets wat maar beter verzwegen kan worden. Sterker nog: we moeten dit taboe juist doorbreken, zeker in deze tijd, waarin zoveel mensen – bijvoorbeeld tijdens de coronacrisis – verstrikt zijn geraakt en de hele GGZ lijkt te zijn vastgelopen. Het is geen schande als je bepaalde, door anderen opgelegde normen niet kunt halen. Je bent niet gek als het je allemaal te veel wordt. Mijn vader was niet zwak. Mijn vader was lief, groot en sterk. Zo denk ik aan hem. Iedere dag.” “Wat is onkuis? Geen seks voor het huwelijk of zo? Ik ben pas op mijn eenenveertigste getrouwd, dus dat is voor mij al niet helemaal opgegaan. Wat seksualiteit betreft hebben wij, de vier kinderen Werner, alles zelf mogen ontdekken. De boodschap van onze ouders was: voel je vrij.” “Als ik met vrienden of familie uit eten ga, wil ik naderhand geen gezeur met Tikkies of zo. Ik vind het irritant om alles tot op de cent met elkaar af te rekenen; ik ben een gever. Wat ik heb kunnen creëren voor mezelf, deel ik graag met anderen. Ik weet niet wat ik zou zeggen als er vanmiddag ineens een heel Oekraïens gezin op de stoep zou staan, maar mijn schoonzus heeft een aantal vluchtelingen in het huis van haar moeder ondergebracht en ook die mensen helpen we met spullen. Als je het breder trekt, kun je gerust zeggen dat ik heel wat van de aarde heb genomen door regelmatig naar mijn huis op Ibiza te vliegen. De laatste jaren heb ik last van vliegschaamte, maar nog niet genoeg om voortaan thuis te blijven. Ik zou ook niet weten hoe ik er anders moet komen. Met de fiets? Ik zal het je eerlijk zeggen: ik vind dat we elkaar tegenwoordig veel te snel veroordelen om wat we doen, deden of hebben gedaan. Natuurlijk houd ik in allerlei opzichten rekening met het milieu, maar ik hoop toch dat ze straks, als ik er niet meer zal zijn, zullen zeggen: die vrouw heeft de wereld voor mensen met een handicap iets beter achtergelaten.” “Iedereen zei: Luus, wat moet je in die slangenkuil? ‘Den Haag’, dat was het centrum van list en bedrog, erger nog dan het media-wereldje, ik zou er binnen de kortste keren gemangeld worden. Ik moet je eerlijk zeggen: ik vond het hier, in het begin, ook echt verschrikkelijk. Ver-schrik-ke-lijk. Als kind dacht ik altijd dat ik rustig kon gaan slapen want de koningin – toen nog – en haar regering waakten over ons. Het is behoorlijk ontluisterend om te zien hoeveel er wordt geprutst in de Kamer en vooral ook: hoe weinig overzicht er is. Al die ministeries hebben hun eigen loketjes, er is veel te weinig aansluiting onderling. Toen ik bij Robbert Dijkgraaf, de minister van emancipatie, wilde aankaarten dat het emancipatiebeleid alleen maar gericht is op vrouwen en de lhbti+-gemeenschap – en niet op de meest achtergestelde groep van Nederland: de mensen met een handicap – verwees hij mij naar het ministerie van volksgezondheid, welzijn en sport, maar daar is weer geen emancipatiebeleid te vinden. Dat is toch om gek van te worden? Alsof mensen met een handicap niet gewoon met álle ministeries te maken hebben. Toen ik een motie wilde indienen voor een nationale strategie om de achterstand en uitsluiting van mensen met een handicap aan te pakken, zag Conny Helder, de minister voor langdurige zorg en sport, daar helemaal niets in. Gelukkig werd de motie wel breed door Kamer gesteund en aangenomen. Ik ben trots op wat ik de laatste maanden heb bereikt. We hebben nog lang geen fysiek toegankelijke samenleving, maar het is mijn missie om daarin het verschil te gaan maken. Stapje voor stapje. Leren lopen gaat ook niet vanzelf.” “Mijn vriendinnen moesten wel even met hun ogen knipperen toen ik met Ser kwam aanzetten: ‘Kijk, dit is ’m dan, mijn nieuwe aanwinst!’ Servaes is een soort rockende motorrijder en mijn vorige man was een keurige makelaar. Ik ben een vrouw van uitersten. Ook binnen onze relatie zijn de verschillen best groot: ik ben nogal opgeruimd en mijn partner is, eh, erg creatief! We zijn allebei dromers, maar ik vind misschien toch iets sneller dat er weer iets moet gebeuren. Ik geloof niet dat ik nóg een keer zo’n switch zal maken. We hebben een fijne relatie, dus ik heb ook helemaal de behoefte niet om bij de buurman te gaan kijken. Ik heb het ‘living on the edge’-gevoel verplaatst naar mijn werk door een baan in de media op te geven voor een onzeker bestaan in de politiek. We zijn verhuisd, mijn kind moest naar een andere school – ik heb letterlijk alles overhoopgehaald. Denk je dat ik zin heb in nóg meer ballast? Mijn leven is zo al spannend genoeg.” “De benen van Doutzen Kroes! Die zou ik wel voor één dag willen hebben. Dan zou ik in een heel kort rokje, met van die enorme stiletto-hakken door Den Haag gaan rennen, gewoon om één keer te weten hoe het voelt als mijn spieren werken zoals ik wil dat ze zouden werken, om even niet te hoeven nadenken over de volgende stap die ik moet zetten. Ik ben altijd gefocust: pas op dat trapje, kijk uit voor die drempel, let op, het stoplicht gaat op rood! Tegelijkertijd – dat klinkt misschien heel gek – vind ik de struggle, het zoeken naar een balans tussen al die emoties, fascinerend en grappig. Ik ben strijdlustig, maar heb ook geleerd het lot te omarmen. Als ik aan het strand ben, stel ik me wel eens voor dat er een enorme golf opkomt en dat ik dan gewoon op mijn handdoekje zal blijven zitten. Ik weet namelijk dat ik nooit op tijd weg kan komen. Daarom zal ik me er makkelijker aan over kunnen geven. Dit was het dan. Kom maar.” Lucille Werner (Eindhoven, 1967) werd bekend als de presentatrice van Get the picture, Lingo en Mis(s)verkiezing. In de Tweede Kamer is zij voor het CDA woordvoerder van – onder andere – gehandicaptenbeleid, langdurige zorg, media, cultuur en emancipatie. Ze is getrouwd met Servaes Snoeijers. Het stel heeft één zoon, Angel. Als Tweede Kamerlid kun je beter geen podiumvrees hebben. Je moet immers elke dag optreden voor publiek: in de eerste plaats je kritische collega’s, maar óók al die mensen die het debat thuis volgen.</p>]]></description>
      <guid>https://www.trouw.nl/verdieping/cda-kamerlid-lucille-werner-ik-zou-voor-een-dag-de-benen-van-doutzen-kroes-willen-hebben~b07ed777/</guid>
      <pubDate>Fri, 13 Jan 2023 00:00:00 +00:00</pubDate>
    </item>
    <item>
      <title><![CDATA[Derk Sauer: ‘We zijn maar een klein clubje tegenover die Russische moordmachine’]]></title>
      <description><![CDATA[<p>Op 6 maart moest uitgever Derk Sauer zijn huis in het Russische Zjoekovska verlaten. Met een kleine redactie verslaat zijn Moscow Times nu vanuit Amsterdam het nieuws. Toch hoopt hij dat hij ooit terug kan keren: naar het land, de winter en de magische bossen. “Mijn vader kwam uit de hervormde hoek en mijn moeder was ongelovig. Bij wijze van compromis hebben ze zich aangesloten bij de remonstrantse kerk. Best een leuke club, heel vrijzinnig ook, zelfs de dominee weet niet meer of God bestaat. Ik heb het nooit geloofd, maar ik hield wel van de discussies tijdens catechisatie: als die God er dan is, hoe kan de wereld dan zo slecht in elkaar zitten? En meer van dat soort kinderlijke vragen. “Pas toen Ellen in mijn leven kwam, is er weer een spiritueel vlammetje gaan branden. Zij is katholiek en gaat met enige regelmaat naar de kerk. In het begin hobbelde ik zo’n beetje achter haar aan. Ik ben erg anti-katholiek opgevoed. Een tante van mij heeft zelfs haar hele erfenis aan de Bond ter bestrijding van het Katholicisme geschonken. Maar ik heb nu wel ingezien hoe waardevol het kan zijn om even een uurtje samen te komen, met wat bezinning en mooie muziek. Ik bid niet mee en ik ga zeker geen hostie halen, maar ik kan me wel vinden in de preken over naastenliefde. Wie goed doet, goed ontmoet. Die levenshouding is me tot nu toe prima is bevallen.” “Of ik de Mammon heb gediend? Absoluut niet. We zijn door een toeval rijk geworden. Toen we ons bedrijf, Independent Media, in 2005 verkochten (voor 142 miljoen euro, red.) aan Sanoma, hebben we niet alleen aan de aandeelhouders, maar ook aan het personeel een groot deel van het bedrag uitgekeerd. Ik kan het honderd keer vertellen, maar het idee dat ik al die miljoenen in mijn eigen zak zou hebben gestoken is behoorlijk hardnekkig. Ja, ik heb een huis net buiten Moskou, al kan ik daar niet wonen, een landgoed in Domburg en een etage in Amsterdam. Je hoeft dus helemaal geen medelijden met me te hebben, maar je denkt toch niet dat ik de de journalistiek ben ingegaan om rijk te worden? Geld is voor mij altijd van ondergeschikt belang geweest.” “Volgens de marxistische filosofie die ik in mijn jongvolwassen jaren aanhing, was godsdienst opium voor het volk. Voor de linkse beweging, die onder keurige katholieke jongens en meisjes in Oss en omgeving op gang was gekomen, gold dat absoluut niet als een speerpunt. Het ging ons om het onrecht in de wereld. Ik hou er ook helemaal niet van om te provoceren of mensen te beledigen, integendeel: ik probeer juist te verbinden. Ik begrijp ook hoeveel troost religie kan bieden. God is gewoon een heel geslaagd businessmodel.” “De meeste leiders zijn mensen die het zelf beter denken te weten, maar ik ben iemand die juist drijft op wat anderen kunnen. Ik ben geen échte journalist, daarom laat ik anderen schrijven. Ik weet zo langzamerhand wel iets van geld, maar je moet mij niet de boekhouding laten doen. Ik denk dat ik maar één ding goed kan en dat is talent herkennen en mensen bij elkaar brengen. “Dat maakt mij nog geen lui man, sterker nog: mijn werkdrift lijkt door de oorlog in Oekraïne alleen maar toegenomen.Ik was helemaal niet van plan om hier, in het hoofdkantoor van DPG Media, te gaan zitten, met de journalisten van The Moscow Times om me heen. Ik had mijn vrouw Ellen zelfs beloofd om mijn werk af te gaan bouwen. Maar Rusland heeft ons te veel gebracht om de Russen nu in de kou laten zitten. Ik móet ze de mogelijkheid blijven bieden om onafhankelijke journalistiek te bedrijven. “Of het veel gaat uitmaken, weet ik niet. We zijn maar een klein clubje tegenover die Russische moordmachine, maar niets doen is geen optie. Best opvallend trouwens, als je naar de ontwikkeling in mijn leven kijkt: ik begon ooit in de activistische hoek, werd vervolgens journalist en het lijkt erop dat ik tegen wil en dank als activist zal eindigen, doordat objectieve verslaggeving in Rusland als een subversieve bezigheid wordt gezien.” “We zijn opgevoed met het idee dat je je tijd niet mag verspillen. Doe iets met je leven! Mijn moeder was een van de jongste rechtenstudenten in Groningen. Ze kreeg vier kinderen, nam de zorg op zich en is daarna weer maatschappelijk actief geworden in de ‘ongehuwde moeder-zorg’. Mijn vader was directeur van een groot pensioenfonds en had er in zijn vrije tijd nog een paar bestuursfuncties bij. Hij zei altijd dat ze later samen reizen zou gaan maken, láter ging het allemaal gebeuren. Hij was nog maar een paar weken met vervroegd pensioen toen zijn hart het begaf. “Ik kan je de plek nog aanwijzen waar ik reed toen ik het nieuws hoorde. Het was op de Rembrandtweg in Amstelveen. Het eerste wat ik dacht was: dit gaat mij niet overkomen. Niet dat ik minder hard ging werken, maar ik heb tot nu toe wel een veel gezonder leven geleefd dan mijn vader. Hij rookte en was te dik. Ik ben sportief, doe aan yoga en heb nooit één sigaret opgestoken. “Toen ik zelf tweeënzestig werd, drong het pas echt tot me door hoe jong mijn vader eigenlijk was gestorven. Superjammer, vooral ook omdat hij zo’n beetje midden in het fameuze ‘generatieconflict’ is overleden. Het is nu bijna niet meer voor te stellen: ik deel alles met mijn drie jongens, maar mijn vader en ik maakten vooral ruzie. Ik heb de felste discussies over de woke-cultuur met mijn jongste zoon, mijn vader wist amper wie de Beatles waren. Echt zo’n jaren vijftig-man. “Mijn oudere twee broers en mijn tweelingzus hadden gestudeerd. Ik niet. Ik werkte bij het ‘Twintig’, het clubblad van de Vereniging Voor Dienstwillige Militairen, terwijl het bij ons thuis toch echt de bedoeling was dat je arts of advocaat zou worden. Ik weet hoe bezorgd mijn vader was. Ik had hem graag gerustgesteld, een beetje trots gemaakt. Ik denk niet dat ik door zijn vroege dood heel anders in het leven ben gaan staan. Dat komt misschien wel doordat ik altijd veel closer met mijn moeder ben geweest. Ze schreef verhalen, hield lezingen, was een beetje rebels, net als ik. Een bijzondere, inspirerende vrouw die gelukkig pas op haar 96ste is gestorven. “We hadden haar al een paar keer gevraagd om in Domburg te komen wonen, maar ze wilde onder geen voorwaarde haar zelfstandigheid opgeven. Op een dag deed de mogelijkheid zich voor om in een soort zorgcomplex, letterlijk tegenover ons huis, een appartement te kopen. Daar heeft ze de laatste jaren van haar leven gewoond. Tijdens haar laatste zomer liep ze een verkoudheid op die overging in een longontsteking en toen is ze binnen een paar dagen overleden. Ik had die nacht bij haar geslapen. ’s Ochtends zei ze: ‘Ik wil onder de douche.’ Ik heb haar nog geholpen. Daarna is ze op bed gaan liggen, weggezakt en niet meer wakker geworden. Een mooie dood hoor, poeh! Ik zou er vandaag nog voor tekenen.” “Op mijn veertiende heb ik de Aktiegroep voor de Wereldvrede opgericht. Ik droeg een gebroken geweertje op mijn jas en demonstreerde tegen de oorlog in Vietnam. Als jongen dacht ik precies te weten hoe alles anders moest, maar met het ouder worden kom je er vanzelf achter hoe ingewikkeld de wereld in elkaar zit. Er komt pas een einde aan de oorlog in Oekraïne als de vijand is verslagen. Het lijkt nu een nogal uitzichtloze situatie. Op papier zou de moord op Poetin de boel kunnen versnellen, kijk maar hoe Rusland zich na de dood van Stalin ineens een stuk opende... Maar nee, ik ben nog teveel die jongen met het gebroken geweertje om hardop uit te spreken dat iemand gedood zou moeten worden. Laat ik het zo zeggen: net als veel Russen houd ik nauwlettend de gezondheid van Poetin in de gaten.” “Zonder Ellen ben ik reddeloos verloren. Ik heb met veel dingen geluk gehad in mijn leven, maar dat ik háár ben tegenkomen, iemand die zó goed bij me past, dat is wel de allergrootste mazzel geweest. Ze stapte mijn kamer binnen bij Nieuwe Revu (Sauer was daar van 1982 tot 1989 hoofdredacteur, red.) en het was meteen: boem! Die is het. Gek is dat hè? Ik heb daarna nooit meer naar een andere vrouw omgekeken. We doen alles samen, we zijn eigenlijk altijd bij elkaar. Ik ben een onrustig mens, iemand die steeds nieuwe dingen wil beginnen. Daar moet je maar net tegen kunnen, als echtgenoot. Ik heb haar meegesleept naar Moskou, maar zij is degene die boel daar draaiende heeft gehouden, een enorm sociaal netwerk wist op te bouwen en vloeiend Russisch spreekt. Ellen is voor 90 procent verantwoordelijk voor ons succes, zij is de minister van buitenlandse zaken in ons huwelijk. Met haar samen heb ik mooist denkbare opgebouwd: een warm gezin. Familie is het enige wat er écht toe doet. De rest is bijzaak.” “Eind jaren negentig en begin 2000 zag je in Rusland de grootste accumulatie van rijkdom in de geschiedenis ooit. Toevallig hadden wij een huis in het dorp waar steeds meer van die superrijken kwamen te wonen. Het is ongekend hoe daar met geld werd gesmeten. Ik ben een observator, iemand die eerder met verbazing dan verontwaardiging om zich heen kijkt. Een enkele keer ergerde ik me wel aan die lui, bijvoorbeeld toen ik om een bijdrage voor het Wereldnatuurfonds vroeg en zo iemand antwoordde dat het hele onderwerp hem niks interesseerde, om vervolgens met zijn privéjet naar een of ander vakantieland te vliegen. Ik voel zelf een verplichting om mijn vermogen te delen, maar ik ga jou niet aan je neus hangen hoe ik dat doe.” “Na mijn optreden in Zomergasten (VPRO, 7 augustus, red.) schreef de televisierecensent van Trouw dat ik zo’n ongrijpbaar mannetje was en een handjevol boze Twitteraars verweet me hypocriet te zijn omdat ik ooit heb samengewerkt met mensen die niet deugen. Wat iedereen lijkt te vergeten is dat de geschiedenis van Rusland een verschuivend geheel is: iemand die op het ene moment niks fout kon doen, werd een paar jaar later als de grootste boef gezien. Ondernemingen die heel goed van start gingen, zijn uiteindelijk toch volledig van de rails gelopen. “Heel veel mensen die, net als Ellen en ik, in de jaren negentig droomden van een mooie toekomst, hebben ergens onderweg de verkeerde afslag genomen. Dat ik met sommigen van hen in die begintijd zaken heb gedaan, kun je me toch niet met terugwerkende kracht voor de voeten werpen? Niet dat ik het vervelend vind om kritiek te krijgen – misschien is het wel gezond dat er af en toe iemand aan mijn been komt hangen – maar ik vind het een beetje makkelijk, heel Nederlands ook, om de boel te verdelen in ‘goed’ en ‘fout’. “Neem de zogenaamde vriendschap met oligarchen die me wordt verweten: allemaal apekool. Dat waren zakelijke contacten. Als je in tweeëndertig jaar een groot bedrijf opbouwt, heb je óók contact met mensen die niet per se je vrienden zijn. En natuurlijk: ik heb fouten gemaakt, mijn mening weleens moeten herzien, maar ik ben altijd transparant geweest. “Ik schrijf al dertig jaar elke week in Het Parool over de dingen die ik meemaak en de mensen die ik tegenkom. Iedereen kan alles van mij weten. Mijn allereerste indruk van Poetin en hoe gevaarlijk die man eigenlijk was, de inval van de belastingdienst bij ons bedrijf, de ontmoetingen met Michael Chodorkovski en andere Russische ondernemers: het staat allemaal keurig in de krant.” “Ons huis in Zjoekovka is nog nét niet door de Russische overheid geconfisqueerd, maar we kunnen er in ieder geval geen gebruik meer van maken. Ik begeer dus eigenlijk iets wat mij al jaren toebehoort. En het staat er maar, met al onze spullen erin: foto’s en schilderijen, dingetjes waar we in de loop der tijd enorm aan gehecht zijn geraakt. Het huis staat symbool voor: hoe nu verder? Ik kan iemand vragen om de boel leeg te halen en de kachel uit te zetten, maar dan is het alsof ik de hoop opgeef. “Ik ben niet iemand die urenlang, met veel drank erbij, zwaarmoedig over Moedertje Rusland wil praten, maar toch, ik mis de winter, het langlaufen door de magische bossen… Ik heb het romantische idee dat ik op een goed moment terugga, de deur open doe, mijn schoenen in de gang zie staan en dat ik dan het leventje oppak dat ik ooit heb moeten achterlaten.” Derk Sauer (Amsterdam, 1952) vertrok in 1989 naar Moskou, waar hij drie jaar later de uitgeverij Independent Media oprichtte. In 2005 deed hij het bedrijf van de hand. De aandelen van zijn nieuwe project, uitgeverij Nieuw Amsterdam, verkocht hij na elf jaar. In 2010 had Sauer intussen, samen met investeringsmaatschappij Egeria, de titels NRC Handelsblad en NRC Next gekocht. Vier jaar later werd hij door Egeria uit de raad van commissarissen gezet. In 2017 kocht hij The Moscow Times – een van de vele titels van Independent Media – terug. Derk Sauer is getrouwd met journalist Ellen Verbeek. Samen hebben ze drie zonen: Tom, Pjotr en Berend.</p>]]></description>
      <guid>https://www.trouw.nl/verdieping/derk-sauer-we-zijn-maar-een-klein-clubje-tegenover-die-russische-moordmachine~b2588216/</guid>
      <pubDate>Sat, 31 Dec 2022 00:00:00 +00:00</pubDate>
    </item>
    <item>
      <title><![CDATA[Filmproducent Burny Bos: ‘Het zou jammer zijn als ik nu doodging, want ik wil nog zo veel doen’]]></title>
      <description><![CDATA[<p>“Jarenlang heb ik me afgezet tegen de kerk; ik voelde me helemaal niet passen tussen de voornamelijk grijze, oude mensen in grote, grauwe jassen die – ook nog in een ijzig langzaam tempo – rare liederen zongen. ‘Mijn verlosser hangt aan ’t kruis, hangt ten spot van snode smaders!’ Wat is dat voor een surrealisme? Begrip voor het instituut heb ik nog steeds niet, maar ik ben dat religieuze gevoel wel steeds beter gaan snappen. Je kan zó in het leven staan dat het noodzakelijk wordt om houvast te zoeken bij God, of een of andere oerkracht. Voor mij bestaat zoiets niet. En ik heb het ook niet nodig. Ik red mezelf wel.” “Eigenlijk wilde ik beeldend kunstenaar worden, maar in mijn milieu kón dat gewoon niet. Kunst maken was geen echt werk, het was onzin. Mijn zusje zat op de kweekschool, dus ik dacht: laat ik dat dan maar gaan doen. Ik ben onderwijzer geworden, daarna heb ik jongerenwerk gedaan en ben toen via via bij de radio terechtgekomen, waar ik jeugdprogramma’s mocht gaan maken. Ik had succes, won prijzen en liep ineens met het stempel ‘Jeugd’ op mijn rug. Ik heb voor mijn werk in de film-, radio- en televisiewereld voldoende erkenning gekregen, maar als schilder of graficus zou ik veel meer vrijheid hebben gehad. Ik ben nu 78 jaar en frutsel allerlei dingetjes in elkaar. Het zou pretentieus zijn om mezelf beeldend kunstenaar te noemen, maar in wezen is dat nog steeds wat ik het liefst wil zijn.” “Je zou het een oer-residu van mijn protestantse opvoeding kunnen noemen dat ik nog steeds niet zo van vloeken houd. Bij ons thuis werd er ‘Godfried-van-bouillon-blokjes’ geroepen.” Burny Bos (Haarlem, 1944) is filmproducent, scenario- en kinderboekenschrijver. Hij won, onder andere, een Gouden Kalf voor Abeltje (beste speelfilm, 1999), een voor Minoes (beste speelfilm, 2002) en een Gouden Kalf Cultuurprijs in 2014. Bos schreef het scenario voor Eerlijk gestolen, de telefilm die op zondag 25 december om 10.00 uur te zien is op NPO 3. Hij werkt nu aan een een scenario voor de animatiefilm van Dikkie Dik. “Zondagse kleren, zondagse schoenen, elke zondag naar de kerk: ik kan nog misselijk worden als ik er aan terugdenk. Toen ik wat ouder werd, ontdekte ik dat er in Overveen een zekere dominee Toornvliet stond, die – met erg veel speeksel – verkondigde dat de hoeren en de tollenaars ons zouden voorgaan in het rijk der hemelen. Dat hadden de prostituees van de Amsterdamse Wallen óók gehoord, dus die zaten daar iedere zondag op de voorste rij. Na afloop van de dienst volgden wij die meiden naar het café waar de pooiers op hen zaten te wachten. Reuze spannend allemaal. En dan ging ik ook nog eens braaf naar de kerk. Ik deed gewoon wat me werd opgedragen. “Met vragen over het geloof kon ik bij mijn vader niet terecht. Moeilijke onderwerpen ging hij sowieso uit de weg; over mijn moeder, die van de ene op de andere dag haar gezin in de steek had gelaten, werd ook met geen woord meer gesproken. Hij had alles wat hem aan haar deed denken vernietigd. Zelfs haar naam werd van de verjaardagskalender gegumd.” “Plotseling hadden we geen moeder meer. Ik was vier, mijn zus zeven en mijn broertje één jaar oud. In het begin werd er nog gezegd dat ze in het ziekenhuis lag, daarna zou ze naar een sanatorium in Zwitserland zijn vertrokken, maar een paar jaar later kwam ik erachter dat de vader van de vier jongens aan de overkant, op nummer 77, tegelijkertijd met mijn moeder zijn biezen had gepakt. “Ik herinner me nog goed dat we op de lagere school moesten voorlezen uit Jaap en Gerdientje en dat het me niet lukte om het woord ‘moeder’ uit te spreken, ik kón het gewoon niet. Ik heb er verschrikkelijk veel verdriet om gehad, voelde me in die jaren erg eenzaam, had nauwelijks vriendjes. Mijn vader was het schoolhoofd van een mulo en huurde steeds huishoudsters in om voor ons te zorgen. Ze woonden intern en werden door ons ‘tante’ genoemd. Met een van die tantes is mijn vader uiteindelijk getrouwd. Ik was toen vijftien en zij achterin de twintig. Een lieve vrouw, maar ze kon voor mij niet de moederrol spelen. In zekere zin is ze voor mijn vader ook altijd een vervangster gebleven, want toen ze 25 jaar getrouwd waren zei hij, in het openbaar: ‘Hier had eigenlijk een andere vrouw moeten staan’. “Ik heb mijn moeder nog twee keer gezien. Op mijn achttiende wist ik inmiddels waar ze woonde en besloot haar op te gaan zoeken. Niet om verhaal te halen; ik was gewoon nieuwsgierig hoe ze eruitzag. Ik had maar één klein fotootje van haar en – heel schrijnend – mijn minutieus bijgehouden baby-album met lieve onderschriften bij iedere foto. “Het was een bizarre ontmoeting. Ineens stond ik tegenover iemand die niks van mij wist en dat helemaal niet erg leek te vinden. We waren wildvreemden voor elkaar. Ik herkende haar stem niet. Ik herkende haar geur niet. Ook wonderlijk: ik begon meteen te tutoyeren, terwijl ik had geleerd om ouderen met u aan te spreken. Ik voelde geen enkel respect voor die vrouw. Binnen tien minuten stond ik buiten. “De tweede keer bezocht ik haar omdat ik moest trouwen en daarvoor nog de toestemming van beide ouders nodig had. Die visite duurde misschien vijf minuten. Volgens mij heeft ze me niet eens gevraagd waar ik haar handtekening voor nodig had. “Ik had een meisje zwanger gemaakt. Mijn vader schaamde zich – wat zouden de buren hiervan zeggen? – maar voor mij was het een kans om me los te maken uit dat milieu. Het was ook alsof ik ineens een doel in mijn leven had: ik kreeg een kind om voor te zorgen. We trouwden in de kerk, met alles erop en eraan, maar daarna moesten we gewoon oprotten. Het was puur voor de vorm geweest, mijn vader leek niet wezenlijk in mij geïnteresseerd. Ik denk dat hij, net als mijn moeder, vooral aan zichzelf heeft gedacht. “We hadden geen vervoer, geen cent te makken, dus we gingen maar zelden op familiebezoek. Iedereen deed deed dan alsof alles heel normaal en gezellig was. “Het klinkt niet erg aardig, maar ik heb geen traan gelaten toen mijn ouders stierven. Hoe zou ik mensen moeten missen die ik nauwelijks heb gekend? De laatste jaren ben ik vaker over hun geschiedenis na gaan denken. Waar kwamen ze vandaan en hoe hebben ze elkaar gevonden? Soms zie ik weer voor me hoe ik, een verdrietige, opstandige jongeling, die eerste keer bij mijn moeder langs ging en denk dan: waarom heb ik toen niet iets meer zitten wroeten? Misschien zou ik toen begrepen hebben wat haar zó ongelukkig had gemaakt dat ze mij in de steek moest laten. Dat ze geen andere uitweg had gezien. Dat het niet mijn schuld was geweest.” “Zeg dat maar tegen asbest. Wel fijn trouwens, dat het asbest is, want ik heb vijftig jaar gerookt dus als het longkanker was geweest, had ik mezelf de schuld moeten geven. Het idiote van asbestkanker is dat je het overal kunt oplopen: misschien heb ik tijdens een van de vele verbouwingen iets ingeademd? Geen idee. Toch kan ik het geen pech noemen. Op mijn leeftijd weet je gewoon dat je een keer aan de beurt komt. “We hebben kanker al een tijd in huis. Mijn vrouw kreeg acht jaar geleden eierstokkanker, fase drie. Als ze zich niet in België had laten behandelen, was ze al lang dood geweest. Zij is intenser gaan leven, ze plukt de dag, terwijl ik voor mijn gevoel maar gewoon een beetje op dezelfde manier door kabbel. Dat komt misschien ook wel doordat de immunotherapie bij mij ontzettend goed lijkt aan te slaan. Een half jaar geleden lag ik nog voor pampus. Mijn vrouw en kinderen dachten dat ik stervende was – zelfs de organisatie van kinderfilmfestival Cinekid deed een persbericht de deur uit waarin stond dat ik nooit meer beter zou worden – maar ik begin langzaam maar zeker mijn energie weer terug te krijgen. “Op de laatste scan waren nauwelijks nog kankercellen te zien. Prednison heeft een ontsteking in mijn knieën weten te onderdrukken. Ik had inmiddels al een invalidenkaart, maar die heb ik nu niet meer nodig. We gaan wel verhuizen naar een gelijkvloerse woning, want ik ben niet naïef; ik weet heus wel dat het terug kan komen. Dat besef is nu eindelijk ingedaald: shit, het eeuwige leven bestaat helemaal niet… Het zou jammer zijn als ik nu doodging, want ik wil nog zo veel doen, maar tegelijkertijd komt het gevoel op dat ik iets moois heb volbracht. Ik heb het geluk gehad altijd te kunnen doen waar ik goed in ben. Ik ben een zondagskind.” “We gingen al een paar jaar met elkaar om. Ze was lastig, op een bepaalde manier een beetje terneergeslagen en ik dacht: ik ga jou gelukkig maken. Dat kán natuurlijk helemaal niet, maar ik heb het wel heel lang geprobeerd. “De eerste zwangerschap, het moetje, was voor haar een streep door de rekening: ze moest van school, terwijl ze van plan was om te gaan studeren. Ik zat in militaire dienst, maar heb me na een zes maanden gek laten verklaren zodat ik voor haar en de baby kon gaan zorgen. Ik solliciteerde bij een christelijke lagere school, want daar zat een bestuur dat geen toegang had tot informatie van de overheid en dus niet wist dat ik met een S5 was ontslagen. “Ik vond het leuk om onderwijzer te zijn, maar ’t was wel erg zwaar en mijn huwelijk verliep nogal moeizaam. Na twee jaar verhuisden we naar Middelburg. Mijn ex-vrouw kon niet aarden in Zeeland, was vaak erg depressief. Ze raakte in verwachting, maar ons kindje werd dood geboren. Ik was vastbesloten het gezin bij elkaar te houden – ik zou niet dezelfde fout als mijn ouders maken – maar het was verstandiger geweest als ik eerder was vertrokken. Er werd nog een meisje geboren, maar de verstandhouding tussen mij en mijn ex was inmiddels ronduit slecht. “Toen de kinderen iets groter waren, ontdekte ik dat ik ook op een ándere manier met vrouwen kon omgaan. Ik had inmiddels een baan bij de VPRO en moest iemand in dienst nemen die buitenlandse films zou inkopen. Dat was mijn huidige vrouw. Zelfverzekerd, eigenzinnig, iemand die haar eigen plan trekt. Ze had al een zoon uit een eerder huwelijk. We kregen een relatie die ik eerst geheim hield, daarna verbrak en weer opnieuw aanging… ik wilde gewoon niet toegeven aan het idee dat ik had gefaald. Pas toen de echtscheiding door mijn ex werd aangevraagd, kon ik verder. Mijn vrouw en ik kregen samen nog twee jongens. We vormen met z’n allen nu al jaren het gelukkige gezin dat ik ooit voor ogen had.” “Tot mijn zestiende heb ik licht crimineel gedrag vertoond. Inbreken vond ik spannend. Dag en nacht. Brommers jatten. Geld pikken uit mijn vader portemonnee. Ik deed al die dingen samen met een jongetje van de overkant – ja, een zoon van de man met wie mijn moeder ervandoor was gegaan – maar hield ermee op toen hij op een dag werd gearresteerd. Dat was voor mij het seintje om ermee op te houden. Ik zag ineens voor me hoe het van kwaad naar erger zou gaan en zo lijkt zijn leven ook te zijn verlopen; hij werd een tijd in de gaten gehouden door jeugdzorg, maar kwam toch in het criminele milieu terecht. Jaren geleden kwam ik zijn broer tegen, die me vertelde dat het slecht met hem was afgelopen. Wat dat precies betekende, heb ik niet meer gevraagd.” “Ik ben iemand die zegt waar het op staat en daar vervolgens vaak een hoop gezeik mee krijgt. Dat heeft ongetwijfeld iets met mijn jeugd te maken. Ik was als kind erg onzeker, maar ben door die succesvolle carrière steeds zelfverzekerder geworden. Het was niet langer nodig om dingen te verzwijgen of mijn mond te houden; ik had recht van spreken gekregen. Ook over mijn emoties, ja, daar heb je gelijk in, maar therapie is niks voor mij. Ik negeer die beerput liever. Als je het deksel erop houdt, stinkt het niet. Ik heb mijn verdriet overleefd. Zo voelt dat. Oké, ik ben misschien niet zo goed in het onderhouden van vriendschappen, maar ik ben zeker geen verbitterde, chagrijnige man geworden. Over het algemeen ben ik behoorlijk opgewekt en vrolijk.” “Daar heb ik helemaal geen last van. Ik hoef niet iemand anders te zijn, heb geen belangstelling voor andermans spullen en slechte recensies interesseren me geen drol. Mijn werkdrift is ongetwijfeld een calvinistisch trekje dat ik van mijn vader heb geërfd, maar ik doe het niet om iets te bewijzen of zo… nou ja, oké dan, een beetje, misschien. Het is waarschijnlijk een combinatie van die twee dingen: gezien willen worden en geen tijd willen verknoeien. Ik blijf nergens in hangen, ben altijd bezig met de volgende stap. ’t Is een beetje zoals met dit gesprek: erg leuk allemaal – heel benieuwd wat je hier van gaat maken – maar ik moet nu echt weer iets gaan doen.”</p>]]></description>
      <guid>https://www.trouw.nl/cultuur-media/filmproducent-burny-bos-het-zou-jammer-zijn-als-ik-nu-doodging-want-ik-wil-nog-zo-veel-doen~b09be599/</guid>
      <pubDate>Sun, 18 Dec 2022 00:00:00 +00:00</pubDate>
    </item>
    <item>
      <title><![CDATA[Schrijver Judith Maassen: Het lijkt een tendens om mensen die we eerst hebben verafgood van hun sokkel af te trekken]]></title>
      <description><![CDATA[<p>Schrijver Judith Maassen (59) bewandelt een hobbelig pad. Ze verloor veel geliefden, raakte bij een brand haar inboedel kwijt en heeft een oogziekte die alleen maar erger wordt. En toch. Ze is gelukkig in de liefde, heeft een ‘superlieve’ broer en schrijven maakt haar blij. ‘Eigenlijk heb ik in mijn leven ontzettend veel geluk gehad.’ “Er is geen Grote Tegenstander met kwade bedoelingen, maar er is ook geen God die het beste met mij voor heeft. Ik geloof in de totale onverschilligheid van de wereld. En dan heb ik het niet over emoties – mensen zijn wel degelijk met elkaar begaan – maar over het feit het leven gewoon doorgaat, wat er ook gebeurt. Rudy, mijn broertje, stierf op zijn zestiende aan leukemie. Ik zie nog voor me hoe wij achter de lijkwagen aan door de winkelstraat van het dorp reden. Hoe konden al die mensen gewoon hun boodschappen doen terwijl Rudy daar dood in die kist lag? ‘God neemt de liefste mensen het eerst’ zeiden ze. En: ‘Je weet niet wat hem allemaal bespaard is gebleven.’ Goed bedoeld, ongetwijfeld, maar die antwoorden hadden op mij een averechtse uitwerking. In eerste instantie werd ik vooral héél kwaad op iedereen die zich klootzakkerig gedroeg, dan dacht ik: waarom kunnen we mensen niet inruilen? Laat die lui doodgaan en breng Rudy weer tot leven! Die agressie is gezakt, maar je moet me hier niet al te veel vragen over stellen. Soms denk ik: wás er maar een God om mijn woede op te richten. Nu moet ik genoegen nemen met het toeval. Alles is één grote toevalligheid.” “Het lijkt een tendens om mensen die we eerst hebben verafgood van hun sokkel af te trekken. Ik merk dat ik het heel vervelend vind om te zien hoe de Volkskrant zo’n verhaal over Matthijs van Nieuwkerk op de voorpagina zet en hoe iedereen er vervolgens op geilt dat hij, juist hij, zich op de werkvloer heeft misdragen. De voorbeelden die worden genoemd zijn hartstikke fout hoor – daar heb ik het niet over – maar Matthijs wordt nu, met al zijn talent, wel erg gemakkelijk als de kwaaierik weggezet. Het doet me een beetje denken aan het verhaal van meneer Ellemeet, uit Minoes. Hij is de man met het geld, de grote weldoener, tot het hele dorp zich van hem afkeert. Dat vind ik een naar trekje in mensen: het vermogen om, van het ene op het andere moment, helemaal om te klappen.” “Kurt Vonnegut heeft geschreven: ‘There’s only one rule that I know of, babies – God damn it, you’ve got to be kind.’ Door het op die manier te zeggen, met zo’n vloek erbij, wordt het minder zoetsappig. Niet ‘laten we alsjeblieft lief zijn voor elkaar’, nee, gewoon: be kind. Wie je ook bent en waar je ook in gelooft.” “Vanwege mijn ogen – ik heb maculadegeneratie en kan niet goed scherpstellen – probeer ik steeds omstandigheden te creëren waarin ik niet de hele tijd hoef te zoeken. Tegen mensen die ik vaker tegenkom, zeg ik van te voren: ‘Ik zal je op straat niet herkennen’. Dat is geen onwil of arrogantie, ik kan gewoon geen oogcontact maken. Het is verschrikkelijk vermoeiend, dus in die zin zou je kunnen zeggen dat ik meer dan ooit de sabbatsrust in ere wil houden. De ziekte is progressief, uiteindelijk zal ik alleen nog licht en donker kunnen onderscheiden, maar goed, er is niets aan te doen dus waar moet ik me dan druk om maken? Op mijn beste momenten denk ik: tot mijn zesenveertigste – toen begon het zo’n beetje – heb ik goed kunnen zien, nu krijg ik nog een groot deel van mijn leven waarin ik op mijn andere zintuigen ben aangewezen. Wat gaat er gebeuren? Zal ik meer gaan ruiken? Beter gaan horen? Interessant.” “Hier moest ik vannacht ineens aan denken: nadat mijn vader het graf van mijn moeder in orde had gemaakt, kondigde hij aan geen vader meer te willen zijn en dat hij naar Thailand zou vertrekken. ‘Ik heb die rol nu lang genoeg gespeeld,’ zei hij. Ik kon het niet geloven. Ik was al negenendertig, maar toch: mijn vader, die me vroeger altijd kwam toedekken, die kwam vragen wat er aan de hand was als ik moest huilen, de vader die eigenlijk een soort moeder voor me was geweest, stópte ermee? We probeerden hem nog tegen te houden. Moesten we, eerst na de dood van Rudy en nu die van mijn moeder, als gezin niet bij elkaar blijven? Nee. Hij ging. Op een dag, zo’n twee jaar later, belde hij me vanuit Thailand: ‘Ik moet je iets vertellen. Ik heb slokdarmkanker en ik word volgende week geopereerd.’ ‘Dan kom ik naar je toe,’ zei ik en heb als de wiedeweerga een ticket geboekt. Mijn broer Theo kwam een paar dagen later. Mijn vader had inmiddels een vriendin – een oudere vrouw – die met allerlei familieleden op hun hurken in die ziekenhuiskamer zat. Zij maakte allerlei soepjes voor hem klaar, ze waren duidelijk erg op elkaar gesteld. Na de operatie nam de dokter ons mee naar de gang en vertelde dat er niets meer aan te doen was. Terug in de kamer zei mijn vader, nog half onder zeil maar toch alert: wat heeft hij gezegd? We vertelden hem de waarheid. Ik zag heel even de schrik in zijn ogen, maar hij hernam zich vrij snel en zei: ‘Oké.’ Hij wilde daar blijven, maar wij wisten hem ervan te overtuigen dat hij beter mee naar huis kon komen. Theo ging vooruit om het huis in orde te maken. Ik vertrok samen met mijn vader nadat we al zijn spullen aan de Thaise vriendin hadden gegeven. ‘Als ik niet meer zelf naar de douche kan,’ zei hij, ‘is het klaar.’ Binnen een paar weken was het al zo ver. Op een maandagochtend zei hij tegen me: ‘Woensdag komt de dokter’. Het was een aardige man, hij had alle tijd voor ons. Mijn vader zei dat hij graag lekker wilde gaan liggen en Theo en ik kropen bij hem in bed. Theo voor, ik achter en mijn vader in het midden. Als drie lepeltjes lagen we daar. Heel rustig en tevreden. En zo ging hij dood. Het was moeilijk om op te staan – vanaf dat moment werd het lichaam ineens een lijk – maar het is wel een mooi einde geweest. Toch speelt die ene opmerking nog steeds door mijn hoofd. Ik wil geen vader meer zijn. Wat heeft hij daar nou precies mee bedoeld? Na Rudy’s dood is mijn moeder zo’n beetje uit gegaan. Voor die tijd was ze een leuke, gekke vrouw geweest met een stralende lach. Ze wilde graag actrice worden. Aktrieze, zei ze zelf altijd. Maar na Rudy’s dood zat ze vaak uren voor zich uit te staren. Ik denk dat er veel op mijn vader schouders terecht is gekomen, vooral ook in de laatste jaren van mijn moeders leven toen hij haar, met z’n bijna blinde hoofd – hij had dezelfde ziekte als ik – iedere dag een injectie tegen trombose moest geven. Toen ze uiteindelijk, op haar 66ste, aan kanker overleed, heeft hij waarschijnlijk gedacht: nu wil ik nog iets leuks, voor mezelf. Hij zou haar tweeëneenhalf jaar overleven.” “Immanuel Kant heeft ooit het categorisch imperatief bedacht: men moet altijd handelen volgens een regel waarvan men zou willen dat het een algemene wet is. Dus nee, niet doden. En dan maar hopen dat je nooit in de verleiding zult komen om het wél te doen.” “Menno zat bij mij op de Schrijversvakschool. Ik vond het meteen zó’n vervelende jongen, maar op een of andere manier veranderde dat gevoel in de overtuiging dat ik nog nooit zo verliefd op iemand was geweest. Na een uit de hand gelopen vergadering van de redactie van een literair tijdschrift dat hij had opgericht, strandde ik ’s nachts op het station van Utrecht. Ik boekte daar een hotelkamer en besloot Menno te bellen. Het móest, ik kon niet anders. En toen bleek hij dus hetzelfde voor mij te voelen: hij was alleen maar met dat tijdschrift begonnen om mij te kunnen ontmoeten. De volgende ochtend reisde ik door naar Nijmegen om mijn man – ja, ik was al jaren getrouwd – te vertellen dat ik verliefd was op een ander. ’O, dat komt goed uit,’ zei mijn ex, ‘ik namelijk ook!’ Eerst was ik helemaal verbijsterd – wat krijgen we nou? – maar het maakte de scheiding uiteindelijk toch makkelijker. Menno en ik zijn twaalfeneenhalf jaar samen geweest. Door de dood van Rudy was ik al intenser gaan leven; ik zou niet zomaar iets stuk maken omdat er al zoveel vanzelf kapot kon gaan. En ik weet nog dat ik ’s ochtends vroeg, als ik hem in de keuken het ontbijt hoorde klaarmaken, dacht: luister hier goed naar want er komt een moment waarop die geluiden niet meer zullen klinken. Alsof ik iets voorvoelde. Menno had een gen-deficiëntie dus de kans op kanker was bij hem groter, maar de uitslag na een ziekenhuisbezoek kwam toch als een enorme schok: hij had alvleesklierkanker, met nog een paar maanden te leven. Ik ben zo kwaad geweest! Héél even op Menno, op de ziekte zelf, maar ook op de vrolijke mensen die ik vanuit de keuken kon horen lachen. Een soort gelach uit de hel, zo klonk het. Ik weet nog dat ik op een gegeven moment aardappels en uien ben gaan gooien om ze stil te krijgen. Na een paar jaar kwam ik Bart tegen. We waren van meet af aan heel open naar elkaar toe. Stapje voor stapje zijn we dichter bij elkaar gekomen. Eén van de dingen die je in een liefdesrelatie probeert te doen is de ander een heel bijzondere positie geven. Dat gaat niet vanzelf, zeker niet als er een dode ex-geliefde in het spel is. Menno en ik hebben, door zijn ziekte, alle hoeken van de relatie verkend. Plekken waar Bart en ik, in de twaalf jaar die we nu samen zijn, nog niet zijn geweest. Soms vraag ik me af hoe het verder zou zijn gegaan als Menno was blijven leven. De kans bestaat dat we het toch niet gered zouden hebben samen. Of zeg ik dat om mezelf te troosten? Hoe dan ook: een nieuwe liefde had ik niet voor mogelijk gehouden, maar met Bart bleek dat te kunnen.” “Na mijn scheiding verhuisde ik van Nijmegen naar Amsterdam. In de Spuistraat werden kamers te huur aangeboden. Het bleek een bordeel te zijn. Gelukkig was de etage erboven nog vrij. In de zomer van 2000 werd ik, heel vroeg in de ochtend, wakker van een enorme knal. Een van de meisjes had ruzie met haar pooier en hij had een brandbom bij haar naar binnen gegooid. Mijn kat, die normaal gesproken op het voeteneind lag, was nergens te vinden. Aan weerszijden van mijn bed begon inmiddels zwarte rook omhoog te komen. Ik schreeuwde om de buren wakker te maken, belde 112, nam de poezenmand onder mijn arm en holde naar buiten. Daar stond ik, in mijn pyjama, te kijken hoe het hele pand af fikte. Het was zo surreëel. Later hebben wij, bewoners en omwonenden, ons verzameld op het politiebureau aan de Nieuwezijds waar ik, heel lief, apart werd genomen omdat ze moesten vertellen dat mijn kat helaas in de brand was omgekomen. Dagboeken, kleren van Rudy die ik nog weleens droeg, mijn complete bibliotheek: ik was alles kwijt. Gestolen, zou je kunnen zeggen, door de pooier die later ook is veroordeeld maar natuurlijk geen cent te makken had. Ik kon me redelijk snel bij die situatie neerleggen; het had ook wel iets fris om met een schone lei te beginnen. Het gekke is alleen dat ik nog altijd die oude boekenkast in mijn hoofd heb. Soms zoek ik een boek om er pas na een kwartier achter te komen dat het al meer dan twintig jaar geleden in vlammen is opgegaan.” “‘Niet van hier’, gaat over het meisje van een ‘importgezin’ dat haar plek probeert te vinden in een kleine dorpsgemeenschap. Het is niet autobiografisch – dat moet je er altijd bij zeggen – maar het heeft wel met mijn eigen verhaal te maken. Voor mijn elfde waren we al zes keer verhuisd. Toen we in Zijtaart gingen wonen, wilde ik bij de dansmariekes. Dat mocht niet van mijn vader. Vond hij ordinair. Mijn vader wist dingen, ik achtte hem heel hoog, dus als hij zei dat het ordinair was, dan móest dat wel zo zijn. Als de fanfare door de straat kwam, met de dansmariekes voorop, dacht ik: dit is dus niets voor mij, maar tegelijkertijd dreunde de muziek door mijn hele lijf en voelde ik, ergens diep van binnen, een jubel die ik nauwelijks kon onderdrukken. Die dubbelheid is gebleven; ik weet nog steeds niet precies waar ik thuis ben. Heleen, een van de personages in mijn boek, zegt dat thuis geen toestand is, maar een verlangen. Dat klopt wel, denk ik. Al vraag ik me, nu we er zo over hebben, ineens af of dat waar ik zo naar verlang ooit wel heeft bestaan.” “Eigenlijk heb ik in mijn leven ontzettend veel geluk gehad. Oké, wel veel doden misschien, maar ik ben erg blij dat ik ben gaan schrijven, bijvoorbeeld. Dat ik een geliefde heb. En een superlieve broer. Echt, ik ben heel ge… zeg, je gelooft me toch wel? Ik kan je ogen niet zien, dus misschien zit je me nu wel heel meewarig aan te kijken. O, liefdevol? Dat is fijn om te horen.” Judith Maassen (Oegstgeest, 1963) studeerde rechten en literatuurwetenschap in Nijmegen en Londen en is sinds 2004 de impresario van haar broer Theo. In 2019 debuteerde zij met Het nabestaan van Anna Portier. Deze week verscheen bij uitgeverij Querido haar tweede roman Niet van hier.</p>]]></description>
      <guid>https://www.trouw.nl/leven/schrijver-judith-maassen-het-lijkt-een-tendens-om-mensen-die-we-eerst-hebben-verafgood-van-hun-sokkel-af-te-trekken~bc3cfcf0/</guid>
      <pubDate>Sat, 3 Dec 2022 00:00:00 +00:00</pubDate>
    </item>
  </channel>
</rss>
