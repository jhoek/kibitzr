<?xml version="1.0" encoding="utf-8"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[Schrijfster Anne-Gine Goemans kreeg haar hele jeugd te horen dat ze dom en lelijk was]]></title>
      <description><![CDATA[<p>I Gij zult de Here uw God aanbidden en hem liefhebben met geheel uw hart, geheel uw ziel en met al uw krachten “Mijn moeder is streng katholiek opgevoed, mijn vader minder. We gingen tijdens de feestdagen naar de kerk, maar toen het huwelijk van mijn ouders sneuvelde, bleef er van het geloof nog maar weinig over. “Binnen de familie gold de scheiding lange tijd als iets waar je je heel erg voor moest schamen. En met ons, de kinderen, kon het vanwege die schande alleen maar slecht aflopen. Het katholieke geloof ging me al snel tegenstaan, maar door mijn lieve, ruimdenkende oudtante, tante Trientje, een non die in het klooster in Heemstede woonde, voelde ik me toch uitverkoren, beschermd. “Ze is altijd in mijn leven gebleven. Haar foto – met kap, ik heb haar nooit zonder gezien – hangt boven mijn schrijftafel. Als ik me zorgen maak, of ergens bang voor ben, richt ik me in mijn gebed tot tante Trientje.” II Gij zult de naam van de Here, uw God, niet zonder eerbied gebruiken “Rond mijn veertigste, toen ik met van alles en nog wat worstelde, kwam Cursus in wonderen (de uitgave van een manuscript dat Helen Schucman tussen 1965 en 1972 schreef, red.) op mijn pad. Het is een diep spiritueel boek waarin je de naam van God kunt vervangen door een willekeurig ander woord. Het leert je op een andere manier naar jezelf en de wereld te kijken. Bijvoorbeeld hoe je jarenlang op hetzelfde akkertje ploegt, vasthoudt aan definities van jezelf die gebaseerd zijn op het verleden en vergeet te kijken naar wie je bent op dit moment.” III Gij zult de dag des Heren heiligen “Eerst deed ik dagelijks een oefening uit Cursus in wonderen, maar inmiddels ligt het boek weer stof te verzamelen. Het is misschien een beetje zoals met bidden: zodra het beter gaat, haak ik af. Ik luister in de auto wel altijd naar podcasts van inspirerende sprekers, zoals Eckhart Tolle. “Eckhart Tolle die over deze ontmoeting zou zeggen: dit doet ertoe, dat wij hier zitten met z’n tweeën en contact maken. Meer is het niet. Hier, nu. Wie weet krijg jij straks een ongeluk met je motor of rijd ik op weg naar mijn lezing in Meppel wel tegen een boom, en dan … ja, oké, afkloppen.” IV Eer uw vader en uw moeder “Het huwelijk van mijn ouders was al jaren stuk. Ik heb niet één leuke herinnering aan hen samen. Er was altijd ruzie. Wat ik voor me zie is hoe ze rondjes om het huis holden, mijn vader achter mijn moeder aan. Hij sloeg haar soms. En mijn broer… mijn broer zou later, toen we hier, achter in de tuin mijn vaders as verstrooiden, zeggen: ‘Niemand heeft me zo hard geslagen als hij’. “Als ik het al durfde mijn vader op zijn gedrag aan te spreken, reageerde hij met verhalen over kanker, dat hij ernstig ziek was en niet lang meer te leven had, of dat hij zelfmoord ging plegen. ‘Ik ga nú naar Zandvoort en loop de zee in!’, riep hij dan en reed weg, mij huilend achterlatend. Meestal kwam hij na een paar uur weer thuis en deed hij alsof er niets aan de hand was. “Hij richtte zijn agressie niet op mij, maar had er wel lol in me in het gezelschap van anderen te kleineren. Als hij mijn oudere zus en mij aan iemand voorstelde, zei hij: ‘Dit is Eline, toekomstig advocaat. En dat Anne-Gine, die wordt later werkster.’ Ik was dom. En lelijk. Dat kreeg ik regelmatig  te horen. Omdat het ‘grapjes’ waren, lachte ik een beetje met hem mee, maar ik geloofde het ook. “Ik was een hartstikke slim kind, maar wilde naar de huishoudschool omdat ik dacht dat ik helemaal niks kon. Ja, ik kon anderen aan het lachen maken. Door gek te doen wist ik ook zijn aandacht te trekken. Ik had nul eerbied voor mijn vader, maar ik hunkerde wel naar zijn liefde, zijn erkenning. “Mijn moeder zag mij toch wel, voor haar hoefde ik minder m’n best te doen. Ik ben pas veel later gaan inzien hoe zij alles probeerde goed te maken terwijl hij de boel voortdurend wist te ondermijnen. Toen ik veertien was zijn we eindelijk bij hem weggegaan en heeft mijn moeder het gezin, met het salaris dat ze als verpleegkundige verdiende, erdoorheen getrokken. Het enige wat ik haar kon verwijten was dat ze mijn vader niet eerder had verlaten. “Ik ben altijd bang geweest om te worden zoals mijn ouders. Toen Lucy, onze oudste, werd geboren, was John meteen vader. Ik lag in het ziekenhuis en dacht: What the fuck heb ik gedaan?, terwijl hij buiten liep en op de besneeuwde daken van alle auto’s haar naam schreef. “Dat het met mij en het moederschap tóch goed is gekomen, komt doordat ik mijn angst heb durven uitspreken, nergens voor ben weggelopen, maar ook doordat we onze kinderen in vrijheid hebben opgevoed. Ze mochten zijn wie ze waren. “Mijn vader heeft na de scheiding een rommelig leven geleid. Hij deed zich rijker voor dan hij was, maakte schulden, kon … kon heel vaak, zomaar ineens bij ons op de stoep staan. Meestal deden we open. Ook mijn moeder. Ze heeft nooit slecht over hem gesproken. Dat is misschien ook wel een kant van haar katholieke opvoeding: je blijft, hoe dan ook, voor elkaar zorgen. “Toch dacht ik, toen mijn zus me in de zomer van 2016 op mijn vakantieadres belde om te zegen dat mijn vader een hartaanval én een hersenbloeding had gehad: ik kom niet terug, laat hem maar doodgaan. Tot ik begreep dat zij er dan alleen voor zou staan – mijn broer was naar Amerika verhuisd, zo ver mogelijk van zijn moeilijke jeugd vandaan – en besloot toch mee te helpen in de verzorging. We kwamen erachter dat hij tonnen schuld had gemaakt, verkochten zijn appartement en saneerden deels zijn schuld. “Na een paar jaar bleek dat hij aan alzheimer en vasculaire dementie leed. Hij werd opgenomen in een verpleeghuis, waar het al snel van kwaad tot erger ging. Hij schold bewoners en personeel regelmatig uit, werd agressief. Hij leek daarin op de vader die ik kende uit mijn jeugd. Toen een verpleegkundig specialist vroeg of hij weleens met de psychiatrie in aanraking was geweest, werd ons duidelijk dat er waarschijnlijk iets mis was met hem. Hij was geen slecht mens. Hij had gewoon een persoonlijkheidsstoornis. “Anders dan vroeger durfde ik nu wel streng te zijn als hij zich weer eens had misdragen. Dan riep hij: ‘Kutwijf!’ Hij wilde zelfs een keer in z’n vieze luier achter me aan komen, maar de verpleging stond letterlijk achter me. “Tegen het einde van zijn leven kwam mijn broer langs om afscheid van hem te nemen. Het eerste wat mijn vader zei was: ‘Zo, hebben ze jou ook weer even vrijgelaten?’ Mijn broer verbeet zijn ergernis en antwoordde: ‘Ik hou van je.’  Mijn vader keek hem zwijgend aan en zei niets terug. Toen mijn moeder hoorde wat er was gebeurd, besloot ze nooit meer bij haar ex-man langs te gaan.” V Gij zult niet doden “Zijn laatste jaar was mensonterend. Alleen maar verdriet en poep. Overal poep. Vallen, gat in z’n kop, schreeuwen, bijten, slaan en huilen. Het is pappen en nathouden in zo’n verpleeghuis; je blijft eindeloos leven. Pillen tegen diabetes, zó’n cholesterolpil, elke dag.  Op het laatst woog hij nog maar 35 kilo, maar ingrijpen mocht niet. “Ik heb geprobeerd hem dood te kijken. Ga dood. Ga toch dood… Tegen mijn zus:  ‘Zullen we een kussen op zijn hoofd duwen?’ ‘Doe jij het?’ ‘Nee, ik durf niet’. Mijn moeder had het willen doen, voor ons. Als katholiek! Ze had ons acht jaar zien worstelen met die man, daar had ze, voor haar dochters, een einde aan willen maken. “We moesten voor wat extra morfine en angstremmers eindeloos op een arts wachten, iemand van de dichtstbijzijnde huisartsenpost, omdat de verpleegkundigen die medicatie niet zomaar mochten verstrekken. En toen was het eindelijk voorbij. Ik heb nooit geweten dat de dood zo lelijk kon zijn.” VI Gij zult geen onkuisheid doen “De zoon die mijn opa met zijn tweede vrouw – een echte godsdienstfanaat –  kreeg, werd tijdens seksuele voorlichting op school uit de klas gehaald. Het dakraam van zijn zolderkamer was witgeschilderd omdat er bij de buren in de tuin weleens meisjes in bikini’s lagen… Die jongen is totaal verknipt geraakt. “Zo’n tien jaar geleden werd hij opgepakt voor onlinepedofilie, een groot grooming-verhaal, heel ziek. Hij had al een jaar in voorarrest gezeten toen hij, in afwachting van hoger beroep, werd vrij gelaten. Vanwege de wachtlijsten en de corona-epidemie, die er nog tussendoor kwam, duurde het minstens acht jaar voordat zijn zaak in behandeling kon worden genomen. “In die tijd was hij gescheiden, had weer een baan en een nieuwe geliefde. Toen de zaak eindelijk voorkwam, moest hij nóg vier jaar de gevangenis in. Die gedachte was voor hem ondraaglijk. Twee jaar geleden heeft hij, op z’n 58ste, zelfmoord gepleegd. Mede dankzij de streng katholiek leer.” VII Gij zult niet stelen “Je zou misschien denken dat ik me bestolen heb gevoeld – bestolen van mijn lichtheid, mijn vrolijkheid of mijn zelfvertrouwen – maar ik was óók een heel blij kind en ik zie vooral dat alles wat nadelig en slecht was me uiteindelijk juist rijker en sterker heeft gemaakt. Toen mijn zoon Dhr. weigert zorg had gelezen, zei hij: ‘Mam, ik wist helemaal niet dat jij zo’n kutjeugd hebt gehad. Nooit iets van gemerkt.’  En meteen daarna: ‘Wat eten we?’” VIII Gij zult tegen uw naaste niet vals getuigen “In mijn journalistieke werk probeer ik de waarheid aan het licht te brengen, leugenaars te ontmaskeren, maar in mijn romans is het vaak alleen de aanzet van het verhaal. Zo werd Glijvlucht uit activisme geboren. We demonstreerden hier, in Spaarndam, tegen de aanleg van de vijfde baan voor Schiphol. Er werd gezegd dat er niet over ons dorp zou worden gevlogen, maar toen ik voormalig Schipholbaas Cerfontaine als een soort paus het asfalt zag kussen, wist ik: dit gaat niet goed. “En het ging niet goed. We zijn gewoon genaaid en de aanvliegroute werd pas na jaren van protest aangepast. Tegen dat onrecht was ik ten strijde getrokken, maar in Glijvlucht’ wordt die hele geschiedenis van meerdere kanten belicht. Dat is veel interessanter, evenwichtiger. “Ik wil sowieso niet alleen maar zo’n boze, ernstige actievoerder te zijn. Er is ook humor nodig. Bij ons op de wc hing heel lang een striptekening van Kamagurka met de tekst: ‘Ernst is te makkelijk’.” IX Gij zult geen onkuisheid begeren “‘Om in Wondermond over misbruikte vrouwen te kunnen schrijven, ben ik gaan onderzoeken wat mezelf is overkomen toen ik acht jaar oud was. Ik had er niet eerder iets over in het openbaar gezegd, maar toen ik bezig was met Dhr. weigert zorg, waarin ik op een kale manier, aan de hand van rapportages, het leven van mijn vader blootleg, dacht ik: waarom zou ik hierover blijven zwijgen? Ik hoef me toch nergens voor te schamen? Bovendien speelt mijn vader in dat verhaal een belangrijke rol: hij kwam voor zijn dochter op. “Het gebeurde op het landgoed naast ons huis. Er was een oude, dikke man die vaak in z’n Simca naar een visplek reed. We waren bang voor hem. Dus toen ik een keer met een vriendinnetje daar in de buurt speelde en zijn auto aan zagen komen rijden, verstopten we ons snel in de bosjes. Hij zag ons, gebaarde dat we tevoorschijn moesten komen en zei tegen mij dat ik me moest uitkleden. “Ik droeg een Oshkosh-tuinbroek. Dat weet ik nog. Dat hij aan en in me zat. En dat we het thuis vertelden en mijn vader zijn auto dwars op de oprit zette om te voorkomen dat die man ervandoor kon gaan, en dat hij hem begon te slaan maar gelukkig op tijd moest stoppen omdat de politie inmiddels was gearriveerd. “De man was eerder veroordeeld voor pedofilie en ging, nadat ik aangifte had gedaan – heel beschamend, dat weet ik nog – opnieuw de bak in. “Een paar maanden later zagen we hem gewoon weer in die Simca over het landgoed rijden. Dat zorgde misschien wel voor meer schaamte dan de ‘aanranding’ zelf; dat alles gewoon doorging, alsof er niets was gebeurd. Er werd thuis ook helemaal niet meer over gesproken. “Voor mijn zelfbeeld is het funest geweest. Het was vlek op vlek: een vader die me dom en lelijk noemde, misbruik waarover niets meer werd gezegd … ik was als puber destructief, zocht altijd het gevaar op. Het had makkelijk de verkeerde kant op kunnen gaan. Dat het niet is gebeurd, komt doordat ik een vechter ben, doordat mijn moeder in mij bleef geloven en ik door anderen – mijn leraar Nederlands, meneer Beliën – werd gezien. “Ik weet nog precies wat ik dacht toen ik in 2008 met het bronzen Anton Wachter-beeld voor het beste Nederlandse literaire romandebuut in mijn handen stond. Ik was de eerste vrouw in vierentwintig jaar die deze prijs kreeg, ik deed ertoe, maar het was vooral ook een soort diploma: nu kan iedereen zien dat ik helemaal niet dom ben.” X Gij zult niet begeren wat uw naaste toebehoort “Als ik niet word genomineerd voor de longlist van een literaire prijs, kan de gedachte ‘waarom hij of zij wel en ik niet’  heel even door mijn hoofd schieten. Dan lees ik dat zo iemand bijvoorbeeld geen kinderen heeft, maar alleen maar een kat om voor te zorgen en denk, heel kinderachtig: hallo, zó kan ik het ook! “Dus ja, ik voel het wel, die afgunst. Dat mag best, af en toe. Ik ben ook maar een mens. In zo’n situatie helpt het vaak mezelf de vraag te stellen: maar als je nu nog één jaar te leven had, wat zou je dan écht belangrijk vinden?” Praten over suïcide kan anoniem bij 113 Zelfmoordpreventie: chat via www.113.nl, bel 113 of bel gratis 0800-0113 Anne-Gine Goemans (Haarlem, 1971) is journaliste en schrijfster. Met haar debuutroman Ziekzoekers won zij in 2008 de Anton Wachterprijs. Voor haar tweede roman Glijvlucht kreeg ze de Dioraphte Jongeren Literatuurprijs 2012. In 2015 verscheen haar derde roman, Honolulu King, in 2019 gevolgd door Holy Trientje. Vorig jaar werd Wondermond uitgebracht en begin dit jaar publiceerde ze Dhr. weigert zorg, een liefdevol en ontluisterend verslag over haar dementerende vader in een verpleeghuis. Haar debuutroman Oroppa betekende meteen haar doorbraak. Safae el Khannoussi (30) is aangenaam verrast: ‘De verhalen vormen een medicijn tegen de idiote karikaturen die van migranten worden gemaakt. Fijn dat mensen begrijpen wat ik ermee wilde.’ Lees hier alle artikelen over dit thema</p>]]></description>
      <guid>https://www.trouw.nl/cultuur-media/schrijfster-anne-gine-goemans-kreeg-haar-hele-jeugd-te-horen-dat-ze-dom-en-lelijk-was~b2d58f88/</guid>
      <pubDate>Fri, 14 Mar 2025 00:00:00 +0100</pubDate>
    </item>
    <item>
      <title><![CDATA[Daan Remmerts de Vries: ‘De grote graaiers van onze tijd: dát zijn vaak de echte dieven’]]></title>
      <description><![CDATA[<p>I Gij zult geen andere goden voor mijn aangezicht hebben “Vroeger, toen we in Amstelveen woonden, stak ik als kleuter met mijn driewieler de Amsterdamseweg over naar de Van Speykschool, waar ik de deur open wrikte en de hal inliep om daar te gaan kijken naar een snoek die, door een gouden licht van boven beschenen, in een groot aquarium ronddreef. Die snoek was een soort godheid voor me, een wezen waar ik mee communiceerde – tot een van de meesters of juffen me in de gaten kreeg en mijn moeder belde die me dan voor de zoveelste keer moest komen ophalen. “Iets van die herinnering is terechtgekomen in Ergens, dichtbij. Een meisje, dat eigenlijk naar school moet, maakt een gat in het ijs en komt in contact met een vis. Het is het moment waarop haar buiten- en binnenwereld elkaar raken. Ze komt tot rust en voelt zich getroost. Dat gevoel krijg ik nog altijd als ik naar dieren kijk: dit bestaat gelukkig nog.” PrijzenDaan Remmerts de Vries (Leeuwarden, 1962) debuteerde in 1990 als kinderboekenschrijver met Zippy en Slos. Hij illustreerde meer dan dertig boeken. Remmerts de Vries won twee keer de Gouden Griffel, een keer de Gouden Lijst en – in 2021 – de Theo Thijssenprijs. Onlangs verscheen bij uitgeverij HarperCollins Ergens, dichtbij, een poëtisch verhaal voor alle leeftijden over verbondenheid, vrijheid en de kracht van de stilte, verbeeld met schitterende tekeningen. “Ik herinner me een reis naar de jungle van Kanha, India, waar ik een tijger wilde zien. We stonden op een berg en overal, zo ver als ik kon kijken, was bos, kilometers en kilometers: alleen maar bos. Geen windmolens, geen elektriciteitsmasten, geen schoorstenen waar rook uit kwam, nee, niks anders dan die overweldigende natuur. Op die momenten vergeet ik voor even hoe ellendig het met de aarde is gesteld want: dit bestaat nog, denk ik dan. Goddank.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Hier, in de voorkamer van mijn atelier, staat een heel oud beeld van Sint Antonius, meegenomen door mijn opa uit een of andere Duitse middeleeuwse kerk die al half was ingestort. Ik praat weleens met Antonius, vraag of-ie de wereld niet wat beter kan maken en zo. Hij hoort me, jazeker – soms zie ik hem vanuit mijn ooghoek naar me seinen – maar ik denk dat ik, via dat beeld, vooral probeer een sfeer van vroeger op te roepen. “Mijn grootvader was archeoloog en kunstschilder, bevriend met Esscher. Een keurige man, grijs pak, nette hoed, die tijdens een wandeling door het plantsoen altijd naar de grond keek en dan ineens een pijpenkop of een bijzondere scherf opraapte. Bij hem thuis hing een tekening van Vincent van Gogh boven de eettafel – een laantje in Nuenen – die later, helaas, voor te weinig werd verkocht… “Ik kan jolig zijn, alles van een afstandje bekijken en lachen om de belachelijke dingen die ik nú weer heb gedaan, maar als ik terugdenk aan die tijd kan ik melancholiek gestemd raken. Dan zie ik mezelf niet alleen terug in de mooiste, verfijnde omgevingen, maar herinner me ook weer hoe makkelijk alles was. En zorgeloos.” III Gij zult de naam van de Here, uw God, niet ijdel gebruiken “Er is veel gaande in onze maatschappij om woedend over te zijn, maar ik loop niet mee in demonstraties en zal ook niet met een protestbord op de snelweg gaan zitten. Het enige waar ik me nog iets bij kan voorstellen is dat ik me zou laten vastketenen aan een boom… ik zou waarschijnlijk al na vijf minuten naar de wc moeten, dus dat wordt lastig, maar toch: de natuur, ja, dáár moeten we voor blijven opkomen, niet alleen voor onszelf, maar voor iedereen die na ons komt. Dat is het voornaamste: opkomen voor wat ons dierbaar is. “Waar mensen verschijnen wordt de natuur doorgaans verpest. Toen mijn ouders in 1977 hun huisje in Friesland kochten, kon mijn vader er een stuk akkerland bij betrekken dat hij vervolgens liet verwilderen. Na verloop van tijd groeiden er bomen en kwamen er steeds meer hazen, houtsnippen, wespendieven, vossen en reeën naar het landje. De tuinder die de grond had verkocht was haast in tranen toen hij dat opmerkte: dit ging helemaal mis, konden we niet ingrijpen? Nee, dit was de bedoeling. “Het is voor Nederlanders heel moeilijk om de handen in de mouwen te laten en de natuur z’n gang te laten gaan. Een tijdje geleden moesten hier in Amsterdam, op de Rozengracht, alle bomen ineens weg. Het protest van veel buurtbewoners werd niet begrepen. We kregen er toch prachtige betonnen bloembakken voor terug? Betonnen bloembakken? Sodeflikker op zeg! Zie je? Ga ik toch nog schelden.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Helaas. Ook op zondag moet ik werken. Je weet toch dat schrijvers niet veel verdienen? Het is heerlijk om te tekenen en te schrijven hoor, maar de onrust waar ik altijd last van heb, het voortdurend bezig willen blijven, wordt voor een behoorlijk deel door mijn angst voor armoede ingegeven.” V Eer uw vader en uw moeder “Mijn vader was geen man van warme omhelzingen. Die had hij thuis zelf gewoon nooit gekregen. Hij groeide op in Schoonenberg, Velsen, een groot buiten waar nu drie gezinnen wonen. Zijn moeder zat de hele dag achter de piano en zijn vader was een tabaksmakelaar die jachtpartijen hield en voornamelijk bezig was met het vermaken van de gasten. Mijn vader was een gevoelig jongetje dat vooral de gezelligheid van het keukenpersoneel opzocht. “Mijn ouders kenden elkaar al, uit Velsen, maar ze hebben pas iets gekregen toen mijn vader in Amsterdam studeerde en daar mijn moeder weer tegen het lijf liep. Ze verschilden enorm: hij was vrij cerebraal, zij veel emotioneler. Hij werd hoofdofficier van justitie, zij maatschappelijk werkster. Hun huwelijk was, vooral door de affaires van mijn vader, niet goed. Ze hebben echt geprobeerd er iets aan te veranderen, zijn vaak in therapie gegaan en uiteindelijk bij elkaar gebleven, maar mijn moeder zei aan het einde van haar leven: ik heb te weinig van je vader gekregen. “Ik herinner me momenten op de lagere school dat ik – nogal eenzaam, maar niet in staat met iemand over die gevoelens te praten - een beetje voor me uit zat te staren en dacht: alles gaat kapot. Mijn moeder zei toen regelmatig dat we samen op een flatje zouden gaan wonen. ‘Die kerel zoekt het maar uit!’ De ruzies bleven. Mijn broer en zus waren inmiddels het huis uit en ik voelde me verantwoordelijk, probeerde te bemiddelen maar dat kon ik natuurlijk niet. Daar was ik te jong voor. “Als zestienjarige heb ik hem een keer betrapt toen ik op het Amsterdamse Paleis van Justitie kwam en na enig aarzelen van de portier  werd doorgelaten naar mijn vaders kantoor, waar ik zijn secretaresse met een opgestroopte rok op zijn bureau zag zitten. Even later kwam mijn vader als een soort blijspelacteur de kamer binnen – gelukkig niet met de broek op zijn enkels – en zei, terwijl die vrouw haar kleren goed deed en ervandoor ging: ‘Ach, Daan, kom je even lunchen? Wat ontzettend leuk!’ “Ik denk niet dat hij zich schaamde, dat lag gewoon niet zijn aard. Een therapeut heeft eens tegen mijn moeder gezegd: ‘Uw man is eigenlijk een heel trouwe echtgenoot. Met vriendinnen.’ Hij is nooit van plan geweest mijn moeder te verlaten. Zo hebben ze het, op een of andere manier, gerooid met z’n tweeën. Ik denk dat hun verhuizing naar ons zomerhuis in Friesland daarbij heeft geholpen. Weg uit Amsterdam, weg uit Haarlem – waar mijn vader ook hoofdofficier is geweest – en vooral: weg van het gedoe. “Na een paar mooie jaren samen kreeg hij alzheimer. Het begon ermee dat hij dingen die een paar dagen eerder gebeurd waren vergat. Hij kon ook ineens vreselijk boos worden. Ik weet nog dat ik een keer met Melanie, mijn wederhelft, op bezoek was en dat hij ineens uitriep: ‘Kunnen die mensen niet gewoon eens opdonderen?’ Waarna hij wegliep en ons verbijsterd achterliet. Een kwartier later kwam hij weer tevoorschijn en zei, blij verrast: ‘Hee, jullie hier? Wat fijn!’ “Mijn moeder maakte zich met toenemende mate zorgen of hij na een wandeling de weg naar huis nog terug zou vinden. Na een tijdje moest hij worden opgenomen. Gelukkig wist ik een mooi tehuis, met uitzicht, voor hem te vinden. Als ik hem daar samen met mijn moeder bezocht en we een ritje met de auto maakten, was het net alsof we weer met z’n drieën op vakantie waren. Het ergst waren de momenten waarop we afscheid moesten nemen. Hij begreep niet waarom hij weer naar ‘dat huis’ werd gebracht en zei dan, met een zielig stemmetje: ‘Mag ik dan niet met jullie mee?’ “Zijn dood was in zekere zin bevrijdend voor mijn moeder, maar ze heeft hem slechts drie jaar overleefd. Op een dag botste ze op de Afsluitdijk op een vrachtwagen, raakte zwaargewond en stierf, tweeënhalve week later in een ziekenhuis. “Ik mis mijn ouders, laat dat duidelijk zijn. Ik mis ze. Allebei. Want er waren ook veel mooie, waardevolle dingen. Ik hield van hun manier van kijken, van het relativeringsvermogen van mijn vader en ben zeker beïnvloed door mijn moeders liefde voor de natuur. Ze sprak met de dieren in Friesland. Tegen een gekraagde roodstaart in de tuin: ‘Hallo! Ben je er weer? Wat fijn dat je bent gekomen, ik hoop dat je nog een tijdje blijft.’ Als we op reis waren, draaide ze zich altijd om naar de achterbank en zei tegen ons: ‘Zien jullie hoe mooi het licht hier is?’” VI Gij zult niet doodslaan “Kijkend naar het individu hoop ik altijd iets aardigs, iets goeds te ontdekken, maar er bestaan nu eenmaal ook gewetenloze mensen. Het zou misschien beter zijn als dergelijke personen zouden kunnen verdwijnen, maar daarvoor moet je niet bij mij zijn. Overigens denk ik dat je die lui niet hoeft te benijden, want waarschijnlijk gaan ze er vanuit dat iedereen net zo wantrouwend en arrogant is als zij zelf. Eigenlijk leven ze dus in een soort hel. Dat is waarschijnlijk de enige wraak die de betrouwbaren hebben: te weten dat die ander in een hel leeft.” VII Gij zult niet echtbreken “Als student heb ik aangerommeld: relaties die aan- en uitgingen, soms was iets met de één nog niet helemaal afgesloten terwijl ik met een ander over straat liep… gij zult niet echtbreken? Nou, dit soort situaties waren zeer pijnlijk. Gij zult u ruggelings in de gracht werpen om hier maar vanaf te zijn! Wat een gedoe. “Inmiddels ben ik bijna 63 en voor veel vrouwen onzichtbaar geworden, geloof ik. Ik hoef niet meer te veroveren. Bovendien heb ik, inmiddels meer dan 26 jaar geleden, de juiste vrouw gevonden. Dat is vervullend, zeker. We hebben een heel fijn leven samen.” VIII Gij zult niet stelen “Mijn vader zei over de beroepsinbrekers die in de rechtbank tegenover hem kwamen te staan soms dat het ‘bijzonder aardige mensen’ waren. In zekere zin zag hij die mannen als harde werkers met een baan. Ik kan me in die gedachtegang wel enigszins vinden. Ik heb er in ieder geval geen moeite mee dat arme mensen voedsel stelen omdat ze hun kinderen moeten voeden. De witteboordencriminelen, de grote graaiers, de neorijken van onze tijd: dát zijn vaak de echte dieven.” “Er is nóg iets wat ik van mijn vader heb meegekregen: net als hij zie ik bij alles wat er wordt beweerd meteen het tegendeel en maak daar vervolgens grappen over. Ik vertel je met plezier de waarheid, maar ik zal niet aarzelen vervolgens te relativeren wat ik zo-even heb gezegd.” “Vroeger maakte ik rare cabaretprogrammaatjes die ik voor mijn ouders in de woonkamer opvoerde. Ze lagen in een deuk, natuurlijk. Was dat bewijsdrang? De meeste mensen willen, denk ik, toch gezien en gehoord worden. Ik heb inmiddels de nodige prijzen gekregen voor mijn werk, maar ik ben óók overgeslagen zo nu en dan, en slecht of helemaal niet besproken. Natuurlijk ben ik dan weleens afgunstig. Zijn wij, schrijvers, heiligen? Nee toch? En ja, ik probeer me te richten op wat er werkelijk toe doet: vrijheid en liefde. De vrijheid om enigszins mezelf te zijn in de boeken die ik maak en de liefde, dat is het warme eiland waar ik iedere avond, na een dag hard werken in mijn atelier, weer naar terug mag keren. “Hoe is dat eigenlijk voor jou? Ik geef me hier maar bloot, de hele tijd, maar ik zou ook weleens willen weten hoe jij je staande houdt… Vind jij ouder worden niet moeilijk? Ik word angstiger, om maar iets te noemen. Angst voor lichamelijk verval. Ik doe langer over een boek – ’t krijgt daardoor meer diepgang, zeker, maar hebben lezers het geduld om hierop te wachten? Angst voor… tja, voor alles, eigenlijk. Kijk om je heen; er is genoeg om angstig van te worden. “Het komt nooit goed met de wereld, maar je kunt wel proberen er zoveel mogelijk te zijn voor de mensen in je buurt. Luisteren. Trachten te achterhalen wat anderen drijft. Dat zijn dingen die je moet leren. Ik heb daar wel een tijdje over gedaan, maar ben inmiddels een stuk minder egoïstisch dan ik vroeger was. Dat is misschien de belangrijkste vooruitgang van het ouder worden: het opgeven van egoïsme. En het opgeven van jaloezie.” Lees hier alle artikelen over dit thema</p>]]></description>
      <guid>https://www.trouw.nl/cultuur-media/daan-remmerts-de-vries-de-grote-graaiers-van-onze-tijd-dat-zijn-vaak-de-echte-dieven~b5e4a046/</guid>
      <pubDate>Fri, 28 Feb 2025 00:00:00 +0100</pubDate>
    </item>
    <item>
      <title><![CDATA[Advocaat Gerald Roethof werd beschuldigd van lekken: ‘Blij dat mijn vader het niet heeft hoeven meemaken’]]></title>
      <description><![CDATA[<p>I Gij zult geen andere goden voor mijn aangezicht hebben “Als u me vraagt of ik denk dat er meer is tussen hemel en aarde, dan is mijn antwoord: ja, véél meer dan wij kunnen zien en weten. Ik geloof niet in één schepper, niet in een hogere macht die zich met ons, stervelingen, bemoeit, maar wel in bepaalde universele waarden die je in meerdere religies terug ziet komen, voornamelijk naastenliefde. Goed met elkaar omgaan. Dat is volgens mij het uitgangspunt van elk geloof.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Hierbij moet ik vooral denken aan het social-media-tijdperk waarin mensen voortdurend valse beelden van zichzelf rondstrooien. Met behulp van allerlei filters beelden ze een leven uit dat ze lang niet altijd hebben. Ik doe daar niet aan mee, nee. Ik heb geen Instagram, geen Facebook, geen TikTok, niets. “Ik hecht oprecht veel waarde aan mijn privacy. De beeldjes die u hier achter me ziet staan, heb ik een tijdje geleden van iemand gekregen. Met deze drie aapjes – horen, zien en zwijgen – geef ik een deel van mezelf prijs: mensen vertellen me allerlei geheimen, ik hoor hen aan, ik zie hun emoties, maar ik zal, zonder de toestemming van mijn cliënten, nooit iets aan een ander doorvertellen.” III Gij zult de naam van de Here, uw God, niet ijdel gebruiken “Mijn ouders hebben me allebei het nodige bijgebracht, maar als het gaat over zelfbeheersing moet ik vooral aan mijn vader denken. Hij was ervan overtuigd dat je veel verder komt in het leven als je niet steeds al je emoties toont. Een psycholoog zou zeggen: kropt u dan niet te veel op? Zeker. Zeer goed mogelijk. Daarom móet je soms ook ontladen, maar de vraag is of dat dan gepaard moet gaan met het uiten van godslasterlijke termen en scheldwoorden. Het is de toon die de muziek maakt. Wat dit aangaat zijn we in een glijdende schaal terechtgekomen. Sommigen spreken over een ver-Wilders-ing van de maatschappij waarbij een zorgvuldig opgebouwde beschaving steeds verder lijkt af te brokkelen. We moeten weer op een nettere en beschaafdere wijze met elkaar omgaan.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Mijn doordeweekse dagen zijn gevuld met zittingen, bezoeken aan huizen van bewaring enzovoorts. Op zaterdag en zondag beantwoord ik mails, werk mijn administratie bij en sta ik mensen te woord, zoals u, nu. Het klinkt als een cliché, dat weet ik, maar toch: mijn werk is mijn hobby.  Zeker geen straf. Totaal niet.” V Eer uw vader en uw moeder “Als ik aan mijn vader denk, zie ik hem in onze tuin in Suriname staan. We waren er na de staatsgreep, toen ik acht jaar oud was, gaan wonen. Hij had een juristenkantoor en gaf politieagenten les in strafrecht. Na zijn werk was hij altijd in die grote tuin bezig. Hij plantte er van alles; dat was zijn manier van ontspannen. “Ik heb nóg een beeld van hem, uit mijn vroege jeugd in Zwolle. We vierden het sinterklaasfeest op de lagere school en alle kinderen stonden buiten, langs de kant van de weg te wachten op Sinterklaas en Zwarte Piet. Mijn vader kwam met ons aanrijden en stapte uit, om de deur van de auto die op kinderslot was, te openen voor ons. Alle kinderen begonnen toen te zingen. Ze zagen hem als Zwarte Piet. Daarop regeerde hij door wat rare sprongetjes te maken. Verschrikkelijk… Voor mij was die Zwarte Piet een domme knecht. Dom. En een knecht. Dat mijn vader daarmee werd geassocieerd vond ik héél erg pijnlijk. Ik heb er nooit met hem over gesproken en nu kan het niet meer want hij is een jaar en negen maanden geleden overleden. Ik vraag me trouwens af of hij het zelf nog geweten zou hebben. “Mijn vader maakte deel uit van de eerste golf Surinamers die in de jaren zestig, zeventig naar Nederland kwamen. Het idee was: je leeft in hún land, dus je past je maar aan. Mijn vader heeft aan den lijve ondervonden hoe het is om gediscrimineerd te worden: kinderen wilden weten of zijn huid afgaf – dat kan nog onwetendheid geweest zijn – en bij het zoeken naar een baan kreeg hij de ene na de andere afwijzing. “Ik ga niet zeggen dat mijn vader niet strijdvaardig was, maar hij was toch een stuk pragmatischer dan de mensen die hier geboren en opgegroeid zijn. Ik denk dat ik me in het verleden net zo opstelde als mijn vader, maar inmiddels kan ik putten uit eigen ervaring en voelt het alsof ik door mijn leeftijd ook meer recht van spreken heb gekregen. Ik vind dat je, op het moment dat minderheden negatief bejegend worden, daar wel iets over móet zeggen, want als je dat niet doet, wordt het op een gegeven moment door iedereen normaal gevonden. “Mijn moeder is heel ruimdenkend – anders was ze, als witte vrouw, in de jaren zestig ook niet met een pikzwarte man getrouwd – die niet in kleuren maar wel in kansen denkt. Ze vindt de verharding die optreedt in de maatschappij verschrikkelijk. Ze is kort na de Tweede Wereldoorlog geboren en begrijpt niet hoe er nu wéér groepen mensen worden uitgesloten. Toen waren het de Joden, nu zijn moslims de kop-van-jut. Daar heeft ze – en gelukkig veel ouderen met haar – enorm veel moeite mee. Tegelijkertijd is mijn moeder niet iemand die snel verbitterd raakt. “Mijn moeder is altijd de stabiele factor geweest in ons gezin. Ze heeft zes kinderen grootgebracht. Zes kinderen gevoed. Zes kinderen liefde gegeven. Zes kinderen die elkaar soms in de haren vlogen toch bij elkaar kunnen houden. Ik denk er nooit aan dat ik haar op een dag ook zal moeten missen, maar ben door de dood van mijn vader wel geconfronteerd met de eindigheid… Ik moet nu denken aan de enige musical die ik in mijn leven heb bezocht: The Lion King. Op het eind gaat de vaderleeuw dood en moet hij afscheid nemen van zijn zoon. Ik ben niet weg, zegt hij dan, ik leef voort in jou. Zo is het met mijn vader, zal het straks met mijn moeder zijn en zo ga ook ik ooit voortleven in de harten van mijn eigen kinderen.” VI Gij zult niet doodslaan “Met zo’n tien moordzaken per jaar kunt u er wel van uitgaan dat ik, professioneel gezien, behoorlijk veel mensen ken die een ander om het leven hebben gebracht. Ik geloof niet dat er één tussen zit die dat voor zijn of haar plezier heeft gedaan. Ik ben ervan overtuigd dat nagenoeg elk mens onder bepaalde omstandigheden kan doden. Is iemand die een moord pleegt per definitie een slecht mens? “Wat Jos B. betreft – u noemt hem nu, maar voor mij is dit slechts één van de vele strafzaken die ik heb gedaan (Roethof was de advocaat van Jos B., die op 28 januari 2022 werd veroordeeld tot een gevangenisstraf van 16 jaar voor de moord op de 11-jarige Nicky Verstappen in 1998, AV) – moet ik zeggen dat het me door velen niet in dank werd afgenomen dat ik zijn verdediging op mij nam. “Ik heb enorm veel haatmails gekregen, al kon me dat nooit iets schelen. Mijn insteek was: een mogelijk onschuldige man de grootst mogelijke kans op vrijspraak geven. De kwestie is dat meneer B., nog vóór de rechtszaak van start ging, al door veel mensen schuldig was bevonden. Dat was voor mij de trigger om extra hard voor hem te werken. Misschien heeft mijn voorkeur voor het bijstaan van de underdog wel iets te maken met het feit dat ik weet hoe het voelt om in een bepaalde hoek geplaatst te worden. “Op het moment dat je een zaak aanneemt, mag de vraag of iemand wel of niet schuldig is niet relevant zijn, maar het is voor iedere advocaat wel de grootste nachtmerrie als iemand die je onschuldig acht uiteindelijk tóch veroordeeld wordt. Of ik nog steeds geloof dat meneer B. onschuldig is? Laat ik het zo zeggen: de hoogste rechter heeft gezegd (uitspraak Hoge Raad in cassatie, 26 september 2023, AV) dat de veroordeling in stand behoort te blijven, maar het is voor mij wel een zaak waar je altijd vraagtekens bij kunt blijven plaatsen. “Ik denk dat het vanwege de matige bewijslast een dubbeltje op zijn kant was. Een vrijspraak zou mij niet hebben verbaasd. Helaas is mijn overtuiging van geen belang; de rechter heeft zijn oordeel uitgesproken en gezegd dat meneer B. schuldig is. Dat is de juridische werkelijkheid waar we het mee moeten doen. “Toch sluit ik niet uit dat in de toekomst nog gepoogd gaat worden extra argumenten te verzamelen die voor een herziening van het proces kunnen zorgen. Of ik daar zelf bij betrokken zal zijn weet ik niet. Meneer B. is officieel niet langer mijn cliënt, maar we hebben door de vertrouwensband die is opgebouwd zo af en toe nog wel contact en ik zou het hem gunnen dat er over een aantal jaren nog eens naar zijn zaak gekeken wordt.” VII Gij zult niet echtbreken “Ooit overwoog ik met de moeder van mijn eerste kind te trouwen, maar toen er na dertien jaar een einde kwam aan onze relatie – een breuk die om meerdere redenen niet prettig was – bedacht ik dat het nóg meer gedoe zou hebben gegeven als ik wel met haar in het huwelijk was getreden. “Je mag nooit ‘nooit’ zeggen, maar ik denk niet dat ik met mijn huidige partner zal trouwen. Niet voor de buitenwacht, in ieder geval. Ik ben iemand die eerst de kat uit de boom kijkt, maar áls ik eenmaal in een relatie ben gestapt, is die ander de beste, de liefste, de geweldigste partner die ik ooit kon krijgen. Als we het over trouw hebben, dan ben ik dat door er altijd voor haar te zijn, door er alles aan te doen om te voorkomen dat haar iets vervelends overkomt. “Als het over overspel in het algemeen gaat – in mijn huidige relatie is daar volstrekt geen sprake van – dan vind ik dat volwassen mensen mogen doen wat ze willen, met de kanttekening dat ze ervoor moeten zorgen dat ze de ander op geen enkele manier beschadigen. “Kijk, ik ben inmiddels een vijftigplusser. Ik zal niet zeggen dat ik ben uitgeblust, maar misschien heb ik op dit terrein wel genoeg meegemaakt. Het is voor mij, op dit moment, zoals ik nu in het leven sta, zeker niet zo dat als ik ergens een mooie vrouw zie, dat ik dan automatisch denk: I want her. Nee.” VIII Gij zult niet stelen “Of ik me aan dit gebod houd? De lezer ziet dit niet, maar ik kijk nu weg en volgens psychologen zou dat kunnen betekenen dat ik jok of even heel diep moet nadenken… Als kind ben ik in Suriname wel eens over de schutting van een verwaarloosde plantage geklommen en heb toen een paar sinaasappels geplukt. Ik wist dat ik iets deed wat niet mocht, maar dacht primair aan de bewaker die, met een jachtgeweer, op z’n fietsje dat enorme terrein bewaakte. “De norm is: niet stelen, anders kan een samenleving niet goed functioneren, maar als u me vraagt wat het verschil is tussen het jongetje dat een paar sinaasappels pikt en, bijvoorbeeld, het grotere werk van een groepering die zichzelf verrijkt in de illegale drugshandel, dan wil ik het hier graag nog iets breder trekken: wat is het verschil tussen die voornoemde groepering en Lucky Strike, Marlboro of een andere tabaksfabrikant? De wet. “Uit de wetenschap blijkt dat tabak hartstikke schadelijk is, dat we er meer last van hebben met elkaar dan van die drugs, en toch mogen er, zolang er maar accijnzen over worden betaald, nog altijd sigaretten worden verkocht. De overheid verdient geld aan zaken die slecht voor ons zijn. En wat te denken van machthebbers die een eerlijke verdeling van kansen tegenhouden? Dat is, vergeleken met het pikken van een brood uit de supermarkt, toch een veel grotere vorm van diefstal?” IX Gij zult geen valse getuigenissen spreken tegen uw naaste “Men heeft mij vorig jaar maart volledig valselijk beschuldigd van lekken. Een agent had een selectie versleutelde berichten van één van mijn cliënten doorgestuurd naar de officier van justitie die kennelijk niet op het idee kwam na te gaan of het wel een juiste selectie was. De deken van advocaten heeft hier, voordat de klacht werd ingediend, óók niet naar gekeken en bij de Raad van Discipline werd nadrukkelijk gezegd dat er geen enkele reden was om te twijfelen aan de volledigheid van het proces-verbaal dat door de politie werd opgemaakt. Ik kreeg een schorsing van zes weken opgelegd. “Begin dit jaar verklaarde de hoogste tuchtrechter de klacht van de deken ongegrond en werd het vonnis vernietigd. Natuurlijk ben ik blij met de uitspraak, maar uiteindelijk is het toch een extreem groot verlies geweest. Niet alleen voor de advocatuur, maar ook voor gekleurd Nederland omdat ik voor die groep als een rolmodel functioneer. “Wat het mij persoonlijk heeft gekost? Voor de grap zou ik hier de advocaatkosten kunnen noemen, maar in alle ernst moet ik u zeggen dat het vooral de reputatieschade is die me enorm heeft getroffen. Het enige waar ik nog blij om kan zijn is dat mijn vader niet heeft hoeven meemaken dat deze zaak überhaupt voor de rechter is gekomen. Hij zou het verschrikkelijk hebben gevonden.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “In mijn jeugd heb ik wel frustraties gekend, bijvoorbeeld toen ik als jongen van kleur in bepaalde clubs werd geweigerd. Het maakte me boos, maar niet jaloers; het was eerder een stimulans om ervoor te zorgen dat ik me nooit zou laten tegenhouden. Ik moest beter mijn best doen, harder lopen, over een langere weg, vol hobbels en kuilen, maar ik ben beslist geen slachtoffer. Voor wie uiteindelijk tóch zijn doel weet te bereiken, smaakt de vrucht extra zoet.” Wie is Gerald Roethof? Gerald Roethof (Zwolle, 1973) is strafrechtadvocaat. Zijn carrière ging van start in het advocatenkantoor van zijn vader, tevens zijn patroon. Op 11 september 2001 begon Roethof een eigen kantoor, eerst in de Bijlmer, later op de Ceintuurbaan in Amsterdam. Een van zijn bekendste cliënten was Jos B. die in 2022 werd veroordeeld voor de moord op de 11-jarige Nicky Verstappen in 1998. Sinds de Russische inval is er meer agressie in het werk van de Oekraïense schrijver en ‘pathologische optimist’ Andrej Koerkov (63) geslopen. ‘Ik heb geaccepteerd dat geweld deel uitmaakt van de realiteit.’ Lees hier alle artikelen over dit thema</p>]]></description>
      <guid>https://www.trouw.nl/verdieping/advocaat-gerald-roethof-werd-beschuldigd-van-lekken-blij-dat-mijn-vader-het-niet-heeft-hoeven-meemaken~b62600760/</guid>
      <pubDate>Fri, 14 Feb 2025 00:00:00 +0100</pubDate>
    </item>
    <item>
      <title><![CDATA[Andrej Koerkov: Ik ben en blijf nieuwsgierig naar het leven]]></title>
      <description><![CDATA[<p>I Gij zult geen andere goden voor mijn aangezicht hebben “Of je het nou God noemt of een hogere macht: ik geloof dat het mijn voorbestemming was te gaan doen waar ik nu mee bezig ben. Predestinatie is zoiets als een goed begin; je wordt met de beste intenties op pad gestuurd en dan kan je er zelf onderweg toch nog een rommel van maken. “Het einde is flexibel. Wat je hebt voortgebracht zal mogelijk een tijdje overleven maar ten slotte toch vergeten worden. Niet dat het mij veel uitmaakt. Ik ben en blijf nieuwsgierig naar het leven. Schrijven staat voor mij gelijk aan het bestuderen van de geschiedenis van de samenleving, van de menselijke soort en wat ik te weten kom, wil ik het liefst met zoveel mogelijk mensen delen. Ik ben een happy writer. Als ik opnieuw moest beginnen, zou ik waarschijnlijk alles weer precies zo doen.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Als ik al iets of iemand aanbid, dan vooral voorbeeldige mensen, mensen zoals mijn oudste zoon, die als student in Boedapest al met dak- en thuislozen werkte en nu in Kyiv onder andere vrijwilligerswerk doet voor kinderen die tijdens de oorlog hun ouders zijn verloren. Die karaktertrek heeft hij niet van mij. Mijn vrouw is degene die altijd al maatschappelijk betrokken geweest. En ik help mijn vrouw. Andrej Koerkov (Leningrad, 1961) is schrijver. Vanwege het beroep van zijn vader – testpiloot – verhuisde het gezin begin jaren zestig naar Kyiv. Hij publiceerde zijn eerste werk vlak voor de val van de Sovjet-Unie, in 1991. Vervolgens kreeg hij snel succes, ook internationaal. Sinds het begin van oorlog met Rusland is Koerkov een veel gevraagd spreker en commentator over de situatie in zijn thuisland, Oekraïne. In november 2024 verscheen bij uitgeverij Borgerhoff &amp; Lamberigts de roman Het zilveren bot. “In 2017 heb ik een boek over de Emmaus-beweging geschreven, geld ingezameld voor de opvang van burgers die na de Russische annexatie van de Krim en de inname van grote delen van de Donbas door pro-Russische rebellen in 2014 naar Lviv waren getrokken. Ik zet me nog steeds in voor de organisatie, maar wat ik doe, stelt niet veel voor vergeleken bij de bergen werk die mijn zoon en mijn echtgenote verzetten.” III Gij zult de naam van de Here, uw God, niet ijdel gebruiken “Toen ik op mijn zeventiende voor het eerst de Bijbel las, vond ik het een nogal slecht geschreven boek, een soort eeuwigdurende film met te veel personages, verwikkeld in een eindeloze reeks onnavolgbare oorlogen – zonder dat ergens iets van het plot wordt uitgelegd. In plaats van scenes te schrappen heb ik er een hoofdstuk aan toegevoegd. Het ging over Elarion, een zeer positieve, avontuurlijke, mysterieuze en vredelievende heilige die niet één moord op zijn geweten had. “Ik zou God nooit als een karakter kiezen, niet vanwege de blasfemie – ja, goed, in een diepere laag waarschijnlijk wel – maar vooral omdat ik niemand wil kwetsen. Op een bepaalde manier ben ik zelf ook een gelovige. Mijn vrouw is Engelse, ze komt uit een protestantse familie. Tijdens gesprekken die ik met haar moeder voerde, voelde ik een groot respect voor het protestantisme en ik dacht: als ik moest kiezen, zou deze kerk, met haar ethiek en houding ten opzichte van het dragen van verantwoordelijkheid, het dichtst bij mijn eigen principes in de buurt komen.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Sinds mijn vrouw heeft bedacht dat ik een boete van 1500 euro krijg voor iedere zondag waarop ik het tóch in mijn hoofd haal te gaan werken, ben ik deze dag vaker gaan heiligen.” V Eer uw vader en uw moeder “In het geval van mijn vader was dit niet altijd even gemakkelijk. Ik kan niet zeggen dat ik géén respect voor hem had, maar ik ben wel lange tijd boos en verbitterd geweest. Vooral vanwege zijn afwezigheid. Ik herinner me dat we één keer samen zijn gaan vissen. Dat was alles. En áls hij thuis was, maakte hij vaak ruzie met mijn grootmoeder – bij wie we in huis woonden – en mijn moeder. Ik probeerde de boel vaak te sussen. Mijn oudere broer vond dat ik partij trok voor mijn moeder en dat ze in feite elkáár slecht behandelden. “Ik probeerde er met mijn vader over te praten, maar hij  liet zich niet graag uit over gecompliceerde familiezaken. Hij was vriendelijk en behulpzaam, iedereen vond hem aardig, maar hij leek liever bij zijn vrienden te zijn dan bij ons. Ik denk dat hij aan zijn leven begon met het voornemen zo populair mogelijk te worden en wat die buitenwacht betreft is dat zeker gelukt. Hij correspondeerde met al zijn schoolvrienden tot hij, op z’n 92ste, uiteindelijk nog als enige van de klas over was. “Mijn vader was testpiloot, mijn moeder arts. Ze wilden graag dat ik later één van die twee beroepen zou kiezen. Toen mijn moeder eenmaal begreep dat ik definitief voor het schrijversvak koos, was ze vooral bezorgd; mijn oudere broer werd door de KGB in de gaten gehouden – toen hij een keer werd gearresteerd vanwege anti-Sovjetpraktijken kocht ze de rechter om met medailles en oorkondes die mijn grootvader in de oorlog had verdiend – en ze dacht waarschijnlijk dat mijn schrijfsels de Sovjet-overheid ook niet zouden bevallen. “Mijn ouders zijn vlak voor covid uitbrak, drie weken na elkaar gestorven. Als ik aan hen denk, zie ik een professioneel succesvol stel, met een zeer pover familieleven. Met mijn moeder heb ik altijd een goede band gehad, zij kwam altijd voor mij en mijn broer op. Mijn vader gold vooral als het voorbeeld van hoe ik mijn kinderen later niet zou gaan opvoeden.” VI Gij zult niet doodslaan “In een ideale wereld luistert iedereen naar dit gebod, maar in tijden van oorlog gelden andere regels. De foute kant doodt de goede kant, goed slaat terug en als de goeden winnen stopt het doden. Als de foute kant wint, blijft alles doorgaan, met meer slachtoffers tot gevolg. “Ik ben te oud om nog opgeroepen te worden, maar als de situatie erom vraagt; als de vijand Kyiv, mijn woonplaats, binnentrekt en ze vragen mij de stad te komen verdedigen, dan zal ik dat beslist doen. En mensen doden, indien nodig. Denk ik. Ik weet natuurlijk niet of ik er werkelijk toe in staat ben. Het is onmogelijk jezelf op dit gebied theoretisch te testen. “Ik heb vissen uit de rivier gehengeld, misschien een paar mieren - en zeker talloos veel muggen gedood, maar toen ik een keer meeging op eendenjacht ben ik na één schot gestopt omdat het overhalen van de trekker zeer deed aan mijn vinger. Geen idee of ik iets heb geraakt.” VII Gij zult niet echtbreken “Mijn vrouw kwam in 1981 vanuit Engeland naar Kyiv om Russisch te studeren op de universiteit waar ik zelf een studie Engels en Frans volgde. Het was liefde op het eerste gezicht. Van mijn kant, bedoel ik. Zij wees me twee keer af: eerst in 1981 en daarna, toen ze in 1982 voor drie maanden naar Kyiv kwam, nog eens. Vijf jaar later ging ze als toerist naar Leningrad. Daar heb ik haar toen opgezocht, eindeloos veel gesprekken gevoerd in het hotel en toen zei ze ja. Ze had gewacht tot ik wat redelijker en beschaafder was geworden. Tijdens onze eerste ontmoetingen was ik nog veel te wild, te lawaaierig en te onaangepast geweest voor haar. “Ik wil haar nooit kwijtraken – dat in de eerste plaats natuurlijk – maar ik ben ook beslist geen macho, heb niet genoeg libido misschien, in ieder geval: totaal ongeschikt voor het overspel. Er is gelegenheid genoeg. Ik reis veel, verblijf vaak in mijn eentje in hotelkamers, kom voortdurend mooie mensen tegen, maar ik wil beslist niet in een illegale, amorele relatie belanden. Het is net zoiets als je laten omkopen; als je dat eenmaal hebt gedaan ben je corrupt, kwetsbaar en chantabel. Het is dus veel beter om niet met een ander naar bed te gaan. Al was het maar om hygiënische redenen!” VIII Gij zult niet stelen “Als tiener besloot ik een keer op zoek te gaan naar het kwaad in mezelf. Het was een interessante exercitie. Net als ieder kind loog ik tegen mijn ouders, ik stal whiskey uit mijn vaders fles – vulde die aan met water, zodat het leek alsof er nog evenveel drank in zat – en zei nare dingen over andere mensen, dingen die pertinent onjuist waren. “Ik kwam erachter dat het ook leerzaam was geweest om dingen te doen die niet geoorloofd waren. Stelen, bijvoorbeeld. Alleen door het te doen, kom je erachter wat bij jou hoort en wat niet. Als je nooit steelt, zul je het ook nooit helemaal begrijpen. Nog beter: betrapt worden tijdens een diefstal. De schaamte die je dan voelt, het besef van schuld: heel zinvol. Zo leer je ook dat als je het bezit van een ander niet respecteert, de ander ook geen respect zal hebben voor de spullen die jou toebehoren. “Hoe ouder, hoe wijzer? Hm… Laten we nog maar even afwachten voor welke poort ik straks kom te staan. Ik denk overigens dat er meer dan twee opties zullen zijn. Ik heb daar eens over geschreven in een trilogie: een engel deserteert uit het paradijs, komt in 1918, in de Sovjet-Unie terecht en probeert erachter te komen waarom er niet één burger na zijn of haar dood in de hemel verschijnt. Op een gegeven moment heeft hij het raadsel opgelost: er bestaat een apart paradijs, alleen voor Sovjets. Misschien bestaat er voor mij wel een Oekraïens paradijs! Ik zal er, hoe dan ook, alles aan doen om niet op de verkeerde plek terecht te komen.” IX Gij zult geen valse getuigenissen spreken tegen uw naaste “Het is in deze tijd moeilijk te achterhalen wat waarachtig is, of vals, omdat we de criteria zijn kwijtgeraakt, omdat de waarheid voor een groot gedeelte persoonlijk werd gemaakt. ‘De waarheid’ bestaat in vele versies: aangepast, veranderd of zelfs helemaal verzonnen. Eigenlijk bestaat de waarheid alleen nog in de wetenschap, in de chemie, in de fysica… maar ook die wordt domweg ontkend of in twijfel getrokken. Dat komt door de degeneratie van het onderwijs, een vergevorderd systeem van manipulatie en politiek populisme. “Eerst had je alleen de koninklijke waarheid. Daarna kwam de koninklijke waarheid plús allerlei vormen van democratie, maar tegenwoordig lijken veel mensen zich daar ook niets meer van aan te willen trekken. De waarheid is door onwetendheid om zeep geholpen. “Laatst hoorde ik Trump beweren dat Rusland tijdens de Tweede Wereldoorlog zestig miljoen mensen heeft verloren, terwijl de officiële cijfers spreken over twintig miljoen. Ook van het laatste getal kun je niet met zekerheid vaststellen of het klopt. Het enige wat ik weet: mijn grootvader is tijdens die oorlog omgekomen. Dat is een waarheid, een feit. Ik accepteer die twintig miljoen, maar als iemand zestig miljoen gaat roepen, begrijp ik dat het valse informatie is, voorkomend uit onwetendheid. “Het probleem van politieke machthebbers zoals Trump is dat mensen het helemaal niet erg vinden als ze de grootst mogelijke leugens verkondigen. En het gesol met de waarheid wordt alleen maar erger; je kunt nergens meer van op aan. Dus moet je je vasthouden aan de wetenschap en aan je eigen geweten. Blijf alert, ga in gesprek, blijf je afvragen of wat er wordt gezegd nog rijmt met je principes. Dat is de basis van psychische stabiliteit.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Als volwassene heb ik nooit iemand benijd, maar ik voel wel hoe anderen jaloers zijn op mij. Voorbeeld: ik heb in het buitenland tientallen literaire prijzen gekregen – tot de Prix Médicis étranger in 2022 aan toe – maar in Oekraïne niet één… Zodra mijn uitgever een roman aanmeldde, werd het onmiddellijk weer van de lijst geschrapt. Ik wéét dat het jaloezie is, want ik ken de mensen die me het succes misgunnen persoonlijk. Het interesseert me weinig, ik houd me niet met de concurrentie bezig. “Als ik iets nodig heb en het ligt binnen mijn bereik, dan ga ik ervoor. Ik ben vasthoudend, eigenwijs, kan heel hard werken, soms wel veertien uur per dag. Ik ontwikkel steeds weer andere manieren van werken. Omdat ik als een optimist werd geboren, kostte het me in het begin erg veel moeite over dramatische gebeurtenissen te schrijven. Om de natuurlijke vrolijkheid waarmee ik opstond, luisterde ik eerst een half uur naar deprimerende klassieke muziek – Gustav Mahler of zo – om een somber verhaal verder uit te kunnen werken. Inmiddels heb ik geleerd hoe ik zelf, zonder hulpmiddel, in de juiste stemming kan komen. “Wat fictie betreft, kwam ik helemaal tot stilstand toen de oorlog uitbrak. Tot 24 februari 2022, de dag waarop Rusland Oekraïne binnenviel, was ik bezig met het derde deel van een trilogie (het eerste deel Het zilveren bot werd onlangs in het Nederlands vertaald, AV). Ik schreef altijd voor mijn plezier, maar hoe kun je genieten van je werk als er voortdurend bommen afgaan en mensen om je heen gedood worden? Ik heb me op de non-fictie gestort, ben vanaf dag één verslag gaan doen van de oorlog, gaf commentaar bij de buitenlandse media, nam deel aan discussies, maar het idee dat ik dat ene boek niet had voltooid bleef aan me knagen. “In 2023 heb ik geprobeerd het verhaal weer op te pikken en in juli 2024 nóg eens. Uiteindelijk is het me gelukt. En ja, ik denk dat ik, door de oorlog, weer op een andere manier ben gaan schrijven. Ik heb altijd geprobeerd agressie uit mijn boeken te weren, maar dit keer is er meer geweld in geslopen. Ik heb geaccepteerd dat geweld onderdeel uitmaakt van de realiteit. Je zou kunnen zeggen dat ik minder naïef ben geworden, maar dat kan in deze barre tijden helemaal geen kwaad. “Geen idee hoe de nieuwe machthebbers de boel gaan verdelen zodra Poetin sterft, maar één ding is zeker: zijn dood zal het einde van de oorlog inluiden. Daar ben ik van overtuigd. Ik ben iets van mijn onschuld kwijtgeraakt, maar ik blijf uiteindelijk altijd een pathologische optimist.” Al drie jaar beïnvloedt de oorlog in Oekraïne het dagelijks leven van schrijver Andrej Koerkov. Toch laten hij en zijn landgenoten zich niet leiden door angst. ‘We blijven grotendeels vrije mensen, vrij van angst en vrij in alles.’ Op 6 maart 2022 moest uitgever Derk Sauer zijn huis in het Russische Zjoekovska verlaten. Met een kleine redactie verslaat zijn Moscow Times nu vanuit Amsterdam het nieuws. Toch hoopt hij dat hij ooit terug kan keren: naar het land, de winter en de magische bossen. Lees hier alle artikelen over dit thema</p>]]></description>
      <guid>https://www.trouw.nl/verdieping/andrej-koerkov-ik-ben-en-blijf-nieuwsgierig-naar-het-leven~b6e32983/</guid>
      <pubDate>Fri, 31 Jan 2025 00:00:00 +0100</pubDate>
    </item>
    <item>
      <title><![CDATA[Ellen Deckwitz: ‘Hard werken is nog steeds mijn favoriete antidepressivum’]]></title>
      <description><![CDATA[<p>I Gij zult geen andere goden voor mijn aangezicht hebben “Als je ooit in God hebt geloofd, om met Nescio te spreken, blijft er altijd iemand over je schouder meekijken. Ik heb veel katholieken in de familie en kreeg onderwijs op een protestantse basisschool; het geloof werd dus door vorige generaties doorgegeven, maar God is me ook aangeleerd. “Af en toe praat ik met Hem en dan heb ik ook het gevoel gehoord te worden, los van het idee of Hij dan ook echt bestaat. Ik vind het in ieder geval een fijn idee om te dénken dat Hij er is, ergens. Als ik geen ‘contact’ voel, denk ik: oké, Hij heeft het nu gewoon even druk met iets anders. Geen probleem. Ik begrijp de vraag waarom God niet ingrijpt bij vreselijke gebeurtenissen niet zo goed, misschien omdat ik dan meteen denk aan de boom van kennis van goed en kwaad. De mens koos om ervan te eten, de mens kreeg de verantwoordelijkheid om zelf te kiezen, met alle verschrikkelijke consequenties van dien.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “De afgoderij van deze tijd zit ‘m ook in een soort zelf-veredeling; iedereen wil zichzelf héél mooi en bijzonder maken, op Instagram zijn we allemaal onze eigen godjes en godinnetjes geworden. Ik heb dat ook gehad: steeds maar met make-up en gezichtsmaskertjes in de weer, tot ik op een gegeven moment besefte dat ik óók een boek had kunnen lezen. Of dat ik, in plaats van een half uur voor de spiegel mijn wimpers te doen, een interessante documentaire had kunnen bekijken. “Ik hou er nog steeds van om een beetje te tutten hoor – en als er bij dit interview een kut-foto wordt afgedrukt vind ik dat natuurlijk vreselijk – maar ik probeer ook te kijken naar het mechanisme dat er achter schuilgaat, en de dubbele moraal. Als een man slecht op de foto staat, maakt dat niemand iets uit, dan zie ik geen comments eronder op sociale media. Staat een vrouw er slecht op, dan zijn daar meteen de reacties. Bij vrouwen ligt de nadruk op het uiterlijk en bij mannen op het innerlijk. De stelregel is namelijk nog steeds: hij is niet knap maar wél intelligent, zij is intelligent maar niet knap. Lastig. “Ik wil me niet gek laten maken door het gezeur over uiterlijkheden, maar ik kan aan de andere kant ook weer heel erg genieten van de mooi gesneden pakken die op feestjes gedragen worden, van de stof, het textiel, de kunst van mode, van mooi gemaakte dingen, verzorgde gerechten, zorgvuldig aangelegde tuinen… Ik ben het helemaal eens met Maxim Februari die tijdens zijn ‘Zomergasten’-uitzending zei: ‘Ieder mens heeft recht op schoonheid’.” III Gij zult de naam van de Here, uw God, niet ijdel gebruiken “Aan het hoofd van mijn basisschool stond een baptist, op de middelbare school  zaten er kinderen van de Noorse Broeders in mijn klas, zonen en dochters van Molukse ouders die Knil-militairen waren geweest, een hele groep kinderen die tot diverse protestante gemeentes behoorden en dan was er ook nog één verdwaalde jood die een van mijn beste vrienden werd. “Ik vond ál die vormen van geloven interessant: hoe doe je dat, God eren? Of je überhaupt verhouden tot een ‘hogere macht’? Op een avond – ik was een jaar of dertien – ging ik met een paar klasgenoten mee naar de Pinkstergemeente. Onderweg besloten ze eerst nog bij de discotheek langs te gaan. Leuk, naar de disco, dacht ik nog, maar daar aangekomen bleven ze bij de deur staan en baden, hardop, dat het gebouw zou moeten sluiten vanwege al de zonden die er binnen gaande waren. “Gaandeweg bekroop me het gevoel dat het hen niet om principes ging, maar om een wit voetje te halen bij God. Ik zie nóg hun ogen glimmen, van zelfverklaarde heroïek, in de vaste overtuiging dat zij precies wisten hoe God het allemaal had bedoeld. Nu we het er zo over hebben: misschien is dat wel het moment geweest waarop de betekenis van dit gebod – God als een concept waar je misbruik van kunt maken –  voor het eerst tot me is doorgedrongen.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Je kunt niet de hele tijd een werkzaam leven hebben, maar ja… Wat dat betreft doen mijn vrienden die nog een sterk christelijk geloof hebben het een stuk beter. Ze werken niet op de zevende dag, zetten hun mobieltjes uit. Dat lukt me nog niet, maar ik weet inmiddels wel dat de angst iets te zullen missen me alleen nog maar verder opzweept. Als ik een saai of vervelend klusje moet doen, grijp ik al snel naar mijn telefoon, maar gelukkig kan ik mezelf steeds sneller tot de orde roepen: rust! Alles draait om rust.” CV Ellen Deckwitz (Deventer, 1982) is dichteres, schrijfster, theatermaakster en columniste. Voor haar dichtbundels won ze meerdere prijzen, in 2022 werd de Tollensprijs voor haar hele oeuvre toegekend. In 2024 werd ze voor een periode van twee jaar benoemd tot stadsdichteres van Amsterdam. Op de podcast ‘Poëzie vandaag’ van NPO Luister/AvroTros leest en bespreekt Deckwitz iedere werkdag een belangwekkend gedicht uit de wereldpoëzie. V Eer uw vader en uw moeder “Mijn vader moest na het vroege overlijden van mijn opa al op jonge leeftijd geld gaan verdienen voor het grote gezin waarvan hij deel uitmaakte. Mijn moeder was het kind van twee ouders met een groot Indisch kamp-trauma. Ze hebben geen van beiden de ruimte gehad om zichzelf emotioneel te leren ontdekken en daar hebben wij, hun kinderen, ook een klap van meegekregen. “Mijn ouders hebben steken laten vallen – en ik was ook beslist geen makkelijk kind – maar ze zijn enorm gegroeid, in staat gebleken te veranderen, hebben zichzelf leren kennen en daar heb ik veel respect voor. In feite zijn we tegelijkertijd emotioneel volwassen geworden. We hebben nu een heel goede band. Dit klinkt waarschijnlijk heel erg klef, maar toch: door alles wat ik over hen te weten kwam, ben ik nog meer van mijn ouders gaan houden.” VI Gij zult niet doodslaan “De rand van het dak, maar letterlijk hè: ik stond op de bovenste verdieping van een gebouw, aan de rand van het dak en zag het leven als iets verschrikkelijks dat mij was aangedaan. Erg hé? Ik kom uit een tijd waarin je geen kinderen meer hóefde te krijgen, mijn moeder had gewoon de pil kunnen blijven slikken: waarom moest ik zonodig geboren worden? “In mijn eerste levensjaar werd mijn moeder erg ziek. Ik ging een tijdje van verzorger naar verzorger, met als gevolg dat ik, denk ik, een wat angstig kind werd, bang dat mensen van wie ik hield, altijd weer konden verdwijnen. Wat ook niet helpt is dat depressie in de familie zit en ik een talent heb voor piekeren. Ik was bang voor de nachtmerries die mijn geest wist te bedenken, begreep niet waarom iedereen om me heen zo gelukkig was, zo makkelijk kon leven – veelal schijn, zo bleek later – en het idee dat ik dan maar leuk moest mee doen, maakte me nog somberder. “Inmiddels ben ik over de helft van mijn leven. Ik voel me gelukkiger – ik heb een gezond lichaam en een redelijk gezonde geest, een dak boven mijn hoofd, lieve mensen om me heen, werk waar ik van houd: hoe kon ik ooit zo klagen over het cadeau dat ik gekregen heb? – maar de wereld kan me in toenemende mate verdrietig maken. De dingen die we de dieren aandoen, bijvoorbeeld. In de anderhalf uur die we nu praten zijn er in de voedselindustrie  al tienduizenden dieren afgemaakt… het leven is één berg verdriet, een bende, maar net zo goed een schitterend ongeluk. Er is een populaire term, geleend uit het boeddhisme: radicale acceptatie. De Boeddha zegt dat je niet afgeschermd kunt leven, dat je het állemaal moet zien en meemaken. De enige troost bestaat eruit dat we allemaal, zonder uitzondering, lijden. Dat maakt ook dat je zachter wordt, milder naar anderen. “De dood is vooral erg voor de nabestaanden, denk ik. Ik heb in mijn directe omgeving gezien hoe zelfdoding een omgeving helemaal verwoest. Het verdriet, de waarom-vraag, de wanhoop, het zelfverwijt: verschrikkelijk. Dat is één van de redenen dat ik niet het dak op ga om te springen… ik moet nu denken aan de verhalen van mijn oma; over jonge strijders die tijdens de Bersiap (de gewelddadige periode in voormalig Nederlands-Indië aan het begin van de Indonesische onafhankelijkheidsstrijd, direct na het einde van de Japanse bezetting, AV) mensen doodstaken en hun darmen lachend uit de lijken trokken.  Dat kan allemaal weer gebeuren. Als de chaos uitbreekt, als er honger komt en de handhaving wegvalt, reken er maar op dat zich dan groepjes gaan vormen die om zich heen gaan slaan en… afijn dán spring ik wel hoor. Maar ik hoop natuurlijk op een mooie dood, in mijn eigen bed, met m’n cavia’s om me heen.” VII Gij zult niet echtbreken “De jongen met wie ik al heel lang samen was, begon zich emotioneel terug te trekken, hield zijn mond, zweeg me dood, tot ik op een dag maar een eind maakte aan onze relatie. Een paar weken later liet een van mijn vrienden zich ontglippen: ‘Toen jullie relatie openging, dachten we al: dit is einde oefening.’ ‘Wacht even,’ zei ik, ‘we hebben nóóit een open relatie gehad!’ Toen bleek dus dat hij dit iedereen had wijsgemaakt en al langere tijd achter allerlei vrouwen had aangezeten. In de jaren die volgden op onze breuk kwam om de zoveel tijd weer een meisje naar me toe: ‘Ik ben blij dat je me nog aardig vindt.’ ‘Hoezo?’ ‘Nou, omdat ik iets met hem heb gehad toen jullie nog samen waren.’ ‘Wat?!’ “Door je partner bedrogen worden: dat is echt één van de ergste vertrouwensbreuken die ik heb ervaren. Het maakte dat ik me ook minder veilig voelde bij mijn vrienden en familie. Immers: als de persoon die jij het meest vertrouwt tot zoiets in staat is, hoe kan je dan nog anderen vertrouwen? Hoewel ik na die breuk omringd was door mensen van wie ik hield, die er voor me waren, voelde ik me door dat wantrouwen eenzamer dan ooit. “Daar kwam nog bij dat iedereen ineens een mening had over mijn ex. Hij was volgens de hele wereld een monster, een schoft, terwijl ik ondanks alles van hem bleef houden. We hadden jarenlang samengewoond, van alles samen meegemaakt: hoe kon die liefde ineens voorbij zijn? Het is een ongemakkelijke waarheid dat je als bedrogene nog ergens kan houden van de bedrieger. Dat maakt het extra zwaar, want als iemand is ‘ontmaskerd’, ‘mag’ je niet meer de goede kanten van iemand zien. Tegelijkertijd, en dat had ik in het begin, was er enorme cognitieve dissonantie. Hoe kon ik nog steeds van iemand houden die zo achterbaks was geweest? Daar heb ik mee geworsteld. Evenals met de vraag of alle liefde die ik zelf had gevoeld, dan ook een leugen was. “Ik heb nu een fijne relatie met een knappe, lieve man. Mocht hij ooit voor een andere vrouw kiezen, dan zou ik voor hem vechten, maar er is maar zoveel dat je kan doen. Die dingen gebeuren. Mensen kunnen van gedachten veranderen. Liefhebben is altijd een risico. Ik weet nu dat een gebroken hart en geschonden vertrouwen verschrikkelijk zijn, én dat ik het ook kan overleven. Leuk wordt het niet, maar het zal niet het einde betekenen, niet van mijzelf, noch van mijn vermogen om lief te hebben.” VIII Gij zult niet stelen “Binnen mijn familie kom je zowel overtuigde neoliberalen tegen als Marxisten die geloven dat bezit diefstal is. Ik ben er nog niet helemaal over uitgedacht waar ik nou precies sta. Ik ervaar wel een survivors guilt als ik kijk naar beelden van vluchtelingen, als ik stilsta bij hoe ongelijk en oneerlijk alles verdeeld is. “Of je geld hebt, is vaak ook een kwestie van mazzel: waar en wanneer je geboren bent, dat je toevallig de juiste mensen tegenkwam, dat je goed kunt leren of assertief bent. Ik heb echt geen messiascomplex – ik kan niet de hele wereld redden – en tuurlijk, je zou mijn donatie aan de Voedselbank of het krantje dat ik van de dakloze koop, in zekere zin een moderne aflaat kunnen noemen, iets waarmee ik mijn geweten probeer te sussen, maar het is ook belangrijk je niet te laten verlammen door alle ellende die dagelijks tot ons komt. Er is maar zoveel dat je kan doen. Ik probeer begaan te zijn met de wereld én ondertussen te genieten van de kleine cadeautjes van alledag, zoals een verschoond bed, met frisse lakens die zo heerlijk kunnen ruiken, hoe grappig de middelbare school-leerlingen die ik lesgeef over poëzie kunnen zijn of een leuk hondje dat voor me uit dribbelt op straat.” IX Gij zult geen valse getuigenissen spreken tegen uw naaste “Hoe kun je, in deze tijden van nepnieuws, waarin ook objectieve berichtgeving niet meer wordt vertrouwd, nog weten wat werkelijk waar is? Fantasy-auteur Philip K. Dick had daar een mooi antwoord op: ‘Reality is that which, when you stop believing in it, doesn’t go away.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Vroeger had ik erg veel last van afgunst. Waarom zij – meervoud – wel en ik niet? Nu ben ik alleen nog, af en toe, jaloers op leeftijdgenoten die op het juiste moment een huis hebben gekocht, haha. Of op mensen uit de kunstwereld die uit erg rijke families komen, bij wie het raketschild van de erfenis boven hun financiële toekomst hangt, en het tóch nog voor elkaar krijgen enorme subsidies van de overheid binnen te slepen. Die jaloezie kan soms omslaan in woede, woede die ik kwijtraak in de sportschool, tijdens meditaties of door gewoon heel hard te gaan werken. Hard werken is nog steeds mijn favoriete antidepressivum. En als ik daar te moe van word, schuif ik vrolijk achter de Playstation die ik heb gekocht toen ik voor de zoveelste keer tegen een burn-out aan zat en mijn huisarts zei: ‘Probeer nou ook eens iets te gaan doen wat je leuk vindt - maar compleet zinloos is.’” Lees hier alle artikelen over dit thema</p>]]></description>
      <guid>https://www.trouw.nl/verdieping/ellen-deckwitz-hard-werken-is-nog-steeds-mijn-favoriete-antidepressivum~b946c38c/</guid>
      <pubDate>Fri, 17 Jan 2025 00:00:00 +0100</pubDate>
    </item>
    <item>
      <title><![CDATA[Tom Middendorp: De kunst van oorlogsvoering is zonder slag of stoot proberen te winnen]]></title>
      <description><![CDATA[<p>I Gij zult geen andere goden voor mijn aangezicht hebben “Het gereformeerde geloof kwam vooral van mijn moeders kant. Ik ging braaf mee naar de kerk, kreeg catechisatielessen, maar het was allemaal niet van ganser harte. De bijbelverhalen vond ik op zich wel inspirerend en leerzaam, maar de rituelen en verplichtingen eromheen, het uiterlijk vertoon, die preken waar iedereen heel vroom naar luisterde… nee. Het had voor mij ook iets schijnheiligs allemaal. Met mijn moeders plotselinge dood – ik was pas negen jaar – verdween ook het geloof langzaam maar zeker uit ons leven. Rond mijn pubertijd, toen ik enige inspraak kreeg, vond mijn vader het al geen probleem meer dat ik niet langer naar de kerk wilde gaan. In die ene, zaligmakende God heb ik nooit kunnen geloven. Er zou best iets kunnen zijn, iets wat ons op een of andere manier leidt, maar ik ben er geen voorstander van om die gedachte in een religie te verheerlijken. Het is ook net alsof je jezelf daarmee ontslaat van de verantwoordelijkheid om je eigen morele kompas te ontwikkelen.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Gesneden beelden? Nooit van gehoord. Ik ben geen dweper, heb ook geen rolmodel gehad. Hiërarchie is belangrijk binnen defensie, dat is waar. Als het erop aankwam moesten ze naar mij, de generaal, luisteren, maar ik stond net zo goed open voor zaken die ik van een soldaat zou kunnen leren. Ik geef niks om status, heb altijd een bloedhekel aan ceremonies gehad. Als ik ergens het podium opstap, is dat vooral functioneel. Ik wil mensen inspireren, richting geven of – zoals nu, met dit interview – vertellen over mijn boekje De vredesparadox. Daarin bepleit ik de noodzaak van weerbaarheid en ik leg uit dat de overheid onze veiligheid, in deze tijden, met een breed scala aan bedreigingen – klimaatverandering, demografische verschuivingen, cyberaanvallen, het Russische gevaar – niet meer kan garanderen. Het is een oproep, zowel aan burgers als aan de regering, om goed voorbereid te zijn en bij te dragen aan een veilige toekomst voor ons allemaal. We komen uit tachtig jaar vrede en veiligheid, een tijd waarin we de welvaart naar een ongekend niveau hebben weten te brengen. Uniek in de geschiedenis. Maar we moeten ons realiseren dat het niet normaal of vanzelfsprekend is en dat alles zo weer kan veranderen… Je hoort het al: dit verhaal is belangrijk voor mij, niet dat ik straks met mijn kop in de krant kom te staan. Ik word vrijwel iedere dag wel ergens voor gevraagd, maar ik wil liever geen BN’er zijn. Hoe hoger je komt, hoe meer je ego wordt gestreeld. Als je daar gevoelig voor bent, ga je op den duur ook écht geloven dat je heel belangrijk bent en alle wijsheid in pacht hebt. Als je ego gaat overheersen, stopt het leren. Het werkt veel beter om bescheiden te blijven; bescheidenheid maakt het makkelijk om samen te werken, relaties aan te gaan. Vertrouwen dat door bescheidenheid wordt gewonnen is veel waardevoller dan vertrouwen dat je vanuit een groot ego hebt afgedwongen.” III Gij zult de naam van de Here, uw God, niet ijdel gebruiken “Als iets me niet lukt, kan ik heel erg boos worden. Op mezelf vooral. In die gevallen komt Jezus dan weleens tevoorschijn. ‘Jezus!’ Voor mij is het maar een woordje, niet bedoeld om me ergens tegen af te zetten. We hebben jarenlang midden in de Biblebelt gewoond, ik weet wat religie voor mijn omgeving kan betekenen en zal daar in mijn gedrag en taalgebruik rekening mee houden. Dat was ook een belangrijk element tijdens de missies in oorlogsgebied. Er ging vaak een cultureel antropoloog mee die ons hielp de cultuur, de religie, beter te begrijpen. In landen zoals Afghanistan bestaan zeer traditionele bestuursvormen en als je niet weet wat religieuze leiders en stamoudsten beweegt, wordt het heel lastig acteren in zo’n omgeving. Mensen zoals die antropoloog – maar ook andere reservisten: rechters, advocaten onderwijzers – hielpen ons bij het in kaart brengen van de effecten van ons militair handelen.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “De zaterdag, díe is me heilig. Ik weet nog dat ik in de weekenden met een tas vol huiswerk thuiskwam van mijn werk, maar me er op zaterdag nooit toe kon zetten iets te doen. Er moest één dag zijn waarop ik iets langer in bed kon blijven liggen, rustig de krant lezen, ontbijten, lunchen, de stad in, naar het theater; heerlijk samen de tijd doorbrengen. Op zondag had ik pas de rust om de tas leeg te werken.” V Eer uw vader en uw moeder “’s Morgens had ze onze boterhammen nog klaargemaakt en een paar uur later werd de schoolleiding gebeld. We moesten thuiskomen. Mijn moeder was dood. Hartinfarct. Ik was negen, dus ik zou het me heel goed moeten kunnen herinneren, maar ik weet niets meer van die dag. Het gebeurde op een woensdag, geloof ik. Wat ik me van die eerste weken nog goed voor de geest kan halen is hoe er door de omgeving naar me werd gekeken, alsof ik, als oudste van de drie, er ineens een soort verantwoordelijkheid had bij gekregen. Ik voelde me een beetje ‘het mannetje’, thuis en op school, maar na verloop van tijd begon het gemis waar we alle vier, mijn broer, mijn zus, mijn vader en ik, ieder op onze eigen manier mee om probeerden te gaan. We spraken nauwelijks over ons verdriet, mijn vader deed zijn best het huishouden draaiende te houden, maar er was niet veel geld. In het begin kregen we gezinshulpen die allemaal vrij snel weer weggingen om te voorkomen dat er een band ontstond. Daarna ging mijn vader diverse andere relaties aan, die allemaal fout afliepen. Hij raakte overspannen en verloor zijn baan, wat het allemaal niet gemakkelijker maakte… Ik probeerde natuurlijk wel te helpen, maar ik was een kind; ik kón het niet oplossen.  Met het komen en gaan van gezinshulpen en nieuwe relaties voelde ik me als kind iedere keer weer in de steek gelaten en onbewust trok ik een soort pantser op om niet opnieuw gekwetst te worden. Ergens had het idee postgevat dat ik mensen niet te dichtbij moest laten komen, omdat ze je onherroepelijk pijn zouden gaan doen door op een dag zomaar weer uit je leven te verdwijnen. Mijn vrouw wist het pantser als eerste, stukje voor stukje, open te breken, maar het zou nog een paar jaar duren voordat ik er helemaal mee kon afrekenen. Het gebeurde tijdens een leiderschapscursus. Ik had gesprekken met een socioloog die een beetje in mijn verleden begon te graven. Dat deed-ie heel slim. Langzaam maar zeker kwamen we bij dat jongetje uit. Op een gegeven moment barstte de boel gewoon open, ik had niet eerder zo’n intens verdriet gevoeld. Alles wat ik in al die jaren had opgespaard kwam naar buiten. Ik heb echt urenlang liggen huilen. Daarna kon ik vrede sluiten met het verleden. Ik heb het jongetje een hand gegeven en kon verder met mijn leven. Het was een doorbraak die mij rust gaf en in balans bracht. Ik leerde het belang van reflectie en het stelde mij in staat niet te snel te oordelen over de mensen om mij heen en ze beter te begrijpen. Dat maakte mij ook sterker als leider.  Het klinkt misschien raar, maar het verlies van mijn moeder heeft me op een bepaalde manier ook verrijkt omdat ik in het leger veel jongens tegenkwam die soortgelijke trauma’s in hun jeugd hadden opgelopen en als geen ander begreep waar ze op een gegeven moment tegenaan liepen. Over de relatie met mijn vader, en hoe die zich verder ontwikkelde, wil ik liever niet praten. Hij is in 2017 overleden, kan zich niet verdedigen, maar in het algemeen wil ik wel zeggen dat ik vaak moeite had met de keuzes die hij, na de dood van mijn moeder, maakte. We hadden geen ruzie en hij was enorm trots op wat ik allemaal wist te bereiken, maar het heeft wel een stempel gedrukt op onze relatie.” VI Gij zult niet doodslaan “Er is een eeuwenoud boekje dat ik nog steeds erg mooi vind: Winnen zonder strijd van de Chinese wijsgeer-strateeg Sun Tzu. De kunst van het oorlogvoeren bestaat eruit dat je zonder slag of stoot probeert te winnen. Ik denk dat het gros van de militairen liever niet vecht. Het klinkt misschien tegenstrijdig, maar je moet als militair in feite een aversie hebben tegen geweld en het gebruik ervan zo minimaal mogelijk houden. Ik houd ook helemaal niet van wapens, maar ik onderschrijf alles waar Defensie voor staat: het beschermen van onze samenleving, desnoods door de vijand te doden. Als het echt niet anders kan.” VII Gij zult niet echtbreken “Op de avond van 7 juli 1983, aan het einde van mijn KMA-tijd, kwam ik haar tegen in De Spijkerkist in Breda, waar ze studeerde. Ik zat bij een roeivereniging en we hadden net het wedstrijdseizoen afgesloten dus, na maandenlang elke dag te hebben getraind en geen druppel alchohol te hebben gedronken, ging tijdens dat uitje de rem er af. Ik was na een paar glazen bier al wat aangeschoten, liep over de dansvloer en liep haar tegen het lijf. Letterlijk. Zij wilde niet aan de kant gaan en ik ook niet. We raakten in gesprek en waren na een half uur nog niet uitgepraat. Ik stelde voor een paar barkrukken te halen en zo hebben we daar, midden op de dansvloer, tot sluitingstijd gekletst. Ik bracht haar naar huis en vroeg of ze zin had de volgende dag mee te gaan naar een feestje. ‘Je weet straks toch niet meer waar ik woon’, zei ze. En ze had gelijk. Ik heb de volgende dag de hele wijk doorkruist, overal aangebeld, tot ik eindelijk bij het juiste adres aankwam. Mijn eerdere verkeringen duurden nooit lang omdat ik me niet écht durfde te binden en eerst zekerheid wilde dat ik de juiste partner had. Dit keer wist ik het meteen: zij is het. Ons huwelijk is, door alles wat we samen hebben meegemaakt, alleen maar sterker geworden. Mijn vrouw kreeg twee keer borstkanker. De eerste keer was ze nog jong, in de twintig. Dat was een enorme schok. Ik had het daar emotioneel moeilijk mee, wat waarschijnlijk ook voortkwam uit mijn angst om nóg een keer verlaten te worden. Zij begreep dat en doorgrondde me als geen ander.” VIII Gij zult niet stelen “Ik kan begrip opbrengen voor mensen in arme landen die zeggen: jullie daar, in het Westen, hebben een ongekende welvaart kunnen opbouwen ten koste van het klimaat en wij worden nu met de gevolgen geconfronteerd, dus dat geeft jullie ook een plicht ons te helpen daarmee om te gaan. Voor het tv-programma Missie Middendorp (uitgezonden door WNL op 25 november, AV) ben ik naar Irak en Somalië geweest, waar de binnenlanden vanwege de enorme droogte worden verlaten, er onvoldoende werk is in de steden en de vluchtelingenkampen volstromen. De onvrede is enorm, jongeren zeggen: hier is gewoon geen toekomst meer voor mij. Dan kun je de grenzen wel gaan dichttimmeren en je ogen sluiten voor de veranderingen in het klimaat die aan dit soort aardverschuivingen ten grondslag ligt, maar ik kies er liever voor de problemen in de ogen te kijken, mensen een spiegel voor te houden. Het is niet zo zwart-wit, laat je niet meeslepen door populisten die de problemen bagatelliseren. We moeten ons realiseren dat ons economisch systeem onhoudbaar is, de grondstoffen raken op, het klimaat verandert… Kijk, die aardbol overleeft ons wel – sterker nog: de aarde is waarschijnlijk beter af zónder ons – maar wij hebben een verantwoordelijkheid naar onze kinderen toe. We kunnen geen afgeleefde, uitgeputte, opgedroogde wereld achterlaten en hen de rommel op laten ruimen.” IX Gij zult geen valse getuigenissen spreken tegen uw naaste ‘Uitspraken die ik als Commandant der Strijdkrachten deed, vielen onder verantwoordelijkheid van de minister van Defensie. In die zin moest ik natuurlijk wel op mijn woorden letten. Ik ben het met sommige politieke beslissingen over bijvoorbeeld de bezuinigingen op Defensie oneens geweest, maar kon me daar publiekelijk aanvankelijk niet over uitspreken. Ik trok een lijn op de terreinen waarvoor ik zelf verantwoordelijk was. Als het ging over de inzet van militairen, ging ik alleen akkoord als ik zeker wist dat die op een verantwoorde manier uitvoerbaar was. Ik heb maandenlang discussies gehad met een minister – ik ga geen namen noemen – die erop stond dat ik bepaalde helikopters zou inzetten in een missiegebied. Een politicus kijkt vanuit een ander, groter belang – de samenwerking met andere landen, met instituties waar we een bijdrage aan moeten leveren. Voor hem is zo’n inzet een symbolisch iets, terwijl ik de afweging moet maken of dit operationeel uitvoerbaar is met een organisatie die op zijn tandvlees liep. Uiteindelijk heeft hij zich erbij neergelegd, maar je moet in zo’n geval wel stevig in je schoenen staan. Als hij tóch had doorgezet? Dan wist hij dat ik daar in het kabinet voor ging liggen en dat het alsnog níet zou gebeuren.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Bezittingen doen me niet veel, ik ben blij met wat ik heb en voel me heel rijk.  Ik heb een geweldige vrouw en ben trots op mijn beide kinderen. Daarnaast ben ik dit jaar voor de eerste keer opa geworden. Dat kleine menneke maakt me al zó gelukkig; wat kan daar nog tegenop?” Lees hier meer verhalen uit de reeks Tien Geboden Lees hier alle artikelen over dit thema</p>]]></description>
      <guid>https://www.trouw.nl/leven/tom-middendorp-de-kunst-van-oorlogsvoering-is-zonder-slag-of-stoot-proberen-te-winnen~bfc29114/</guid>
      <pubDate>Fri, 6 Dec 2024 00:00:00 +0100</pubDate>
    </item>
    <item>
      <title><![CDATA[Lucky Fonz III: ‘Ik kanaliseer de donkerte in mij door erover te blijven praten’]]></title>
      <description><![CDATA[<p>I Gij zult geen andere goden voor mijn aangezicht hebben ‘Net zoals Mikah, de hoofdpersoon in mijn roman, leefde ik als kind in een magisch geladen wereld. Ik zag God overal, God maakte alles mooier. Al het goede bestond dankzij God, die óók nog eens van mij hield… Op mijn basisschool werd de dag begonnen en afgesloten met gebed. Ik dankte zelf ook, de hele dag door, voor alles wat ik mooi, fijn of lekker vond. Het was een veilig, geborgen gevoel. De relatie die ik met God had, ervoer ik als heel bijzonder; alsof ik door Hem was uitverkoren… Ik hield van Kerst-musicals, al die liedjes zitten nog in mijn hoofd: Wat een sterren, wat een sterren als je heel lang kijkt, dan lijken het er steeds maar meer! Wat een sterren, wat een sterren als je heel lang kijkt, dan kun je niet meer tellen en je nek doet zeer! Ik zie er eentje twinkelen, daar boven die kameel. Ik zie er honderd stralen, oh, het zijn er toch zo veel! “Het is niet zo dat de schellen me ineens van de ogen zijn gevallen, maar de interesse – in kerken, Jezus en alle religieuze literatuur er omheen – werd gaandeweg minder. Er kwamen dingen die groter werden in mijn hoofd: meisjes, andere types muziek, boeken… Rond mijn zestiende las ik Dichtertje van Nescio, ’Doelloos zit ik, Gods doel is de doelloosheid’ is één van de motto’s in mijn boek geworden. Die regel maakte zo’n enorme indruk op me, vooral omdat het zo’n dubbelzinnig godsbeeld is. Ironisch maar ook weemoedig; een gevoel dat goed past bij hoe ik er nu tegenaan kijk. Soms denk ik nog altijd in diezelfde magische wereld te leven, maar dat ik inmiddels andere woorden tot mijn beschikking heb om spirituele ervaringen mee te beschrijven.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Verafgoding is een basisrecht. Ik verafgood zo veel mensen: mijn vriendin, Bob Dylan, Hans Klok, já, Hans Klok! Dat is echt de leukste BN’er die ik ooit heb ontmoet. Mooie man ook. En geweldig hoe virtuoos hij is in een heel romantische kunstvorm. Of Sifan Hassan! Zoals zij loopt, zonder te stressen, alle energie bij zich houdt om vervolgens, helemaal op het eind, iedereen voorbij te rennen. Fantastisch. Heel inspirerend. Als ik haar zie, denk ik: ja, zo hoort het, zo wil ik voortaan ook door het leven gaan.” III Gij zult de naam van de Here, uw God, niet ijdel gebruiken “Volgens mij zit er in ieder mens een ruimte die spiritueel moet worden ingevuld. Het kan een heilige toewijding zijn aan je treintjescollectie op zolder, iedere zondag naar de kerk gaan of in je eentje in een hutje op de hei natuurpoëzie schrijven. Het punt is: als je die plek niet zelf invult, gaat iemand anders het voor je doen. Daar komt de politiek om de hoek kijken. Als je spirituele leegte ervaart, is het goed mogelijk dat je ontvankelijker bent voor rare ideeën van sommige populistische politici. Hun aantrekkingskracht is namelijk ook een mystiek iets. Het zijn niet de partijprogramma’s die voor stemmers zorgen, maar het gevoel dat er, onder aanvoering van de grote leider, iets prachtigs zal gebeuren. “Het is geen toeval dat de totalitaire systemen, zoals het stalinisme en het fascisme, allemaal het volk iets voorhielden wat op een heilige belofte leek. Dus, als we God op die manier definiëren – het sublieme, de mystieke potentie – dan zou je kunnen zeggen dat het een vorm van ijdel gebruik is de leegte op te vullen op een manier die andere mensen schade toebrengt. “Nog één ding daarover: Camus en Sartre zeggen allebei dat het bestaan van de mens leeg begint en dat het dus ieders eigen verantwoordelijkheid is er invulling aan te geven. Dit klinkt misschien een beetje Frankenstein-achtig, maar ik wil hier dus eigenlijk pleiten voor een soort spiritueel existentialisme.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Dat vind ik een goeie. Of het per se de zondag moet zijn weet ik niet, maar ik probeer mijn vrije tijd wel wat meer te respecteren. Ik heb een sterke werkethiek, ben mega-productief, maar denk tegelijkertijd, pertinent, dat ik de kantjes ervan af loop. Het is ook een typische zzp’ers-kwaal. Gelukkig lukt het me daar de laatste tijd anders over te denken. Vrije tijd is niet ‘spijbelen van het echte werk’; het hoort erbij. Als ik straks op mijn sterfbed lig en overdenk wat ik van mijn leven heb gemaakt, zal ik echt geen spijt hebben van de uren die ik met vrienden in de kroeg heb doorgebracht.” V Eer uw vader en uw moeder “Weet je wat ik mooi vind? Dat de relatie met mijn ouders steeds verandert; ze waren superhelden in mijn kindertijd, aparte, soms wat moeilijk te begrijpen types toen ik tiener werd en de laatste jaren ben ik ze vooral gaan zien als ‘gewone mensen’ die ik steeds beter leer kennen. “Mijn vader is een creatieve denker, erg muzikaal. Hij is een rechtschapen iemand, moreel heel sterk, net zoals mijn moeder trouwens die daarnaast ook nog heel charismatisch en sociaal is. Ik heb het gevoel dat ik van allebei iets heb meegekregen. Ook een paar minder mooie dingen, tuurlijk, maar dan komen we bij dit gebod uit, haha! Over alle neuroses en eigenaardigheden die ik heb geërfd zal ik, uit eerbied voor mijn vader en moeder, niet praten. “Ik heb overigens een theorie over hoe ouders en kinderen zich tot elkaar verhouden, wil je die horen? Ik heb het nu niet over de relatie die ik met mijn ouders heb en misschien is het ook allemaal onzin maar – ja, oké, komt-ie: ik denk dat moeders in hun zonen hun partner, en in hun dochters eerder zichzelf zien gereflecteerd. Voor vaders geldt, andersom, hetzelfde. En je houdt nu eenmaal altijd meer van je partner dan van jezelf. Met andere woorden: als je ruzie krijgt, is het altijd op de plekken waar de karakters overlappen.” VI Gij zult niet doodslaan “Laatst was ik in De Melkweg, voor de herdenkingsdienst van Ramón van Geytenbeek die eerder dit jaar uit het leven is gestapt. Hij was mijn vriend. Een generatiegenoot, een muzikant, een begaafde, leuke, geliefde man die zich altijd inzette voor de lokale cultuur… Ineens is hij er niet meer. Dat is gewoon zo verschrikkelijk zwaar. “Depressie is een onvoorstelbaar ding, niet alleen voor iemand die niet depressief is, maar zelfs voor degene die er ooit onder heeft geleden. Een depressie is vaak voor twee derde een waandenkbeeld omdat je op dat moment de ervaring hebt dat het leven altijd verschrikkelijk is geweest – dat is niet zo – dat het leven nu verschrikkelijk is – dat klopt wel – en dat je leven altijd verschrikkelijk zal blijven, wat óók niet waar is. “Ik heb in 2008 voor het laatst zo’n donker, destructief verlangen gekend, maar gelukkig ook een manier gevonden om die donkerte te kanaliseren, door haar in mijn muziek te gebruiken, erover te schrijven en vooral: door er over te blijven praten. “Die avond in De Melkweg maakte me verdrietig, maar verdriet is geen depressie. Rouw is geen depressie. Het kan wel een trigger zijn omdat ik op zo’n avond ga nadenken over mijn slechtste momenten, maar gelukkig kom ik uit bij een gevoel van dankbaarheid dat ik de afgelopen jaren zo’n geestelijk gezond leven heb geleid. Ik heb geleerd mezelf te monitoren en op tijd aan de bel te trekken. Meer sporten, boeken lezen, mijn werk een tandje lager zetten, in therapie gaan. Hoe langer je ermee wacht, hoe moeilijker het wordt. Ik voel me nu goed, maar ik weet dat ik er altijd rekening mee moet houden dat ik de neiging heb depressief te worden. Daarom voer ik nu nog gesprekken met mijn therapeut: niet omdat er een acute aanleiding is, maar als een soort voorzorgsmaatregel.” VII Gij zult niet echtbreken “Ik ben heel gelukkig met mijn vriendin. Daar hoort elkaar trouw zijn bij, zeker, maar niet per se uit overtuiging; ik ben gewoon een monogaam persoon. Ik snap het heel goed als je van meer mensen tegelijkertijd houdt. Ik ken een stel dat al een tijdje samen was, toen er ineens een jongen voorbij kwam lopen op wie ze allebei verliefd werden. Ze zijn nu al vijftien jaar heel gelukkig met z’n drieën. Hoe mooi is dat? Ik heb niks met die radicale ideeën over relaties. Laten we wel wezen: als een polyamoreuze relatie uit gaat, zegt iedereen ‘O ja, natuurlijk, zoiets werkt natuurlijk niet!’ maar er gaan zoveel monogame relaties stuk en dan hoor je niemand zeggen: ‘Dan had je maar polyamoreus moeten zijn!’” VIII Gij zult niet stelen “We zouden toch allemaal stelen als het nodig is? Volgens mij is stelen geoorloofd als de winst van de één het verlies van de ander waard is. Als ik niks te eten heb, geen cent te makken, dan lijkt het me wel geoorloofd om van een rijke bakker een brood te pikken. “Ik heb een keer ongeoorloofd iets gestolen, maar dat was van een onaangename boekhandelaar die echt heel erg akelig tegen me deed. Het was in de tijd dat ik nog een gabber-outfit droeg, met zo’n bomberjack en mijn haren opgeschoren. Ik stapte zijn winkel binnen en hij reageerde meteen achterdochtig, zo van: wat kom jij hier doen? ‘Ik wil een boek kopen’, zei ik. ‘White Thighs, van Alexander Trocchi.’ Hij, kortaf: ’Hebben we niet’. Toen ik een beetje rondkeek en het boek gewoon in de kast zag staan, besloot ik te doen alsof zijn angst voor mij gerechtvaardigd was: ik staarde hem net zo  lang aan tot hij waarschijnlijk dacht ‘Ik heb écht een leipo in mijn winkel!’ en zich van me wegdraaide. Op dat moment heb ik het boek in mijn jas gestopt en ben ik naar buiten gelopen. Ik heb het boek nog steeds en ik heb me over die diefstal geen moment schuldig gevoeld.” IX Gij zult geen valse getuigenissen spreken tegen uw naaste “Mijn roman is niet autobiografisch. ‘Autobiografisch’ leunt op de connectie tussen de karakters en de schrijver en ontleent een deel van de emotionele waarheid aan een soort waargebeurdheid. Dat is in mijn boek niet het geval. Dat gezegd hebbende zit er wel veel van mezelf in het boek. Niet gepland, maar ’t is er gewoon zo uitgekomen. In de muziek werkt het net zo: waar het hart van vol is, loopt de mond van over. Op detailniveau heb ik dus elementen uit mijn eigen leven gebruikt als bouwsteentjes voor dit verhaal. Daarmee is het niet leugenachtig, sterker nog: fictie kan oprecht zijn, waarachtiger dan de waarheid. Fictie is niet in competitie met de ‘echte wereld’; een geslaagde roman is een beschouwing van een werkelijkheid die de lezer, voordat-ie aan het boek begon, nog niet was opgevallen.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Toen ik begon met muziek maken was het een en al sturm-und-drang. Het interesseerde me geen zak wat mensen van me vonden en ik was ook echt niet bang voor slechte recensies of zo. Als ik negatief werd beoordeeld, zei ik: ‘Mijn helden kregen ook kritiek’. Als ik een compliment kreeg, vond ik dat vanzelfsprekend. Nu ben ik op dat terrein veel gevoeliger geworden. Ik heb een status en die koester ik. Mijn tiener-zelf zou daarvan walgen. En ik, op mijn beurt, bewonder die tiener. Ik zou eigenlijk weer eens bij hem in de leer moeten. “Ik ga, mede door die status, wel eens door korte periodes van miskenning. Dan lees ik een recensie over het stuk van een andere artiest en denk: waarom schrijven ze niet over mij? En dat niet alleen: ik vind ook dat wat ik maak véél beter is. Het is allemaal onzin natuurlijk, want ik bén geliefd, ik wórd helemaal niet miskend! “Dat grote ego van mij staat m’n werk gelukkig niet in de weg. Mijn roman en al de liedjes die ik heb geschreven, worden niet bezoedeld door dat banale verlangen naar erkenning. Ik wil dat mijn werk een emotionele waarachtigheid heeft en gaat over wezenlijke dingen. Binnen de grens van het artistieke vind ik mezelf best nobel. Artistieke ijdelheid is héél onaantrekkelijk – schrijvers die zichzelf helemaal de shit vinden: vreselijk! – maar in het dagelijks leven ben ik eigenlijk een heel ijdel persoon. Overigens geloof ik dat een vleugje ijdelheid wel zorgt voor de creatieve drang die nodig is om steeds weer aan een nieuw project te beginnen.” Lucky Fonz III, geboren als Otto Wichers (Gouda, 1981) is singer-songwriter. Hij werd in 2008 bekend bij een groter publiek als vaste muzikale gast bij het tv-programma De Wereld Draait Door. In 2022 verscheen zijn meest recente album Hemellichamen, in 2023 en 2024 was zijn de solo-voorstelling Moederland in diverse theaters te zien. Onlangs verscheen zijn debuutroman Van de goden vervuld bij uitgeverij Pluim. Lees hier alle artikelen over dit thema</p>]]></description>
      <guid>https://www.trouw.nl/cultuur-media/lucky-fonz-iii-ik-kanaliseer-de-donkerte-in-mij-door-erover-te-blijven-praten~b5bdc450/</guid>
      <pubDate>Fri, 22 Nov 2024 00:00:00 +0100</pubDate>
    </item>
    <item>
      <title><![CDATA[Sanne Vogel wil vooral bezig zijn met de goede dingen in het leven. ‘Rot op met je platte buik’]]></title>
      <description><![CDATA[<p>I Gij zult geen andere goden voor mijn aangezicht hebben “Als kind had ik een god en dat was Gijsje, onze kat. Toen we hem moesten laten inslapen was het net alsof hij opsteeg naar het systeemplafond en daarvandaan nog een tijdje naar me lag te kijken. Waarschijnlijk was het de hoopvolle fantasie van een dertienjarige die maar geen afscheid kon nemen van haar kat… Daarna heb ik nog jarenlang tegen Gijsje gepraat, niet mét hem; het was geen dialoog. Als hij nog ergens was, dan in mijn hart, want in een hemel heb ik nooit geloofd.” Sanne Vogel (Nieuwegein, 1984) is actrice, regisseuse en schrijfster. Als actrice werd ze bij het grote publiek bekend door de rol van Claudia in Het schnitzelparadijs en die van de jonge Annie M.G. Schmidt in de tv-serie Annie M.G. Deze week verscheen bij Ambo|Anthos haar roman Meneertje – observaties van een wonderlijke kat. II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Op mijn vijftiende begon ik toneelstukken te schrijven en omdat ik – op een paar klasgenootjes en mijn broer na – geen acteurs in mijn omgeving had, ben ik zelf op dat podium gaan staan. Het idee dat zo veel mensen naar me keken vond ik doodeng, maar het toneelspelen zelf was waanzinnig leuk. Op mijn 26ste ben ik een keer genomineerd geweest voor een Gouden Kalf (samen met Beri Shalmashi voor de beste televisiefilm, One Night Stand V – Mama, 2010, AV), ja, dat klopt, maar dat is zó lang geleden! Die prijs boeit me niet zo veel. “Mijn passie ligt bij dingen maken, schrijven, regisseren. Acteren is een bijkomstigheid. Het gaat me om het vertellen van verhalen. Het fascinerende aan acteren was, dat ik op het toneel zo veel meer durfde dan in het echt. Het publiek – waar ik zo bang voor was – gaf me die kracht. Vroeger, toen ik jong en echt heel dik was, zou ik bijvoorbeeld nóóit in een bikini op het strand gaan lopen, maar het kostte me geen enkele moeite om in mijn ondergoed op het toneel te staan. Daar verbeeldde ik de fantasie, op de planken deed ik alles wat ik in de echte wereld nooit zou durven doen.” III Gij zult de naam van de Here, uw God, niet ijdel gebruiken “In 2013 heb ik meegedaan aan het EO-programma Op zoek naar God. Het idee was dat ik, tijdens een week van stilte in het klooster, stukken uit de Bijbel las en die vervolgens met een broeder zou bespreken. Ik vond het leuk, was nieuwsgierig genoeg, maar wat ik in het Oude Testament las, vond ik zo afgrijselijk, zo vrouwonvriendelijk, dat ik dacht: ja, toedeledokie, ik wíl deze vent helemaal niet vinden! “Er was ook een zuster, zuster Ruth, met wie ik later nog een paar keer heb gemaild. Ze vertelde me dat ze God had gevonden in een mooie zonsopgang. Arie Boomsma, die ik daarna ontmoette, zei dat hij, als het over zijn geloof in God ging, niet wist of hij de waarheid in pacht had, maar dat hij wel een prettige houvast vond. Dat snap ik. Ik vind het ook prettig als mensen het op die manier durven te verwoorden en het niet doen voorkomen alsof zij de enigen op de wereld zijn die weten hoe het zit.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Ik had een kans van 50 procent om, net als mijn oma en mijn tante van vaders kant, de drager van het kanker-gen BRCA1 te zijn. Zij stierven rond hun veertigste, dus ik had het gevoel dat ik haast moest maken om alles wat ik wilde doen nog voor elkaar te krijgen. Het grootste voordeel van steeds maar bezig zijn, is dat je geen tijd hebt om over je angsten na te denken. Ik was van: bam, bam, bam, doorgaan, doorgaan, doorgaan. Als ik viel, krabbelde ik heel snel weer overeind. “Toen ik na een zwangerschap van vier maanden beviel van een levenloos kindje, zat ik midden in de opnames van een film. Een maand later kreeg ik op de set een vreselijke bloeding en werd ik per ambulance afgevoerd. Ik wilde wel rust nemen, maar als ik de film – over een Syrisch meisje in een vluchtelingenkamp – niet kon afmaken zou dat als een groot verlies voelen. “Zes jaar geleden, acht maanden in de zwangerschap van de tweeling, werd ik weer gedwongen het kalmer aan te doen: mijn buik was zó gigantisch en ik ben best klein; ik kwam nog amper vooruit. Het lukt me, na al die klappen, niet meer om nog net zoveel tegelijk te doen als vroeger. Maar dat wil ik ook niet. Ik kan nu van het echte leven genieten. Er is geen angst meer waarvoor ik op de vlucht moet in mijn werk. Het was een lang proces, maar ik ben inmiddels zelfs van die vertraging gaan houden.” V Eer uw vader en uw moeder “Mijn vader is in extreme armoede opgegroeid en werd op zijn zestiende wees. Tussen de dood van zijn vader en moeder zaten 48 dagen. Mijn ouders waren al bij elkaar – hij was vijftien, zij was zeventien toen ze verkering kregen – en hebben dus samen veel van die ellende meegemaakt. Toch zijn ze nooit verbitterd geraakt en hebben ze mijn broer en mij geleerd lief te zijn voor de ander. Als mijn vader vertelde over de pijn, voelde ik zijn verdriet, waardoor ik me er nóg meer van bewust werd hoeveel privileges ik had als kind. “In mijn jeugd deelde ik meer met mijn vader. Toen ik acht was, ging hij op de Toneelschool in Utrecht werken als conciërge en werd al snel hoofd van de werkplaats waar hij studenten leerde decors te bouwen. Zijn werk vond ik cool. Wat mijn moeder deed, vond ik minder interessant. Ze begon als verpleegster, maar werd uiteindelijk afdelingshoofd in een verpleeghuis voor ouderenrevalidatie. Naast haar werk volgde ze ook nog jarenlang allerlei studies. Bewonderenswaardig, maar als puber had ik daar geen oog voor en vond ik haar vooral overbezorgd – iets waar ik, toen ik zelf eenmaal moeder was, veel meer van begreep. Ze is er nog steeds voor mij, door dik en dun, staat direct voor de deur als we hulp nodig hebben. We zijn door de jaren heen steeds hechter geworden. “De manier waarop mijn ouders, als team, hun leven inrichten, is voor mij en Melchior en voorbeeld: ook wij werken allebei en we zorgen evenveel voor de kinderen. Precies zoals mijn vader en moeder het al die jaren hebben gedaan.” VI Gij zult niet doodslaan “Meneertje is zeven jaar mijn kat geweest. Hij was er tegen de eenzaamheid, voor al de mensen in de buurt en voor mij en Melchior in het bijzonder. Het verdriet om zijn dood, op z’n dertiende, kon ik ‘gebruiken’ in mijn roman. “Op een dag was Meneertje verdwenen. We vonden hem een dag later, buiten zijn territorium. Geen idee wat daar is gebeurd, maar kort daarna kon hij ineens alleen nog maar rondjes lopen. De dierendokter dacht aan een hersenbloeding en zei dat het nooit meer goed zou komen als er binnen drie dagen niets aan zijn gedrag zou veranderen. “Het was afgrijselijk. Hij wilde graag naar buiten, maar liep tegen elke muur op. Ik ben drie dagen bij hem geweest. Hij heeft heel veel in mijn armen geslapen, maar Meneertje werd niet beter… We hadden geen keuze meer, we moesten hem laten inslapen. Ik kan er nog om huilen, maar tegelijkertijd weet ik dat dit het grootst mogelijke gebaar van liefde was: hem te laten gaan.” VII Gij zult niet echtbreken “Melchior en ik zijn al negen jaar verloofd. Eerst wilden we kinderen, daarna kwam corona, toen een paar nogal heftige operaties, een verhuizing en een grote verbouwing… we zijn blut en áls we gaan trouwen moet dat wel op een leuke manier gebeuren. Dus, we wachten nog even, maar dat Melchior de man is die het best bij me past, ja, dat weet ik wel zeker. “Ik hou onwaarschijnlijk veel van hem, heb me niet eerder zó bij iemand thuis gevoeld. Ik kan met hem lachen, met hem huilen en we hebben een bestaan opgebouwd waarin we allebei heel gelukkig zijn. Natuurlijk is het gezinsleven met twee kinderen druk en hectisch, maar samen kunnen we dit. We kunnen samen heel de wereld aan.” VIII Gij zult niet stelen “We zijn hier om te delen, in plaats van te stelen. Geld overmaken naar goede doelen is belangrijk, maar niet per se de meest interessante manier om in actie te komen. Ik vind het fijner om iets te doen. Als dat kan. “In 2015 stond ik, samen met andere vrijwilligers, iedere avond op het Centraal Station van Amsterdam om te helpen bij de opvang van vluchtelingen. We regelden sim-kaarten, iets te eten en te drinken en zorgden ervoor dat ze bij tijdelijke opvanglocaties terechtkwamen. “Ik heb zelf twee Syrische jongens in huis gehad. Mooierd – hij heet eigenlijk Muayad, maar niemand kon zijn naam goed uitspreken – en Amir. Amir woonde een maand en Mooierd vier maanden bij mij in huis. Dat is op zich niet zo lang, maar wel in een ruimte van minder dan zestig vierkante meter. Ik weet nog goed hoe bezwaard ik me voelde over het feit dat ik zo’n goed leven had, met mijn vrienden, familie, mijn leuke werk. “Zij moesten hun familie achterlaten, vrienden zaten in landen verdeeld door heel Europa. Amir had zijn baan moeten opzeggen, Muayad kon zijn school niet afmaken door de oorlog. Ze hadden geen thuis meer. Op een dag zei Mooierd dat ik de plicht had van het leven te genieten, juist omdat ik het hád. Dat was voor mij zo’n groot inzicht. Niemand heeft er iets aan als ik in een hoekje ga zitten huilen omdat anderen er zo ellendig aan toe zijn. “Daarom is het goed als je letterlijk iets kunt betekenen, al is het maar met kleine dingen… Aan het grote leed – kijkend naar wat er nu, onder andere, in Gaza en Libanon gebeurt – kan ik niks veranderen, behalve me publiekelijk uit te spreken over het feit dat journalisten het doelwit zijn, honderden onschuldige mensen verdwijnen en tienduizenden kinderen worden vermoord. Ik spreek me uit, maar voel me machteloos omdat het onmogelijk is zelfs de allerkleinste verandering in gang te zetten.” IX Gij zult geen valse getuigenissen spreken tegen uw naaste “Een paar maanden nadat ik had toegezegd mee te doen aan het televisieprogramma De Geknipte Gast, kreeg ik van mijn arts het advies me op BRCA1 te laten testen omdat het risico op borst- of eierstokkanker steeds groter werd. Ik ben dus dat traject ingegaan en kreeg, twee weken voor de opnames (uitgezonden in november 2022, AV) te horen dat ik het gen had. “Met meer dan 80 procent kans op een zeer agressieve vorm van borstkanker en 40 tot 60 procent kans op eierstokkanker - die vaak te laat wordt gezien. ‘En dan hebben je kinderen straks geen moeder meer,’ zei de arts. Daarom koos ik voor de preventieve operaties waar ik op dat moment nog zeven maanden op zou moeten wachten. Ik zei tegen mijn agent dat ik hier tijdens de uitzending niet over wilde praten, maar Eus had Document gezien, een voorstelling over mijn familiegeschiedenis, waarin ook het gen ter sprake komt. “Dus toen hij er toch een vraag over stelde, zag je me schrikken en vervolgens volschieten. Eerst dacht ik: kut, dit wíl ik niet… maar ik kán gewoon niet liegen. Daarom gaf ik eerlijk antwoord. Het is zwaar om al die shit mee te moeten maken in mijn leven, maar als ik andere vrouwen die in eenzelfde situatie zitten, kan steunen door er openlijk over te praten, heeft het op een of andere manier toch nut gehad.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Tijdens mijn zwangerschap volgde ik op sociale media een model dat twee weken na haar bevalling al een vrolijke foto van een platte buik postte. ‘After pregnancy body’ stond erbij.  Ik heb geprobeerd de jaloezie die ik voelde opkomen zo snel mogelijk kwijt te raken, want het is lelijk en je hebt er niks aan… Maar ja, ik weet inmiddels hoe verslavend het is, hoe algoritmes werken en wat likes doen met je hersenen en ik kan relativeren wat ik wil maar bleef uiteindelijk toch met dat kutgevoel zitten. Rot op met je platte buik! Leuk voor je. “Weet je waar ik mezelf laatst op betrapte? Dat ik ergens binnenstapte en rondkeek om te zien of er iemand dikker was dan ik. Dat deed ik vroeger altijd. Ik was rond mijn dertiende ineens heel dik geworden. Een paar jaar later schreef een recensent over de eerste Parade-voorstelling waar ik in speelde dat ik ‘echt te dik’ was. “Bij een ander stuk kreeg ik te horen dat ik probeerde ‘een varkentje uit te beelden’ omdat ik met mijn mollige benen in een paar roze pumps op de planken stond… Ik heb daar jaren last van gehad; bodyshaming bestaat nog altijd, maar in deze tijd zouden dit soort opmerkingen echt ondenkbaar zijn. Ik heb nu een doorsnee postuur, maar wil daar helemaal niet mee bezig zijn. Wat ik probeer te doen is: kijken naar alles wat goed is in het leven en de kracht die ik daar uit haal gebruiken om zo veel mogelijk mooie dingen te maken.” Lees hier veel meer verhalen uit de serie Tien Geboden van Arjan Visser. Lees hier alle artikelen over dit thema</p>]]></description>
      <guid>https://www.trouw.nl/verdieping/sanne-vogel-wil-vooral-bezig-zijn-met-de-goede-dingen-in-het-leven-rot-op-met-je-platte-buik~b9b0ab2c/</guid>
      <pubDate>Fri, 8 Nov 2024 00:00:00 +0100</pubDate>
    </item>
    <item>
      <title><![CDATA[Fleur van Groningen stapte op haar 16de uit een sekte. ‘Ik werd als uitschot gezien’]]></title>
      <description><![CDATA[<p>I Gij zult de Here uw God aanbidden en hem liefhebben met geheel uw hart, geheel uw ziel en met al uw krachten “Een ander woord voor God is liefde, maar dan wel liefde van het zuiverste soort. Aardse liefde is vaak bevlekt met frictie, pijn, bindings- of verlatingsangst. Goddelijke liefde is onvoorwaardelijk, zoals de liefde die kinderen aan hun ouders geven. Die liefde gaat over totale acceptatie. En totale vrijheid.” II Gij zult de naam van de Here uw god niet zonder eerbied gebruiken “Vrijheid komt wel met verantwoordelijkheid; ik vind dat je je niet mag verschuilen achter de regels en de dogma’s van een kerk of een sekte. Mijn moeder en mijn stiefvader sloten zich, toen ik een jaar of negen was, aan bij Sahaja Yoga, een groep die zich met meditatie bezighoudt. In mijn ogen was Shri Mataji Nirmala Devi, de goeroe die deze sekte leidde, iemand die haar macht misbruikte, al was het maar door iedereen te laten geloven dat ze een reïncarnatie van de hindoegodin Shri Kali was. “Dat je als volwassene besluit een volgeling te worden is één ding, maar ik vind dat je je kinderen daarin niet mag meeslepen. Wij werden regelmatig naar allerlei jeugdkampen gebracht. Ik herinner me vooral die keer in Italië waar we overnachtten in een verlaten fabriek met een lekkend dak. We sliepen op de betonnen vloer en moesten overdag urenlang in dezelfde houding mediteren. Op een zeker moment werd ik uitgekozen om in de iets verderop gelegen ashram de vertrekken van Shri Matji schoon te komen maken. Dat was echt een hele eer. Ik was net klaar met stofzuigen toen ik hoorde dat ze zich in de aanpalende kamer bevond. Niet veel later ontdekte ik dat Shri Matji een banaan van de fruitschaal had genomen die ik voor haar had geschikt. Een godin met een banaantje! Dat vond ik zo’n bizar beeld. Ik schoot in de lach, maar voelde me meteen erna enorm schuldig omdat het misschien wel een vorm heiligschennis was geweest. “Op mijn zestiende ben ik uit de sekte gestapt. Niet omdat ik er niet meer in geloofde, nee, ik had onkuise gedachten gekregen en wilde óók wel eens een slok wijn proberen. Maar hoe kon ik in het weekend, kuis en gehuld in een sari, meedoen aan allerlei Indiase rituelen en dan doordeweeks naar een schooljongen verlangen of een glaasje achterover slaan? Ik voelde me zondig, slecht en wérd ook als crapuul – hoe noemen jullie dat? Uitschot? – beschouwd. Door de duivel bezeten. Ik hoorde er niet langer thuis.” III Gij zult de dag des Heren heiligen “Er is erg veel afleiding om ons heen, je kunt makkelijk het contact met jezelf verliezen. Veel mensen kiezen er voor opeens aan een stilte-retraite mee te doen, of ze drinken ayahuasca en kotsen alles wat ze hebben opgekropt uit in een zakje, maar het is veel beter om elke dag even in te checken bij jezelf. “Ik ben, zo lang ik me kan herinneren, een spiritueel wezen geweest, heb altijd een goed contact met mijn innerlijke wereld gehad. Bij de sekte leerden we mediteren, maar hun manier van doen vond ik nogal krampachtig. We moesten zonder ego en vrij van gedachten zijn. Dat is volgens mij niet mogelijk. Gedachten komen, je accepteert dat ze er zijn en laat ze daarna weer gaan. Als ik mediteer ervaar ik, zowel in mezelf als om me heen, een energie, een hoger bewustzijn. Ik deed dat als klein meisje al; dan zat ik uren in mijn eentje op het dijkje bij ons huis, zomaar wat te kijken, aanwezig in het nu.” IV Eer uw vader en uw moeder “Daar ben ik geen voorstander van. Ik ben mijn ouders niets verplicht. Tegelijkertijd geloof ik dat ze, vanuit hun biologische gedrevenheid, alles hebben gegeven wat ze me konden geven en probeer ik me in te leven hoe het voor hen moet zijn geweest in plaats van alleen maar kwaad te blijven over wat ze me hebben aangedaan. Woede, verdriet, te hoge verwachtingen, valse hoop; het zijn allemaal emoties die niet eens meer direct met hén te maken hebben, maar toch gevoeld móeten worden omdat je er anders nooit vanaf geraakt. “En dan komen we bij de volgende, moeilijke fase. Ik heb aan mezelf gewerkt, ik ben gegroeid en groei nog altijd door. Ik heb het gevoel dat mijn moeder, 72 inmiddels, en ik verschillende wegen zijn ingeslagen. Ik kan en wil haar niet veranderen, maar de omgang met mijn moeder triggert bij mij veel oud zeer. Een jaar geleden heb ik besloten het contact te verbreken. Niet vanuit een boosheid – ik heb haar al lang vergeven – maar uit zelfbescherming. En vooral: de bescherming van mijn kind. “Zelf was ik een accidentje, een ongelukje. Mijn vader was zeventien jaar ouder dan mijn moeder, zijn minnares. Toen ze elkaar die ene keer nog eens zagen was hun relatie al een jaar voorbij. “Tot 1991 – het jaar waarin ze haar huidige man, mijn stiefvader – ontmoette, zijn we altijd samen geweest. Ze had een zware depressie, was onberekenbaar, kon het ene moment heel lief zijn en het volgende moment ontploffen. Ik wist nooit welke moeder ik te zien zou krijgen. Ze zei ook: ‘Als je thuiskomt van school, ben ik misschien wel dood’. Het telefoonnummer van mijn grootouders stond in mijn boekentasje. ‘Die moet je dan maar bellen, dan komen ze je wel ophalen.’ “Het komt door mij dat ze zich zo slecht voelt, dacht ik. Het was niet de bedoeling dat ik geboren zou worden. De morning-afterpil had niet gewerkt. Achteraf, een paar jaar geleden nog maar, drong het tot me door hoe pijnlijk het eigenlijk is: ze heeft geprobeerd me weg te maken en dat is niet gelukt. “Mijn vader, Flor, kwam af en toe bij ons langs. Een man die ik dan pappie moest noemen. Hij was een kunstenaar, heel gevoelig, intelligent, maar ook super getraumatiseerd door de oorlog. Hij wilde beslist geen kinderen, maar besloot wel een halfslachtige relatie met me aan te gaan. Pas op mijn veertiende, toen ik in Antwerpen naar de kunstschool ging waar hij ook les gaf, ontstond er meer toenadering al bleef hij het moeilijk vinden om over zijn gevoelens te praten. Wat we deelden was een liefde voor kunst en literatuur. En wat ik ook in hem herkende: de hoogsensiviteit die ervoor zorgt dat je een muur optrekt zodra je ’t allemaal niet meer aankunt… “Na zijn dood, in 2017, ben ik research gaan doen naar mijn vaders kindertijd, heb geprobeerd de puzzel te leggen. Slechts één familielid wist dat ik bestond – mijn vader had me nooit officieel als zijn kind erkend – en via hem ben ik veel meer over mijn vader te weten gekomen waardoor ik voor mijn gevoel nu pas een goede relatie met hem heb. “Mijn stiefvader kwam in mijn leven toen ik negen jaar oud was. Hij nam zijn verantwoordelijkheid, leverde ons zekerheid. Mijn moeder had geen inkomen, we leefden in armoede. Hij zorgde voor mijn moeder en mij erbij. Dat was, na de man die zich nooit om ons had bekommerd, toch een soort van upgrade, maar op intellectueel en artistiek niveau vond ik bij hem geen aansluiting. “Een jaar geleden… nee, ik ga je niet vertellen hoe die twee mensen me hebben gekwetst, in zekere zin dóet de aanleiding er niet toe. Het punt is dat ik ineens tot het besef kwam dat ik al jaren zat te wachten op de fijne kindertijd die toch eens moest gaan aanbreken. Het zou nooit gebeuren. Ik moest mijn eigen moeder worden.” V Gij zult niet doden “Boven ons woonde een stokoud koppel, twee verschrikkelijk vieze, oude mensen, Jef en Georgette geheten. Ze waren slecht ter been, kwamen nauwelijks meer buiten. Het stonk in hun kamer zó naar urine dat het je haast de adem benam. Als je op de stoel van Jef ging zitten hoorde je de zitting een slurpend geluid maken.… allez, laat ik er verder niet over uitweiden. Op een dag was ik alleen thuis. Mijn moeder, stiefvader en stiefzusjes waren naar een bijeenkomst van de sekte die ik kort daarvoor had verlaten. Ineens hoorde ik een verschrikkelijk harde dreun. Ik wist meteen dat er iets mis was bij de buren, maar moest nog wel iets overwinnen vooraleer ik naar boven durfde te gaan… toen ik daar even later de deur opendeed, zag ik Jef en Georgette op de grond liggen. De kachel stond bijna op ontploffen; het was er extreem, moordend heet. Ik voelde dat ik ook flauw zou vallen dus ben naar buiten gehold, heb de diensten gebeld die onmiddellijk langskwamen. Jef, een heel zwaarlijvige man, moest met een hijskraan uit het raam worden getild. De brandweerman zei later dat ik net op tijd bij de buren naar binnen was gestapt. “Ze zeggen wel eens dat mensen die je het leven hebt gered, net als daders en slachtoffers, in je familiesysteem terecht komen, maar ik weet eerlijk gezegd niet of ik dat in het geval van Jef en Georgette nou een erg aantrekkelijke gedachte vind.” VI Gij zult geen onkuisheid doen “Ik ben als kind meerdere keren misbruikt geweest. Zoiets uit te spreken kost me inmiddels niet veel moeite meer, maar ik vind het nog altijd pijnlijk en vernederend om er over te praten. Het idee dat iedereen zomaar kan lezen wat ze met mij hebben gedaan, maakt me helemaal misselijk… Dat zal nooit overgaan, denk ik. “Nu heb ik zelf een kind, van vijf jaar oud. Straks wordt ‘ie zes, zeven, acht, de leeftijden waarop die vreselijke dingen met mij zijn gebeurd. Dat is zó confronterend, vooral ook omdat ik nu pas besef hoe klein ik was. Mijn zoon zit goed in z’n vel, geniet van zijn lichamelijkheid en knuffelt graag – het idee dat iemand daar misbruik van zou maken vind ik onverdraaglijk. Ik kan nu weer verdrietig worden als ik terugdenk aan wat mij ooit is aangedaan. En kwaad. Die daders hebben hun moment gehad, ze zijn aan hun trekken gekomen en leefden straffeloos verder. Ik ben voor het leven getekend. Ik heb seks leren kennen als een daad van agressie. Toen ik zelf hormonaal wakker begon te schieten, raakte ik onmiddellijk in een gevecht: ik verlangde ernaar en veroordeelde het tegelijkertijd bij mezelf omdat ik bang was net zo’n vies monster te worden als degene die mij als klein meisje heeft verkracht.” VII Gij zult niet stelen “Ik heb één keer in mijn leven iets gestolen: een oranje, plastic slabestek. Ik was één jaar oud, zat voorin het winkelkarretje dat door mijn moeder langs de schappen van de Hema werd geduwd. Pas toen we buiten stonden, kreeg ze in de gaten wat ik zo stevig in mijn handen hield. Het setje heeft heel lang bij ons in de kast gelegen. Nooit gebruikt.” VIII Gij zult tegen uw naaste niet vals getuigen “Eigenlijk ben ik een zeer introvert persoon. Vroeger werd ik heel onzeker als ik onder de mensen kwam, bang om gepest te worden. Ter compensatie ging ik in de overdrive, maakte voortdurend grapjes. Iedereen lag plat van ’t lachen, maar op die momenten huilde ik van binnen. Die dingen doe ik allemaal niet meer. Ik doe niet meer alsof. Radicale eerlijkheid, dat is mijn stelregel. Wat niet wil zeggen dat ik altijd het achterste van mijn tong laat zien – je kunt tenslotte niet iedereen vertrouwen – maar naar mezelf toe ben ik altijd eerlijk. ‘Als ik me nu nog eens anders heb voorgedaan, is dat onbewust gebeurd.’” IX Gij zult geen onkuisheid begeren “Op een bepaald moment begon ik op seksueel gebied te experimenteren omdat ik mezelf van het juk van vroeger wilde verlossen. Het was bevrijdend, ik kon al die dingen doen zonder dat de hemel op mijn kop viel, maar tegelijkertijd wist ik: dit is niet wie ik ben. Na een aantal relaties waarin ik, altijd achteraf, heel goed kon analyseren dat ik me tot die ander aangetrokken voelde vanwege bepaalde pijnpunten in mezelf – het gemis van een vaderfiguur, bijvoorbeeld – ben ik nu tien jaar getrouwd met iemand bij wie ik volledig mezelf kan zijn. Naarmate we langer samen zijn, begin ik de monogamie steeds fijner te vinden. Ik heb onlangs een tantra-cursus gevolgd en al de opgedane kennis samen met mijn man in de praktijk gebracht. Daar komt die veiligheid weer in beeld: we hebben inmiddels zoveel vertrouwen opgebouwd dat er ook totale overgave kan zijn.” X Gij zult niet begeren wat uw naaste toebehoort “Zo rond mijn twaalfde had ik een drie jaar oudere vriendin die deel uitmaakte van een fantastisch, groot gezin. Alles was daar even knus en gezellig. Als ik ’s avonds naar huis fietste, moest ik heel de terugweg vreselijk huilen. Niet dat het thuis zo slecht was – rond die tijd leek alles redelijk stabiel – maar een vader en moeder die zo veel, en onvoorwaardelijk, van hun kinderen hielden, zoiets kénde ik doodgewoon niet. “Ik nam me al op jonge leeftijd voor een eigen gezin te stichten. In die zin is mijn grootste begeerte vervuld: liefde, veiligheid, een man, een kind. Mijn zoon krijgt de liefde die ik zelf heb gemist, maar hij is hier niet om mijn dromen te verwezenlijken. Misschien is dit wel de belangrijkste boodschap die ik aan hem wil doorgeven: wees jezelf. Je hoeft niks. Alles is goed.” Fleur van Groningen (Breda, 1982) is schrijver, columnist, podcastmaker en schilder. In 2017 publiceerde ze Leven zonder filter over haar ervaring met hoogsensitiviteit, vijf jaar later gevolgd door Voelen zonder filter, waarin trauma-verwerking centraal staat. In september verscheen bij uitgeverij Borgerhoff &amp; Lamberigts haar boek Mensenkennis dat als ondertitel meekreeg: ‘wie ben ik, wie is de ander en hoe verhouden we ons tot elkaar?’ Lees hier alle artikelen over dit thema</p>]]></description>
      <guid>https://www.trouw.nl/cultuur-media/fleur-van-groningen-stapte-op-haar-16de-uit-een-sekte-ik-werd-als-uitschot-gezien~bf9d9859/</guid>
      <pubDate>Fri, 25 Oct 2024 00:00:00 +0200</pubDate>
    </item>
    <item>
      <title><![CDATA[Daan Schuurmans: ‘De gedachte dat het eens stopt kan ik nog steeds niet aan’]]></title>
      <description><![CDATA[<p>I Gij zult de Here uw God aanbidden en hem liefhebben met geheel uw hart, geheel uw ziel en met al uw krachten ‘Mijn vader kwam uit een echt katholiek gezin, het rijke roomse leven, Godfried Bomans-achtig. Tijdens de kerstmis zong hij – voor de grap, denk ik – uit volle borst mee. Ik ben gedoopt, heb communie gedaan, maar dat was het wel zo’n beetje, qua katholieke opvoeding. Toch voel ik me op een of andere manier nog altijd katholiek en ik denk ook niet dat het kwaad kan. Ik heb het in ieder geval nooit onplezierig gevonden af en toe een kaarsje op te steken of een klein gebedje te doen. “Een cameraman zei eens tegen me dat film bij uitstek een katholiek medium is. Grote regisseurs zoals Visconti, Fellini, maar ook Scorsese en Coppola, hebben allemaal als kind in die schitterend verlichte kerken gezeten en – dat vooral – het wonder meegemaakt; hoe brood en wijn veranderden in het lichaam en het bloed van Christus, een scène die keer op keer werd nagespeeld. Dat heb ik als jochie óók gezien. “Later ben ik me gaan verdiepen in oosterse religies. Ik heb veel gelezen van Pema Chödrön, een boeddhistische non die mooie dingen heeft gezegd over de menselijke neiging om je af te sluiten voor het lijden in plaats van je hart te openen en op zoek te gaan naar moed en zelfcompassie, zodat je weer verder kunt. Ik geloof allang niet meer in de-man-met-de-baard, ergens daar, boven ons. Ik geloof in energie, een kracht die je overigens net zo goed God zou kunnen noemen.” II Gij zult de naam van de Heer uw God niet zonder eerbied gebruiken “Of ik ooit bang voor Hem ben geweest weet ik niet, maar ik kan nog altijd het gevoel hebben dat ik word gadegeslagen. Ik weet van goed en kwaad. Beetje oppassen dus. Vloeken doe ik overigens vol overgave, maar gek genoeg vind ik het verschrikkelijk als ik de kinderen als bootwerkers tekeer hoor gaan.” III Gij zult de dag des Heren heiligen “Als je een gezin hebt met drie kleine kinderen (Sophia, 11, Kees en Boris, tweeling van 9,  AV) is het niet onverstandig zo af en toe bij zonsopgang de stilte op te zoeken. Helaas staan ze heel vroeg op, zodat ik dan nóg vroeger mijn bed uit zal moeten… Ja, een drogreden, natuurlijk, maar het is wel zo dat hun geluk op dit moment het allerbelangrijkst voor me is. En daarin vind ik óók mijn rust. Vroeger vond ik vakantievieren een onzinnige bezigheid, ik was alleen maar aan het werk. Nu vind ik het heerlijk om vrij te nemen, naar ons huis in Frankrijk te gaan en tijd met de kinderen door te brengen. “Het is, in zekere zin, een echo uit mijn jeugd. Mijn vader was niet alleen vaak op pad, maar stierf ook jong, op z’n 56ste, dus onbewust ben ik ook dáár mee bezig… Ik was heel lang – tot mijn 34ste, toen ik Bracha (van Doesburgh, zijn echtgenote sinds 2011, AV), ontmoette – voor van alles op de vlucht. Bracha heeft me enorm geholpen de schaduwkanten van het leven onder ogen te komen. “Toch begin ik de laatste tijd weer allerlei angstgevoelens te krijgen. Ik ben nu 52 en nader de leeftijd waarop mijn vader is overleden. Het is gek, niet meer dan een getal, en toch maak ik me zorgen: laat me alsjeblieft niet doodgaan. Mijn kinderen zijn nog veel te jong om een vader te moeten missen.” IV Eer uw vader en uw moeder “In mijn kleine studeerkamer hangt een gigantisch schilderij van mijn vader – ik zeg vaak voor de grap dat ik helemaal geen issues heb – waardoor het voelt alsof hij nog altijd over mijn schouder meekijkt. Hij was heel artistiek, kon prachtig schrijven, maar had tegelijkertijd een hang naar macht en vond het geweldig de hoofdredacteur van Het Nieuwsblad van het Noorden te zijn. Tijdens mijn jaren op de Toneelacademie in Maastricht stuurde hij me brieven – vijfhonderd in totaal – waarin hij over zijn werk vertelde, de mensen die hij ontmoette, maar ook wijze levenslessen doorgaf. “Toen hij in 1997 kanker kreeg en een afscheidsinterview gaf aan Jacques d’Ancona, antwoordde mijn vader op de vraag wat hij het meest zou missen: ‘Het opgroeien van de kleinkinderen en de echte doorbraak van Daan’. De echte doorbraak? Kennelijk was hij ervan overtuigd dat zoiets ging gebeuren. Hij had ook gezegd dat ik met een Eline Veere-achtig meisje zou trouwen. En dat ik ooit een tweeling zou krijgen. Een visionair, een diepe denker… “Ik merk dat ik nog steeds in dat soort superlatieven over hem denk, terwijl ik ook zou kunnen zeggen: had al die brieven nou maar niet gestuurd, ik had het beter zélf allemaal kunnen ontdekken. Het komt door die plotselinge dood, natuurlijk. Binnen een jaar was hij weg. De laatste maand van zijn leven ben ik bij hem geweest. Dat was haast een spirituele ervaring. Enorm verdrietig, maar ook heel vredig en bijzonder. Hij zei dat hij in de armen van de liefde wilde sterven en zo is het precies gegaan. “Ik heb zijn begrafenis georganiseerd; een eredienst in die prachtige kathedraal in Groningen, met een motorescorte die zijn grote vriend Eric Nordholt (voormalig hoofdcommissaris van politie, AV) had geregeld, een geweldig mooie dienst waarna zijn kist de kerk werd uitgedragen terwijl het Koninklijk Mannenkoor Gruno, honderd man sterk, Grunnens laid, het Groningse volkslied, zong. Het móest groots, het was alsof ik de hele wereld wilde laten weten: let op hè? Wie hier gegaan is… “Ik heb altijd een sterke band met mijn moeder gehad, maar na mijn vaders dood voelde ik me vooral verantwoordelijk voor haar welzijn en dat van mijn zusjes. Financieel was alles goed geregeld, maar mijn vader had gezegd dat ik voortaan voor het gezin moest zorgen. Ik sprak met iedereen, heb echt geprobeerd er altijd voor ze te zijn, maar een paar jaar  later verloor ik mezelf toch in het Amsterdamse uitgaansleven. Die sterke band is gebleven, maar ik ben nu heel erg gericht op mijn eigen gezin. Mijn moeder heeft lang op de eerste plaats gestaan, maar toen Bracha kwam, wist ze dat die tijd voorbij was. “Weet je wat wel gek is? Ik ben nooit bang geweest dat ik mijn moeder ook kwijt zou raken. Als jongetje schoot ik soms midden in de nacht wakker en dan holde ik naar de slaapkamer van mijn ouders om te horen of híj nog ademhaalde. Mijn moeder schrok altijd onmiddellijk wakker en vroeg dan: ‘Wat is er, wat is er?’ Terwijl mijn vader rustig verder sliep.” V Gij zult niet doden “Als het over onrecht gaat, kan ik vreselijk kwaad worden. En in het verkeer ben ik ook licht ontvlambaar. Pure highway-rage: met de lichten knipperen en op de rem trappen als mensen dat bij mij doen… Ik vind klasgenootjes die onaardig tegen mijn kinderen zijn geweest ook meteen héél erg vervelend. Volstrekt irreëel. “Doden is een heel ander verhaal. Natuurlijk ga ik niet doden. Tegelijkertijd vind ik het kennelijk heel normaal dat wereldleiders, mensen op wie we stemmen, beslissen dat er oorlog gevoerd moet worden. Onze veiligheid komt in het geding? O, oké, schiet de agressor maar dood dan… Ik begrijp het wel, geen volk wil onder de voet gelopen worden, maar de discrepantie tussen je eigen overtuiging nooit te zullen doden en het ogenschijnlijke gemak waarmee we instemmen dat andere mensen moeten worden afgeslacht, is wel enorm groot. “Ik weet niet waar ik toe in staat ben als ik onder de wapenen zou worden geroepen. Toen we voor Het verhaal van Nederland een aflevering over de Tweede Wereldoorlog maakten, ontstond er nogal wat geharrewar met oud-verzetsstrijders die vonden dat we een te eenzijdig beeld gaven, maar feit blijft dat heel veel mensen wegkeken, hun buren verraadden of in ieder geval hebben geprobeerd hun eigen hachje te redden.” VI Gij zult geen onkuisheid doen “Dit lijkt me een eerzaam gebod maar het wordt – zoals dat met veel teksten in de Bijbel gebeurt – te rigide geïnterpreteerd. De grootste misstanden in de katholieke kerk werden door het celibaat veroorzaakt. En de streng protestantse Abel (de vaderfiguur in Het Boek van Alle Dingen, AV) wordt al zenuwachtig als drie buurvrouwen hem begroeten, bang dat het toelaten van bepaalde gevoelens ervoor zal zorgen dat hij later in de hel belandt. “Wij zijn, als mens, een soort koetsier. Onze gevoelens zijn de paarden die we in toom moeten zien te houden om ervoor te zorgen dat het koetsje niet van de weg geraakt. Een beetje slingeren? Haha, als je flirten bedoelt: prima. We hebben met het gezin een paar maanden in Parijs gewoond waar de flirt een soort nationaal  erfgoed is. Van de dames bij de kaasboer tot aan de vrouwelijke gendarmes: iedereen zet de flirt in. Daar vervolgens iets mee doen, is natuurlijk een tweede. Om bij de metafoor te blijven: je moet er wel voor oppassen dat je niet, met koetsje en al, in het ravijn verdwijnt.” VII Gij zult niet stelen “In het begin van mijn carrière heb ik veel gekeken naar grote voorbeelden, soms ook iets kleins geleend, maar het werk van de afgelopen vijftien jaar is wel echt van mij. Ik probeer mezelf als acteur nog steeds te vernieuwen. Ik zou je nog niet kunnen vertellen wat nou precies mijn manier, mijn stem is. Als ik dat weet, kan ik wel ophouden. Dan was ik er al. Klaar. Ik houd me liever vast aan de gedachte dat het beste nog moet komen.” VIII Gij zult tegen uw naaste niet vals getuigen “Het is heerlijk om een schoft te spelen. Omdat ik weet: ik ben het lekker niet. Ik zie mezelf als een harmonieus Mensch. Abel is niet per se een schoft, maar eerder iemand die gevangen zit in zijn opvoeding; iemand die in het bijbelboek Spreuken heeft gelezen dat hij zijn zoon moet tuchtigen om hem te behoeden voor een vreselijk einde. Dat is vooral verdrietig. En naar. “Ik vond het moeilijk me in te leven voor die rol omdat ik zelf drie kinderen heb… Toen Ineke Houtman, de regisseuse, het script stuurde, vroeg ik: bestaat er nog een mogelijkheid dat ik Jezus mag spelen? Leuke rol. Aardige gozer ook. Nee, zei ze, daar ben je echt te oud voor. Maar uiteindelijk bleek Abel toch uitdagender te zijn, misschien wel vanwege die vreselijke onmacht. Abel bedoelt het goed, maar heeft uiteindelijk de belangrijkste boodschap van Christus gemist: u zult uw naaste liefhebben als uzelf.” IX Gij zult geen onkuisheid begeren “Met Bracha is mijn spirituele reis begonnen, ze heeft me geleerd het leven te omarmen. We hebben samen een heel gezin opgebouwd. Onze liefde is onvoorwaardelijk, we zetten ons volledig – maar moeiteloos – voor elkaar in. Bracha bedriegen, dat zou de grootste vorm van verraad zijn. “Ik weet nog hoe ik, in eerdere relaties, allerlei romantische verhalen eromheen verzon; alsof ik mezelf ervan moest overtuigen dat die persoon echt ‘de ware’ was. Die behoefte heb ik met Bracha nooit gevoeld. Ik wist meteen dat zij de moeder van mijn kinderen zou worden. De band die wij hebben is moeilijk in woorden te vatten. Om met Lao Tse te spreken: hij die weet, spreekt niet, hij die spreekt, weet niet.” X Gij zult niet begeren wat uw naaste toebehoort “Ik hóef nu niet meer jaloers te zijn, maar toen ik jonger was, kon ik er echt last van hebben als een ander ervandoor ging met een rol die ik graag wilde hebben. Jaloezie is een gif. Ik voelde het fysiek, kon er vreselijk door van slag raken, maar het was óók de motor om door te blijven gaan. Ik kon thuis gaan zitten mokken of ervoor zorgen dat ik de volgende keer wél aan de beurt zou komen. De belangrijkste les die ik destijds leerde was: als A zichzelf met B vergelijkt, vernietigt A zichzelf. En: don’t compare, don’t compete. “Ik ben altijd rete-ambitieus geweest. Groot worden in Amerika. Een Oscar winnen. Je wilt niet weten hoe vaak ik voor de spiegel heb gestaan om iedereen te bedanken. Dat mythische gevoel is helemaal weg. Die verering van acteurs vind ik nu vrij ver gaan. We zijn geen hartchirurgen! Ik speel voor mezelf, omdat ik er verschrikkelijk veel lol in heb. Het is één van de weinige constanten in mijn leven, dat spelen. Soms staat het even op een laag pitje, maar het laait altijd weer op. “Aan het begin van mijn carrière was ik voortdurend bang dat het op zou houden. Dan belde ik vanaf de set mijn toenmalige agent, Jeroen van de Noort, en vroeg: er komt toch nog wel iets hè? Het is toch nog niet tanende? En dan gooide hij de hoorn op de haak. Of riep, nog voor ik één woord had gezegd: ‘Nee, Daan, het is nog niet tanende!’ Maar het was zó fijn, ik wilde gewoon niet dat het ophield. “Die gedachte, dat het stopt, kan ik nog steeds niet aan… ja, misschien is het óók gekoppeld aan de vroege dood van mijn vader, daar zou je best eens gelijk in kunnen hebben. Of ik me, een dag na mijn 56ste, opgelucht zal voelen, weet ik niet. Wellicht moet ik het antwoord op die vraag weer eens in de stilte gaan zoeken.” Daan Schuurmans (Rotterdam, 1972) is acteur en filmproducent. In 2010 won hij de Beeld en Geluid Award voor beste acteur in Bernard, schavuit van Oranje en Annie M.G. In 2022 en 2024 was hij de verteller van Het verhaal van Nederland. In 2025 vertelt hij in diezelfde reeks over 750 jaar Amsterdam. In de speelfilm Het Boek van Alle Dingen, naar de gelijknamige bestseller van Guus Kuijer, speelt Schuurmans de rol van Abel. De film ging tijdens Het Nederlands Filmfestival in première en draait sinds 10 oktober in de bioscoop. Documentairemaker Sahar Meradji (40) zoekt naar complexiteit, om haar hoofd iets stiller te krijgen. ‘Het gewone verveelt me.’ Lees hier alle artikelen over dit thema</p>]]></description>
      <guid>https://www.trouw.nl/verdieping/daan-schuurmans-de-gedachte-dat-het-eens-stopt-kan-ik-nog-steeds-niet-aan~b289ee29/</guid>
      <pubDate>Fri, 11 Oct 2024 00:00:00 +0200</pubDate>
    </item>
  </channel>
</rss>
