<?xml version="1.0" encoding="utf-16"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[Harpiste Lavinia Meijer: ‘Geadopteerd zijn heeft een zure en een zoete kant: je bent afgestaan én opgenomen’]]></title>
      <description><![CDATA[<p>Lavinia Meijer trad op met Iggy Pop en vroeg hem of ze zijn gedicht 
Mom & Dad
 op muziek mocht zetten. Zijn vraag 
‘Are you still somewhere?’ 
lijkt voor de harpiste, die op haar tweede van Korea naar Nederland kwam, nóg gelaagder.
  

      “Ik maak vaak het grapje dat ik, vanwege mijn harp, wel in de hemel móet komen maar nee, ik geloof niet dat er nog een leven na dit leven is. Het lijkt me, met zoveel leed in de wereld, onmogelijk dat er een god bestaat. Het geloof heeft ook goede kanten, dat zie ik heus wel in, maar religies hebben vooral veel dingen kapotgemaakt… Ik ben, onder andere doordat ik in 2011 Philip Glass (Amerikaanse componist, AV) leerde kennen, wat dichter in de buurt van het boeddhisme gekomen. Een van de mooiste uitgangspunten van het boeddhisme vind ik de gedachte dat tijd geen lijn is die van ‘toen’ naar ‘straks’ loopt. Alles is er al; de ingrediënten zijn aanwezig, de vraag is alleen wat je ermee wil doen.”
    

      “De harp is een soort boomstam in mijn leven, een verlengstuk van mijn stem. Die stam zal er altijd zijn, hij geeft me houvast en ik kan er al de dingetjes die ik gaandeweg tegenkom in ophangen. Toen ik op het conservatorium zat, hoorde ik medestudenten vaak zeggen dat wij, als uitvoerders, slechts het doorgeefluik van de componist waren. Daar ben ik het niet mee eens. Ten eerste zijn er heel veel interpretaties van muziekstukken mogelijk, maar belangrijker nog: er zit een bepaalde magie in de interactie met het publiek. Het geeft mij ongelooflijk veel voldoening om op zo’n manier met mensen in verbinding te komen. Dat gaat via de muziek, ja, maar ik zit daar ook wel een beetje bij. Toch?”
    

      “Het stoorde me altijd enorm als een kunstenaar iets 
‘Untitled’ 
noemde. Kon je niet gewoon even een titel bedenken? Tot ineens het kwartje viel: door een kunstwerk zo te noemen, moet ik mijn eigen verbeeldingskracht gebruiken. Laatst liep ik met Hans den Hartog Jager (kunstcriticus en schrijver, AV) in een Drents natuurgebied waar een kunstroute was uitgezet. We kwamen langs een plek waar allemaal stokjes van verschillende lengtes, in verschillende gradaties groen, in het water waren gezet. Hans vertelde me wat de maker had willen laten zien: iets over de hoogte van planten en zuurtegraad van het water, maar ik had mijn eigen betekenis leuker gevonden. Voor mij waren het rietjes waardoor de mens het sap van de aarde opzuigt. Ik denk dat zoiets ook voor het begrip God kan opgaan: er zijn meerdere interpretaties mogelijk. Als ik tijdens een meditatie de dalai lama – die man is voor mij het symbool voor liefde en vrede – voor me zie, voel ik me veilig en geborgen. Hij is een soort vaderfiguur voor mij, precies zoals God dat voor gelovigen kan zijn.”
    

      “Meditatie geeft me rust. En overzicht. Ik ben geneigd om in mijn eigen bubbel te blijven zitten, me zorgen te maken om ‘niet muzikale dingen’ – zoals mijn docente vroeger zei – waardoor mijn blik dreigt te vernauwen. Door te mediteren open ik mijn vizier. Daarna probeer ik naar de essentie van het ogenblik te gaan. Wat doe ik hier? En stel dat dit mijn laatste dag op aarde is, hoe zou ik die dan éigenlijk willen doorbrengen? Gelukkig kom ik dan altijd uit bij: op deze manier en niet anders.”
    

      “Bij dit gebod denk ik eerst aan mijn adoptieouders. Al snel daarna komt het beeld van mijn biologische vader naar boven. Hij stuurde me een brief, zocht contact met mij en mijn broer, maar ik wilde er eerst niets van weten. Waarom zocht hij nu, na al die jaren, contact?
    

      Toen ik in 2009 voor een concert naar Korea ging – met de mogelijkheid tot een hereniging waar ik op dat moment nog niet voor openstond – kreeg ik… ja, ik denk toch dat ik het een visioen moet noemen: ik zag mijn vader met ons, een tweejarig meisje en een vierjarig jongetje, naar het kindertehuis lopen en ik herinner me dat ik eerst boos werd, maar dat die boosheid daarna omsloeg in dankbaarheid naar mijn adoptieouders. Zij hebben voor ons gezorgd alsof we hun eigen kinderen waren. Er is best vaak spanning geweest thuis – mijn adoptiemoeder is een perfectionist en het voelde lange tijd alsof zij haar eigen hoge verwachtingen op mij projecteerde, terwijl ze me tegelijkertijd ook echt wel vrijliet – maar na dat visioen, dacht ik: wat doet dat er eigenlijk allemaal toe? Waarom kan ik het niet loslaten en meer dankbaar zijn?
    

      Ik besloot op dat moment dat ik mijn vader wilde ontmoeten. Hij kwam naar mijn concert. Ik had geen idee waar hij zat in de zaal, maar het was toch net alsof ik speciaal voor hem speelde. Alsof ik hem via mijn muziek duidelijk kon maken dat hij zich niet langer schuldig hoefde te voelen. Na afloop zagen we elkaar. Hij was heel erg nerveus, verontschuldigde zich tientallen keren. Een Koreaanse vriendin, die als tolk voor ons fungeerde, zei dat mijn vader na de scheiding de kinderen toegewezen had gekregen en dat hij amper geld had om voor ons te zorgen. Dat hij ons daarom had ‘weggedaan’. Ik zei dat ik hem begreep en dat ik hem vergaf. Ik kon me op dat moment nog goed houden, maar heb, toen ik eenmaal in mijn hotel was, urenlang gehuild.
    

      Toen ik naar huis vloog, vroeg ik m’n ouders mij van Schiphol op te halen. Ik had het al zo vaak alleen gedaan, maar dit keer wilde ik per se gearmd met mijn moeder door de hal van het vliegveld lopen.
    

    
Lavinia Meijer 
(op 12 februari 1983 als Soo-Ji No in Bucheon, Zuid-Korea geboren) is een internationaal gevierd harpiste, winnares van Edisons, gouden en platina platen. Op 1 april werd haar cd 
Are You Still Somewhere?
 uitgebracht. Lavinia is tot 27 mei op tournee in Nederland. Kaarten zijn verkrijgbaar via: 
laviniameijer.com
.
  

      Mijn vader en ik hielden via mails contact. Zo kwamen we, een half jaar later, tot een tweede ontmoeting die een heel andere wending zou krijgen. Het eerste wat me opviel was dat mijn vader behoorlijk veel dronk. Hij vertelde over allerlei fysieke klachten en over het zware werk dat hij moest doen om het hoofd boven water te houden. Ik vond het best moeilijk om aan te horen, maar ik heb er uiteindelijk niets mee gedaan. Wat ik wilde was dat hij zich niet langer schuldig zou voelen, en dat hij zich over mij geen zorgen hoefde te maken. Zo had ik het voor mezelf afgekaderd en daar hield ik aan vast. Ik wilde afhankelijkheid en geld buiten onze relatie houden. Maar een jaar later hebben mijn ouders hem, zonder mij hierin te betrekken, geld gegeven. Daarna stopte ons contact abrupt. Wat ik hem ook vroeg: ik kreeg geen antwoord meer. Ik begreep er niks van, tot mijn vriendin vertelde dat hij zich misschien wel had geschaamd voor het feit dat hij geld had aangenomen en daarom niets meer van zich had laten horen. Zij probeerde hem nog een paar keer te bellen, maar er werd niet meer opgenomen. Jaren gingen voorbij. In een zoveelste poging het contact te herstellen, was mijn vriendin verschillende combinaties van een eerder nummer gaan proberen en op een dag had ze beet. Er bleek een soort landelijke nummerwijziging te zijn doorgevoerd, in die tijd was hij de mailwisseling ook kwijtgeraakt… en mijn vader is een totale digibeet; hij had geen idee gehad hoe hij me weer moest bereiken.
    

      Inmiddels ‘praten’ we weer. Over koetjes en kalfjes, maar toch… Het is goed zoals het is. En mijn moeder? Dat vraagt iedereen: wil je háár niet vinden? Het klinkt misschien raar, maar ik vind dat ik daar eerst helemaal aan toe moet zijn, het moet volledig mijn eigen keuze zijn, niet een beslissing die ik neem omdat iedereen het van me verwacht, begrijp je? Ik weet dat ik het risico loop straks misschien te laat te zijn, maar het ligt nu allemaal nog te gevoelig. Geadopteerd zijn heeft een zure en een zoete kant: je bent afgestaan én opgenomen. Ik wil niet dat iemand zich schuldig voelt, niemand teleurstellen, maar ik wil ook zélf niet teleurgesteld worden… Wat nou als ik mijn biologische moeder terugvind en dat ze dan in een heel lastig pakket terechtkomt en mij als een soort indringer in haar leven gaat zien? Misschien is dát uiteindelijk wel mijn grootste angst: dat ik voor een tweede keer zal worden afgewezen.”
    

      “Toen ik mijn biologische vader voor de tweede keer ontmoette, vertelde hij me nog iets… nadat mijn moeder was weggegaan en hij alleen met ons was achtergebleven, was hij behoorlijk in paniek geraakt. Hij had niemand die voor ons kon zorgen als hij als klusjesman overdag zijn geld moest verdienen en vertelde dat hij had overwogen het huis – met ons er in – in brand te steken. Zó diep had hij in de put gezeten; hij had niet aan de beslissing om ons naar een kindertehuis te brengen kunnen ontkomen.
    

      Ik ben hier opgegroeid, met een enorm vangnet, er zijn altijd mensen op wie ik kan rekenen. Door mijn vaders verhaal drong het nog meer tot me door hoe ongelijk het is verdeeld in de wereld, maar ook hoe sterk die schaamtecultuur is in een land zoals Korea. Het begon ermee dat mijn moeder ons na haar scheiding niet mocht meenemen naar een andere relatie. Dat hoort niet. Alles moet volgens het plaatje. Ik herken het streven naar perfectie, maar ik heb nu ook geleerd dat het onmogelijk is om de totale controle over je leven te hebben. Ik ben een stuk milder geworden naar mezelf toe en zie het als een verrijking dat het me is gelukt om dingen los te laten, om ook de schoonheid van imperfectie in te zien.”
    

      “We gingen het huwelijk in met twee simpele regels: we gaan nooit aan kinderen beginnen en als één van ons verliefd wordt op een ander, is het klaar. Na een paar jaar begon toch mijn biologische klok te tikken. Ik ging nadenken over de mogelijkheid om mijn carrière op een lager pitje te zetten en helemaal voor het gezin te gaan. Deze verandering zorgde er onder andere voor dat onze relatie onder spanning kwam te staan. We hielden erg veel van elkaar, maar groeiden toch steeds verder uit elkaar. Uiteindelijk besloot ik dat het beter was om een punt achter ons huwelijk te zetten. Misschien had ik de druk voor mezelf wel te veel opgevoerd. Het voelde na een tijdje alsof er een sluier van me werd afgetrokken; ik kon weer om me heen kijken en proberen te ontdekken wat ik nou werkelijk wilde. Tijdens de twee relaties die ik daarna heb gehad, zag ik de kinderwens langzaam maar zeker als een deur dichtgaan. Dat is deels een keuze, deels een realistisch besef. Ik vind het oké, al zal het idee dat ik moeder had willen worden waarschijnlijk altijd bij me blijven. Misschien gaat de geschiedenis zich herhalen en zal ik op een dag zelf pleegouder worden… Ik ben er nu niet mee bezig. Ik heb ook geen behoefte aan een relatie en voorlopig heb ik handen vol aan dat andere kind: mijn harp
    

      “Wie heeft ook alweer gezegd: ‘
Everything has already been done before, but not by me
?’ Als ik iets componeer, doe ik dat intuïtief, maar ik vraag me ook wel eens af of ik niet gewoon iets van iemand anders heb overgenomen. Het is soms een dunne lijn. Maar toen ik in 2012 het album met Philip Glass ging maken (
Glass: Metamorphosis/The Hours
, AV) en ik van een collega te horen dat ik haar idee had gepikt, heb ik wel meteen gezegd dat ik was gevráágd om zijn muziek te arrangeren. Dat moest echt rechtgetrokken worden. Want stelen, dat doe ik niet.”
    

      “Als ik masterclasses geef, ben ik op zoek naar de oprechtheid van het spel. Wat ik nu hoor, is dat ook wat jij bedoelt? Het moet echt zijn. Dat is steeds weer mijn uitgangspunt. Het grappige is dat die waarachtigheid ook tijdgebonden kan zijn, want gedurende een live performance voel ik de vrijheid om dingen bij te stellen. Als ik in een sombere bui ben tijdens het spelen van een droevig stuk, zal het waarschijnlijk nóg droeviger gaan klinken omdat het uit mijn hart komt. Ik kan op zo’n moment niet doen alsof.”
    

      “Een tijdje geleden ben ik begonnen met meditatieoefeningen in groepsverband en daar komen veel interessante onderwerpen langs, bijvoorbeeld: je hebt pijn, je zit helemaal in dat gevoel – ah, zielige ik – tot je gaat wensen dat de mensen om je heen die pijn níet zullen krijgen waardoor je in feite de pijn verdunt en daarmee ook verlicht. Ik heb sowieso altijd een sterke neiging gehad om dingen snel te relativeren: oké, dit was een tegenslag, maar het kan altijd nóg erger. Wat er ook gebeurt: ik ben zélf verantwoordelijk. Dat geldt zowel voor dingen die niet helemaal goed zijn gegaan als voor alles wat tot nu toe beter is gelukt.”</p>]]></description>
      <guid>https://www.trouw.nl/leven/harpiste-lavinia-meijer-geadopteerd-zijn-heeft-een-zure-en-een-zoete-kant-je-bent-afgestaan-en-opgenomen~b81d24d6/</guid>
      <pubDate>Sat, 2 Apr 2022 01:00:00 +00:00</pubDate>
    </item>
    <item>
      <title><![CDATA[Actrice Loes Luca: ‘Alleen op het toneel gaat de beerput soms een heel klein beetje open’]]></title>
      <description><![CDATA[<p>Ze heeft lang gedacht dat alles opgelost kon worden. Schouders eronder. Niet piepen. Loes Luca (68) werd bekend om haar komische rollen, maar durft de laatste jaren steeds vaker te laten zien wat zich afspeelt in haar hoofd: ‘Soms ben ik bang, soms doet het zeer. Het is wat het is.’
  

      “Geloven, dat leek me nou zó mooi. Ik ging naar de zondagsschool, vrat de verhalen over zoutpilaren, wonderbaarlijke genezingen en zeeën die in tweeën werden gesplitst, maar ik genoot vooral van het zingen. Ik ken al die liedjes nog. Haven, haven, veilige haven! Mijn paradijs, eind van m’n reis eh… lalalalaaa… vrij is de kust, want de loods is aan boord, doebie doebie daaaa!
    

      Mijn vader moest er niks van hebben. De juffrouw van de zondagsschool – ‘Die trut!’ – was bij ons thuis niet welkom. Als ik, heel devoot, op mijn knietjes voor het bed ging zitten om te bidden, legde ik er een spiegeltje en een kammetje naast zodat ik, als hij ineens zou binnen stappen, meteen kon doen alsof ik met iets héél anders bezig was. Waar ik om vroeg? Geen idee. Ik bad omdat ik het zo’n mooi beeld vond. Ik hád wel hulp nodig, maar ik denk dat ik me dat toen nog niet realiseerde.”
    

    
Loes Luca
 (Rotterdam, 1953) is actrice, bekend van de toneelbewerking en verfilming van Annie M.G. Schmidts 
Ja zuster, nee zuster
 en de nieuwe versie van
 ’t Schaep met de 5 pooten
. Vorig jaar was ze, onder meer, te zien in de tv-serie 
Maud en Babs
 en in de film 
Casa Coco
. In februari ging haar, door Maria Goos geschreven , theatervoorstelling
 Uit het hoofd
 in première. Voor de volledige speellijst, zie: 
www.kikproductions.nl
.
  

      “Ik werd ooit genomineerd voor een Gouden Kalf, won een Musical Award en een Rembrandt Award, maar ik geef helemaal niets om prijzen. Ik doe dit omdat… ja, waarom doe ik dit eigenlijk? Die gedachte maakt me bij iedere première weer zenuwachtig. De nieuwe voorstelling (
Uit het hoofd
, geschreven door Maria Goos, AV) gaat grotendeels over mijn leven, en nu hoop ik maar dat mensen niet gaan denken dat ik mezelf zo ontzettend belangrijk vind. Ik wil entertainen, maar ik heb ook iets te vertellen waar het publiek zich misschien in kan herkennen. Ik wil mijn inzichten delen. Over gescheiden ouders en homoseksualiteit, maar ook over de angst voor het leven, en hoe je daar mee om kunt gaan.”
    

      “Je ziet mij niet snel de barricaden op klimmen, ik wil niemand kwetsen en provoceren is ook niet aan mij besteed. Of dat een opvoedingskwestie is weet ik niet. De eerste negen jaar van mijn leven woonden we bij opoe in huis. Ze was een stevige, eerlijke Rotterdamse, met het hart op de tong. Een nette vrouw, maar ook iemand die haar handen aan de gordijnen afveegde als ze een makreeltje had gegeten. Ik kan me geen concrete levenslessen herinneren – behalve: verzorg je nagels, poets je tanden en spoel je borsten af met koud water dan blijven ze mooi overeind staan – maar ze was zeker de katalysator in ons huishouden. Bij opoe kon ik altijd terecht.”
    

      “Vroeger kwam ik tot rust door te roken, maar dat doe ik jammer genoeg niet meer, want het schijnt héél slecht te zijn. Ik drink wijntjes. Of kopjes thee. Ik doe stomme spelletjes op mijn telefoon, schrijf me af en toe in voor een lesje pilates op de sportschool, en ik heb een brei-unit, daar in het hoekje van de bank. Ja, Arjan, ik brei. En dat kan je gek vinden – jawel, je trok een raar gezicht! – maar ik vind het heel rustgevend. Jammer dat je niet reageerde zoals de meeste mensen doen: ‘O, wat leuk, Loes! En wat brei je zoal?’ Dan had ik kunnen zeggen: sjaaltjes van restjes wol, babyschoentjes op vier pennen, van alles en nog wat. Misschien had ik je dan ook het hesje laten zien waar ik momenteel mee bezig ben. Maar ja. Dat gaat nu niet door.”
    

      “Luuk, mijn vader, had verkering met een vriendin van mijn moeder, maar toen zij op vakantie ging, zei hij: ‘Heb jij het nog nooit gedaan? Nou, je vriendin wel hoor, dus hup, doe maar even je beentjes van elkaar.’ Dat heeft mama gedaan. En toen kwam ik. Ze was pas negentien.
    

      Ze trokken bij opoe in en lieten de opvoeding min of meer aan haar over.
    

      Mijn moeder had twee schoonmaakadressen en was overdag weg, mijn vader werkte niet, maar had het vooral druk met al z’n vriendjes die hij thuis ontving; hij bleek veel meer om mannen dan om vrouwen te geven. Mijn moeder had op een gegeven moment ook een ander. Het duurde even voordat ik in de gaten had dat het onze dokter was. Als ik één keer hoestte, stond hij al bij ons op de stoep.
    

      Mijn ouders hadden het niet echt leuk samen. Mijn vader vond mijn moeder een tut. Als hij aan tafel met luciferhoutjes iets in elkaar zat te knutselen, moest hij alles opruimen zodra we gingen eten. Dat vond hij tuttig. En ze wás ook tuttig. Ik ging met hem tegen haar samenspannen.
    

      Luuk was ook veel grappiger. Deed bijvoorbeeld in de tram alsof hij invalide was en als een medepassagier met tegenzin zijn plek aan hem afstond, nam hij krankzinnig lang de tijd om te gaan zitten. Ik stond er met een droevig gezicht bij, want ik moest het verdrietige dochtertje spelen. Zodra we onze bestemming hadden bereikt, kwam mijn vader weer tergend langzaam overeind en als we dan ein-de-lijk waren uitgestapt, trok hij gekke bekken naar de verbijsterde medereizigers en begon als een dolle op en neer te springen. Dat is toch leuk? Niemand had zo’n vader als ik.
    

      Toen opoe overleed, zat ik, als negenjarige, opeens opgescheept met twee mensen die allebei nog heel veel uit te zoeken hadden. Mijn vader vertrok, en ik ging met mijn moeder in een flatje wonen. Vanaf dat moment ben ik, denk ik nu, dingen goed gaan maken. We deden alles samen. Van het geld dat ik met m’n eerste baantje verdiende, kocht ik een koffiezetapparaat voor haar. Toen ik op mijn zeventiende als au pair in Frankrijk ging werken, liet ik mijn moeder overkomen. We gingen samen naar restaurants. Samen gezellige dingen doen.
    

      Mama was er altijd, overal, bij. Altijd op de eerste rij. Ik regelde alles voor haar. Dat heb ik een leven lang volgehouden. Ook toen ze acht jaar geleden begon te dementeren. Ik heb net zo lang voor haar gezorgd tot het niet langer kon. Ze is nu 88 en woont in een verzorgingshuis… ik heb óók voor mijn vader gezorgd trouwens. Een half jaar lang, tot het moment waarop hij op zijn 63ste aan longkanker zou overlijden. Dus of ik mijn vader en moeder heb geëerd? Zó. Zó! Nou en of. En ik doe het nog steeds.”
    

      “Mama heeft op haar tachtigste een euthanasieverklaring getekend, maar toen de dokter beginnende dementie vaststelde, wilde ze daar niets meer van weten. Ik denk dat ze ’m voor mij had ingevuld. Omdat ik het zo graag wilde. Omdat het mij zo vreselijk leek dat ze in de mensonterende toestand terecht zou komen waar ze nu in verkeert.
    

      Ik heb zo verschrikkelijk veel verdriet gehad, dat wil je niet weten… in de eerste jaren leken al mijn moeders negatieve trekjes te worden uitvergroot. Ik dacht dat ik haar daar nog op kon aanspreken; dat ik het – op z’n Loes Luca’s – wel zou kunnen bijsleutelen, maar dat ging niet. Ze zakte steeds verder weg. En ik werd boos, ik schold haar uit: mens, wees nou eens dapper, zet je schouders eronder! Ik kreeg een hekel aan de vrouw van wie ik zoveel had gehouden. Er moest een psycholoog aan te pas komen om me weer een beetje overeind te helpen, dat hielp, maar toen ze het over vroeger wilde gaan hebben, ben ik gestopt met die gesprekken. Die beerput hoefde voor mij niet open. Hou het deksel er maar op. Niet piepen.
    

      Nina, mijn dochter, zegt altijd: ‘Als jouw been eraf valt, zal je zeggen: lopen jullie alvast maar door hoor. Ik ben iets later!’ Ik zal ook nooit in zo’n zelfde situatie terechtkomen. Dit is zó naar, zó afschuwelijk – dat wil je niemand aandoen. Ik heb een poedertje in huis waarmee ik er zelf een einde aan kan maken. Niet dat ik het van plan ben hoor, maar als het nodig is, kan ik in ieder geval zelf die beslissing nemen.”
    

      “Nina’s vader ging er met een ander vandoor. Dat vond ik toen verschrikkelijk en het was ook niet zo fijn dat hij me verliet terwijl mijn vader net lag dood te gaan, maar we zijn nog steeds gek op elkaar – ook al wil hij dat niet toegeven – en als dat, toen, allemaal niet was gebeurd, zou ik ook Harald, de liefde van mijn leven, hebben misgelopen.
    

      Harald en ik werkten samen. Ik vertelde hem iedere avond over mijn ex en mijn stervende vader, en op een gegeven moment merkte ik dat hij gek op me was. ‘Dat kan toch niet’, zei ik, ‘je hebt een vrouw en drie kinderen! Daar ga ik echt niet aan beginnen.’ Ik hoor het mezelf nog tegen mijn moeder zeggen: ‘Hij moet niet denken dat-ie hier zomaar kan intrekken!’ Een paar maanden later woonden we samen.
    

      Harald heeft zijn vrouw voor mij verlaten, ja, maar als hij het toen niet had gedaan was hij later wel bij haar weggegaan. Zijn kinderen zijn wel eens boos op me geweest. ‘Je hebt papa van mama afgepakt’, zeiden ze. ‘Nee’, zei ik, ‘ik heb papa van mama gekregen. En ik ben heel blij met hem.’
    

      Het ging niet altijd even makkelijk, ik heb mezelf weleens opzij moeten zetten, maar uiteindelijk is dat hele, bonte gezelschap wel bij elkaar gebleven. Als ik een première heb, zit iedereen op de voorste rij: Nina, mijn ex, de drie jongens die hij na mij nog heeft gekregen, de kinderen van Harald, zijn ex, haar ‘nieuwe’ man met zijn kinderen: iedereen is er. Behalve Harald.
    

      Hij is in 2008, op 52-jarige leeftijd, aan hartfalen overleden. Gek idee: hij is al langer dood dan dat we samen waren, maar ik ben nog steeds met hem. Ik weet dat Harald het prima zou vinden als ik iets met een ander zou krijgen, maar het is er nooit van gekomen. Kom ik niet de juiste mannen tegen of lukt het me niet om zulke gevoelens toe te laten? Ik weet het niet.”
    

      “Heb ik één keer gedaan, maar dat ging eigenlijk per ongeluk. Het was tijdens mijn studententijd in Utrecht. Ik moest een stofje hebben. Teak-stof, wit met blauwe strepen. Een vriend van me stond buiten de winkel te wachten, dus ik liep even met die rol naar hem toe en zei: ‘Kijk, dit bedoel ik’. Zegt hij: ‘Je kan er nu gewoon mee weglopen’. Dat heb ik toen om een of andere reden gedaan. Ik klemde die rol onder mijn arm en heb het op een rennen gezet. Bespottelijk toch? En ik durfde ’m ook niet meer terug te brengen. Het was helemaal niet mijn intentie om iets te jatten. Doodeng! Als ik een winkel binnenloop, laat ik mijn tas bij de ingang staan omdat ik bang ben dat ze denken dat ik er wat in ga stoppen. Dus nee. Ik ben beslist geen pikkedief.”
    

      “Dat wordt mij vaker gevraagd: ben je nu jezelf of speel je iemand? Ik gooi het sowieso graag op de lach, dat is waar. Daar gaat mijn voorstelling ook over. Op een gegeven moment zeg ik tegen mijn tegenspeelster, een jonge actrice: ‘Kom op, dit is niet leuk voor de mensen!’ ‘Moet het dan altijd leuk zijn?’ vraagt ze. ‘Ja, dat willen ze!’ ‘Hoe weet je dat?’ ‘Nou, vijftig jaar ervaring.’
    

      Ik ben in het gewone leven ook iemand die alle bordjes in de lucht wil houden. Hoe gaat het met haar? Even een extra draai geven? O, hij is gevallen… laten liggen of weer op het stokje zetten? Dat is ergens in die jeugd ontstaan natuurlijk. Hoe is het anders mogelijk dat een introvert meisje zó’n drukteschopper is geworden? Ik denk dat ik op het toneel, heel af en toe, het deksel van die beerput wel een beetje durf op te tillen. Wat er dan tevoorschijn komt? Ja zeg, nou, eh… verdriet. Ik wil daar niet te lang bij stil blijven staan, want ik heb een hartstikke gelukkig, rijkgevuld leven, maar als ik aan dat meisje denk, dan: poeh.
    

      Daar ging waarschijnlijk ook die woede over toen mijn moeder ging dementeren. Waarom moet ik eigenlijk voor jou zorgen? Had het niet andersom moeten zijn? Tot mijn negende was ik op mezelf aangewezen. Ik snap het wel: mama stond, met een niet werkende, homoseksuele man die zich helemaal nergens iets van aantrok, in de overlevingsstand. Ik heb daardoor geleerd om alles zélf te doen, zo snel mogelijk aan te pakken. Angst? Wegstoppen. Pijn? Negeren. Daar begint de laatste jaren verandering in te komen. Soms ben ik bang, soms doet het zeer. Ik hoef niet alles weg te lachen, mezelf niet groot te houden. Het is wat het is.”
    

      “Begeren, begeren… ik weet het niet hoor. Nou heb ik het niet slecht hè? Ik heb een rijk gevuld leven: een mooi huis, fantastische mensen om me heen, altijd iets te doen en elke dag eten op tafel. Ik zou wel graag weer willen gaan reizen, maar dat kan niet zolang mijn moeder nog leeft. Ik moet er zijn als zij me nodig heeft – terwijl ze vaak niet eens meer weet wie ik ben. Ik zit gevangen in de Alzheimer-gevangenis. Haar dood zal mijn bevrijding zijn.
    

      Dat klinkt vreselijk, maar ze is er in feite al jaren niet meer. Ooit was ze een keurig verzorgde vrouw, met mooie sieraden en een prachtig decolleté, lekker opgetut, alles tiptop in orde, maar nu is ze een beestje, een zichzelf bevuilend beestje. Niet gelukkig, niet ongelukkig. Niks. Leeg. Het is uit liefde als ik zeg dat ik hoop dat het niet lang meer hoeft te duren. Alleen maar liefde.”
    

      
Actrice Loes Luca kon twee jaar nauwelijks werken toen ze voor haar dementerende moeder zorgde, vertelt ze in interviews. In de nieuwe dramaserie Maud & Babs (Max) op zondag speelt ze moeder Barbara Martens die zelf beginnende vergeetachtigheid en desoriëntatie heeft. Via gele post-its in de kast herinnert ze zichzelf aan de meest 
basale dingen.</p>]]></description>
      <guid>https://www.trouw.nl/cultuur-media/actrice-loes-luca-alleen-op-het-toneel-gaat-de-beerput-soms-een-heel-klein-beetje-open~bcdce331/</guid>
      <pubDate>Sat, 5 Mar 2022 17:52:00 +00:00</pubDate>
    </item>
    <item>
      <title><![CDATA[Mylou Frencken: ‘Schokkend dat sommige mannen in onze maatschappij zich nog altijd onkwetsbaar wanen’]]></title>
      <description><![CDATA[<p>Ze is de dochter van een lieve maar ‘bizarre’ vader, had als student een relatie met haar docent en werd al op haar veertigste weduwe. Jarenlang heeft theatermaker Mylou Frencken (55) het idee gehad dat ze werd geleefd, maar de laatste tijd lukt het heel aardig om zélf het leven vorm te geven.
  

      ‘Vlak voor mijn zesde verjaardag zei mijn moeder dat ze een bijbel voor me zou gaan kopen. Ik had geen idee wat dat was. ‘Een kinderboekje over God’, zei ze. Ik verstond ‘kinderhoekje’, een soort gezellige poppenhoek, maar toen kreeg ik dus dat boek, met een man met een baard op de voorkant. Ik ben vlak voor kerst jarig, het was een stemmig cadeau dat voor mij al snel een gezellige betekenis kreeg omdat mijn moeder er ’s avonds uit voorlas, maar toch… ik kon het niet helemaal plaatsen. Dat lag vooral aan de manier waarop het geloof in mijn omgeving werd beleefd. Ik herinner me dat we een keer met mijn opa en oma, de ouders van mijn vader, naar de katholieke kerk gingen, hoe koud het daar was en hoe raar ik die mannen in jurken vond. Eng, donker, opgesloten: dat is de sfeer die het bij me oproept. Alsof er ineens niks meer mag. Ik kan nog steeds niet tegen dat soort plechtigheid. Er moet een beetje gelachen worden. Ik geloof heus wel in iets ‘hogers’ en ik ken ook mensen die sterker zijn ingetuned op eh de kosmos, of zo, maar ik hou niet zo van al die strenge regeltjes. Je weet zelf vaak wel wat goed of fout is. Ik ben erg van: volg de pijlen.”
    

      “Ik wil gezien worden. Niet opgaan in de grote, grijze massa. Dat is ook wat ik als kunstenaar probeer te doen: met kleur, vorm en gekkigheid de werkelijkheid nét even een andere draai geven.”
    

      “Een paar jaar geleden maakte ik, samen met Gerrie Hondius en twee violistes, een eigen uitvoering van de 
Mattheus Passie
, maar de violistes kregen ruzie dus nu gaan we zonder hen in Theater De Liefde een 
Messias Revue
 opvoeren. Wie was Jezus? Wat is de betekenis van die gast in ons leven? Ik zou mezelf voor de publiciteitsfoto als Jezus verkleden en Gerrie zei: ‘Je moet even naar Jan Monnikendam’ – dat is feestwinkel, hier in Haarlem – ‘voor een baard en een snor’. Dus ik stapte daar naar binnen en keek mijn ogen uit: er was sinds mijn jeugd helemaal niets veranderd!
    

      Ik zei tegen de best wel vlotte, jonge man achter de toonbank dat ik op zoek was naar de betere plaksnor. Een Jezus-snor. ‘Een Jezus-snor?’ ‘Ja’, zei ik, ‘zo’n zeiksnor.’ Ik geloof dat hij die opmerking niet echt op prijs stelde. En ik denk dat er mensen zullen zijn die de foto – of misschien de revue zelf – een provocatie zullen vinden, maar zo is het echt niet bedoeld. Ik vind het gewoon leuk om er een beetje de draak mee te steken, maar dat mag toch? Jezus is ook van mij. Hij stond in mijn kinderbijbel, hij hoort bij mijn cultuur. Over de snor van Mohammed zal ik niet snel een grap maken, nee. Iets roepen over een religie waar je zo ver van af staat, vind ik ongepast. Als je daar gedoe mee krijgt, is dat volkomen terecht.”
    

      “Winkelen verdooft en van lekker in het bos rondlopen kan ik ook heel rustig worden, maar op de achtergrond speelt toch altijd de gedachte mee dat er nog van alles moet gebeuren. Ik ben namelijk een enorme uitsteller, een vluchter, een ontwijker. Op maandagochtend doe ik niets, maar dat is ook niet echt een rustmoment; dan ontwijk ik alles gewoon iets hardnekkiger.”
    

      “Laatst herinnerde ik me hoe ik bij mijn ouders in bed lag. We woonden nog in Amsterdam, aan de Amstel, hoek Herengracht. Mijn moeder ging op een gegeven moment thee zetten, waarna ik zo dicht mogelijk tegen mijn vader aankroop en probeerde om steeds op hetzelfde moment adem te halen.
    

      Ik ben de oudste. Ik was heel erg gewenst. Dat kan ik zien aan de enorme hoeveelheid baby- en kinderfoto’s die ze van mij hebben gemaakt. Voor mijn gevoel kwam er aan die paradijselijke toestand een einde toen we naar Haarlem verhuisden waar mijn vader notaris werd. Mijn broer en mijn zus waren inmiddels geboren. Mijn vader was ontzettend leuk met kleine kinderen en ik was als vijfjarige, denk ik, toch al iets te oud voor hem.
    

      Rond die tijd begon hij ook steeds meer last van allerlei angsten te krijgen. Angsten. Zo werd dat toen nog genoemd. Tegenwoordig zeg je bipolair, of manisch-depressief. Hij was bang voor grote menigten, durfde als we op wintersportvakantie waren ineens niet meer in de skilift en verzon tijdens het WK voetbal een spel met gele en rode kaarten waarmee hij wereldwijd succes zou behalen. Grappig genoeg lachte hij zelf het hardst als er van zo’n idee niks terechtkwam. De grootste klap kwam toen mijn vader als notaris meegesleurd raakte in een bedenkelijke zaak die zijn sombere buien nog zwaarder maakten.
    

      Op een dag vonden mijn broer en zus een afscheidsbrief waarin hij schreef dat hij het Spaarne in zou lopen. Ze vonden hem gelukkig op tijd en hij herstelde min of meer. Twee jaar later kondigde hij aan dat we zijn bevrijding moesten vieren: hij had de navelstreng met zijn moeder doorgeknipt.
    

      Eenmaal met pensioen raakte hij de structuur in zijn leven kwijt en leek hij zich over te geven aan die manische momenten. Als hij zich ‘goed’ voelde, waande mijn vader zich weer jong en bleef hij veel te lang in de kroeg zitten. Hij verwaarloosde zijn gezondheid, liep een longontsteking op en stierf een dag voordat hij eindelijk naar de dokter durfde te gaan. Hij is 74 geworden. Een bizarre, charmante, interessante, grappige man, maar ook een lastige vader die veel aandacht naar zich toe trok.
    

      Het was gezellig bij ons thuis, alles zag er mooi en smaakvol uit, maar ons gezin bestond uit vijf losse mensen. Er was iets. Iets wat lastig te benoemen was. Iets wat er voor zorgde dat we maar moeilijk één geheel konden vormen.
    

      Mijn moeder heeft later nog tien jaar een relatie met een lieve, leuke, attente man gehad. Ik vond het mooi en bevrijdend om haar in een heel ander leven mee te maken. De afstandelijkheid die ik tijdens mijn jeugd weleens had gevoeld – ongetwijfeld veroorzaakt door het gedoe met mijn vader – was helemaal verdwenen. Ze is nu 78. Soms denk ik er aan dat ze op een dag ook dood zal gaan. Dat kan me enorm emotioneren, weet je dat? Want wie ben ik eigenlijk, als mijn ouders er niet meer zijn om mij te zien?
    

      Maar goed, ik ga nu even wat lichten aan doen. Anders word ik somber.”
    

      “In mijn pubertijd hielden mijn vriendinnen en ik een zwarte lijst bij. Er waren bepaalde mensen, die moesten gewoon dood. Het is om je kapot te schamen, maar wij waren niet meer dan een sneu meisjesclubje, bang voor alles en iedereen. En alles wat lastig of moeilijk was, moest maar uit de weg worden geruimd. Nu? Nu hoeft er niemand meer dood. Het is niet zo dat ik milder ben geworden; ik ben altijd mild geweest. Er mag van mij een heleboel. Ik kan me van alles voorstellen en denk al snel: wie ben ik om een ander te veroordelen?”
    

      “Op een gegeven moment kwam ik erachter dat ik me veilig voelde bij tamelijk onveilige mannen. Tot ik Bert tegenkwam (Bert Klunder, cabaretier, regisseur en columnist, overleden in 2006, AV). Hij was groot, steady en in tegenstelling tot de man die ik voor hem had gehad, was hij ook niet het bedriegerstype. Maar Bert was wel dominant. Alles draaide om Bert – precies zoals het bij mijn vader het geval was geweest. Alweer was ik degene die moest inschikken; de vrouw die maar gewoon een beetje om de ander heen moest zien te leven.
    

      Dat was zo verwarrend toen Bert een hersenbloeding kreeg en overleed: ik was er helemaal kapot van, maar het was óók net alsof ik mocht gaan uitvinden wie ik zelf eigenlijk was. Rouw is ingewikkeld. Rouw is zó ingewikkeld. Bert ís er nog steeds. Ik zie hem als ik naar onze dochter kijk. Ik zie hem als ik zijn vrienden uit de cabaretwereld ontmoet. Hij zal altijd bij me blijven.
    

      Mijn huidige man (Frénk van der Linden, journalist en schrijver, AV) kan op zijn manier ook best dominant zijn. Misschien zoek ik, onbewust, nog steeds naar iemand die me gaat helpen als het moeilijk wordt. Wat ik heb moeten leren is: zeggen wanneer ik iets wil. En wanneer niet. Het is een constant gedoe. Frénk is, door zijn getraumatiseerde jeugd en zijn getroebleerde ouders, overdreven beschermend naar mij toe. Ik denk vaak: Jezus, man, ik ben je moeder niet! Bij Bert voelde ik me soms juist in de steek gelaten. Hee, je zou me toch beschermen? Wat krijgen we nou?
    

      Binnen de relatie met Frénk heb ik een gebied gevonden dat groot genoeg is om helemaal mezelf te kunnen zijn. Als ik even de weg kwijt ben, of iets niet begrijp, voel ik dat het ‘mag’ van hem; dat hij het accepteert en liefdevol aanvaardt. In het begin was dat nog weleens lastig. Alles moest meteen uitgesproken en opgelost worden. Dat hoeft nu niet meer. Het komt altijd goed. Daar hebben we allebei vertrouwen in.”
    

      “Eerst kon ik er nog wel om lachen dat Rutte graag naar ‘De Toppers’ ging, maar inmiddels vind ik het zó denigrerend, zó afschuwelijk dat we het, in ons leuke Nederland, met dit soort enorme eikels aan de top moeten doen. Het etiket van ‘de linkse hobby’ is weer helemaal terug. Kunst is waardeloos, onbelangrijk en hoeft niet serieus genomen te worden. Ik ben een ei, politiek gezien, maar ik snap al sinds mijn twaalfde niet waarom het nodig is dat de economie almaar groeit. We moeten vooruit! Maar waar naartoe? Ik vind het een griezelig beeld, een beetje zoals het heelal waar maar geen einde aan komt. En is het niet zo dat je door zelf steeds meer te verzamelen anderen tekortdoet?”
    

      “Het is goed dat de verhalen over seksueel grensoverschrijdend gedrag verteld worden; dat je niet bang meer hoeft te zijn om voor leugenaar of aansteller te worden uitgemaakt. De dickpic-cultuur die nu wordt blootgelegd lijkt een laatste oprisping: omdat vrouwen veel krachtiger en machtiger zijn geworden, komen we ineens zó dichtbij dat we er met knuppelplaatjes onder gehouden moeten worden. Maar het is vooral schokkend om te merken dat sommige mannen in onze maatschappij zich nog altijd onkwetsbaar wanen.
    

      Ik heb zelf ook met zo’n machtsverhouding te maken gehad. Ik kreeg als 22-jarige student op de Amsterdamse Theaterschool een verhouding met een docent die daar artistiek leider was. Hij zei dat het beter was om er met niemand over te praten, maar daar trok ik me niets van aan. Ik voelde mezelf bijzonder, had ook het idee dat we samen verder zouden gaan, maar vlak voor het einde van de opleiding kreeg ik van hem te horen dat hij weliswaar héél véél van me hield, maar dat het toch beter was om… Afijn, ik werd gedumpt voor een van zijn medewerksters op de Theaterschool op wie hij zijn oog op had laten vallen.
    

      Ik was gekwetst, natuurlijk, maar ik begon ook in te zien hoe slecht ik het had gedaan op school en hoe ver ik, door die volkomen ongelijkwaardige verhouding, van mezelf verwijderd was geraakt. Ik heb me heel lang verdrietig gevoeld. Onzeker. Wiebelig. Ik heb de schoolleiding er op aangesproken, maar er werd duidelijk niets met mijn verhaal gedaan.
    

      Het is gek hoe die dingen kunnen veranderen: toen ik een paar jaar geleden in interviews over vrijuit over die verhouding sprak, werd dat nog door niemand opgepikt. Zelfs nadat ik in 
Echt Gebeurd
 (een doorlopende cabaretvoorstelling in Toomler, Amsterdam, georganiseerd door Micha Wertheim, AV) over mijn relatie met de docent had verteld, bleef het stil. Pas in 2015, toen ik had meegewerkt aan een groot Volkskrant-artikel over die relationele toestanden op de Theaterschool kwamen de reacties los. Het was nog voor #MeToo, dus ik moest me al snel verklaren: waarom kom jij, zoveel jaren later, ineens met dit soort aantijgingen? Wat zijn dit voor ouwe koeien? Het raakte me wéér. Ik moest m’n mond houden. Ik had geen recht van spreken. Ik had het toch ook zelf gewild? Zeker, ik moest – en wilde ook – naar mijn eigen rol kijken, maar ik was een studente en hij was de docent die nota bene mijn werk moest beoordelen. En ik bleek dus niet de eerste of de laatste te zijn met wie hij op die manier was omgegaan. Aan die onfrisse cultuur had al veel eerder een einde gemaakt moeten worden.”
    

      “Als kind had ik een angst om onzichtbaar te zijn. Vergeleken met al mijn mooie neven en nichten vond ik mezelf nogal miezemuizerig. Mijn vader zei altijd, als het over anderen ging: ‘Dat is iemand. Ja, dat is écht iemand!’ Waardoor mijn broer, mijn zus en ik heel lang het gevoel hebben gehad dat we iemand moesten worden.
    

      Ik zit nu in een spannende fase van mijn leven: ik wil als directeur van Theater de Liefde iets voor anderen betekenen, mijn collega’s het podium geven, maar ik zou ook graag over die rare rotzooi in mezelf – al de moeilijk te hanteren gevoelens, al het oude verdriet – nog een paar mooie liedjes willen schrijven. Diamantjes slijpen uit allerlei gruis dat door de jaren heen in mijn reservoir terecht is gekomen. Niet om te bewijzen dat ik het kan, maar om te laten zien wie ik ben.”
    

    Mylou Frencken (Amsterdam, 1966) studeerde aan de Amsterdamse Theaterschool. Ze maakt cabaretvoorstellingen, schrijft de mooiste theaterliedjes – 
Geduld
 werd in 2019 nog genomineerd voor de Annie M. G. Schmidt prijs – is al jarenlang de zingende barvrouw in de Max-televisiequiz 
Met het mes op tafel
 en runt, sinds september vorig jaar, haar eigen theater in Haarlem. Daar, in Theater De Liefde, speelt ze met haar gezelschap Bear Project van 23 tot en met 26 maart de voorstelling 
Meisje
.
  

      
De advocate, die tijdens een pleidooi opvliegers krijgt. De conductrice, die geen plek heeft om zich op te frissen. De actrice die maar doorspeelt, al heeft ze het bloedheet. Yvonne van den Hurk hoopt dat al die vrouwen, na het zien van haar toneelstuk, het laatste taboe op de werkvloer 
doorbreken: de overgang.</p>]]></description>
      <guid>https://www.trouw.nl/leven/mylou-frencken-schokkend-dat-sommige-mannen-in-onze-maatschappij-zich-nog-altijd-onkwetsbaar-wanen~b43012d6/</guid>
      <pubDate>Sat, 19 Feb 2022 22:18:00 +00:00</pubDate>
    </item>
    <item>
      <title><![CDATA[Actrice en schrijfster Marian Mudder: ‘Vroeger loog ik over wie ik was en hoe ik me voelde’]]></title>
      <description><![CDATA[<p>Na ‘jaren van eindeloos veel therapieën’ vond actrice, schrijfster en coach Marian Mudder (64) een foto terug van zichzelf als driejarige, in de armen van haar vader. ‘Het hele plaatje zegt maar één ding: ja!’ Naar dit meisje was ze al die tijd op zoek geweest. Onlangs verscheen bij Ambo/Anthos haar boek ‘Wat ik eerder had willen weten.’
  

      “God is voor mij een kracht, groter dan mezelf. Het is de natuur, een energie waar ik me aan wil overgeven. Ik heb me er lang tegen verzet, geprobeerd dingen zelf te fiksen, tot ik begon in te zien dat het goede meestal zomaar gebeurt en ik het door mijn inmenging alleen maar kan verprutsen. Nu durf ik mee te gaan in de stroom van het bestaan. 
Let it be
. Laat het leven beslissen.”
    

      “Denken is heel lang mijn verslaving, mijn afgod, geweest. Ook het modellenwerk dat ik ooit heb gedaan, mag je daar onder rekenen. Ik zag de beelden in films, op televisie en in de bladen en dacht: zó hoort een vrouw eruit te zien. Ik ben min of meer opgevoed door de Cosmopolitan. Daarin stond precies wat er allemaal mis was met mij, hoe ik mezelf aantrekkelijker kon maken en welke producten ik daarvoor in huis moest halen. Ik dacht: als ik straks net zo mooi ben als die fotomodellen, zal ik pas echt gelukkig worden. Dat is eigenlijk de onderstroom geweest bij alles wat ik heb gedaan: als ik dit doe, dán gaat iedereen van mij houden. Om vervolgens die liefde niet te kunnen voelen omdat ik het belangrijkste was vergeten: van mezelf te houden zoals ik ben.”
    

      “Ik heb helemaal geen moeite met God, maar wel met de manier waarop Hij wordt aanbeden. Dit mag niet, dat mag niet. Veel religies gaan over controle en angst, terwijl het geloof volgens mij juist voor vrijheid en liefde zou moeten staan.”
    

      “Zondag is mijn favoriete dag. Er is meer rust in mijn hoofd, maar ook in de stad. Ik schrijf het liefst op zondag. Op maandag, als bij ons in de Jordaan de markt wordt opgebouwd, lukt het me niet meer om stil achter de computer te zitten; dan wil ik naar buiten, afspraken maken, mensen ontmoeten. Om doordeweeks mijn rust te bewaren mediteer ik regelmatig. Ik heb op mijn drieëntwintigste mijn eerste meditatiecursus gedaan, maar dat hield ik niet lang vol. Nu snap ik waarom. Ik dacht: ik moet een leeg hoofd hebben! En omdat de gedachten bleven komen, kreeg ik het idee dat ik faalde. Op die manier mediteren werkt zelfafwijzing in de hand; het gaat er juist om dat je je bewust wordt van je omgeving, als een soort blauwe hemel waarin al die gedachten als wolkjes voorbijdrijven.”
    

      “Mijn ouders waren goede mensen, maar ze wisten niet hoe ze hun genegenheid moesten tonen. Nooit een complimentje, nooit een aai over mijn bol. Dat is op zich geen ramp, maar er was ook veel ruzie thuis, eerst tussen mijn vader en mijn broer, later tussen mijn vader en mijn zus. Toen ik een jaar of vijf was, is mijn broer van huis weggelopen. Die toestand gaf veel stress. Bij mijn ouders, maar daardoor ook bij mij. Een kind betrekt nu eenmaal alles op zichzelf. Wat had ik verkeerd gedaan? Ik voelde me slecht, ik ging geloven dat ik slecht was en ontwikkelde zo een patroon dat enorme gevolgen zou krijgen voor de jaren die volgden. Zelfhaat werd mijn basis, ik veranderde van een vrolijke peuter in een puber vol angst en schaamte.
    

      “Ik ben heel lang boos op mijn ouders geweest. Als zij het anders hadden gedaan, als zij me meer onvoorwaardelijke liefde hadden gegeven, zou ik het makkelijker hebben gehad. Dat is gelul natuurlijk, ingegeven door alle mogelijke soorten therapieën die ik heb gevolgd, maar het duurde even voordat ik zelf de verantwoordelijkheid durfde te nemen.
    

      “Toen mijn vader rond mijn veertigste op 80-jarige leeftijd overleed, ben ik gesprekken met mijn moeder gaan voeren. Niet met verwijten, maar vanuit de intentie haar als mens te leren kennen: waarom ben je zoals je nu bent? Hoe is het voor jou om zo te zijn? Ze vertelde me dingen over hoe ze als meisje was geweest, en wat ze allemaal had meegemaakt. Op een gegeven moment kon ik met haar praten over gebeurtenissen uit mijn eigen jeugd die niet zo prettig waren geweest en de liefste reactie die ik tijdens één van die gesprekken kreeg, was: ‘Als ik terugdenk aan die tijd, denk ik: ik leek wel gek.’ Het ontroerde me enorm dat ze alsnog tot zo’n inzicht kwam. Ze ging me ook vaker vasthouden, knuffelen, heel onhandig – want zoiets had ze toen ik klein was nauwelijks gedaan – maar ze deed het wel.
    

      “Als ik bij haar was, bleef ik vaak slapen. Dan wandelden we ’s avonds door het oude dorp van Overschie of we speelden een potje kaart. Precies zoals ze altijd met mijn vader had gedaan. Het voelde als een verzoening want, eerlijk gezegd: als klein meisje hield ik gewoon niet van haar. Ze was emotioneel afwezig. Ik was die eerste jaren van mijn leven vooral op mijn vader gericht, een echt vaderskind, maar tijdens mijn puberteit is het helemaal misgegaan. Hij keurde alles af wat ik deed. Ik ben me enorm tegen hem gaan afzetten, ging dingen doen waar hij op tegen was, hoopte bijna dat hij me zou tegenkomen, met het verkeerde vriendje, dronken, in de kroeg – we namen min of meer afstand van elkaar en het is nooit meer goed gekomen.
    

      “Tijdens die latere gesprekken met mijn moeder heb ik vaak gedacht: wat jammer dat ik niet ook met hém op die manier heb kunnen praten. Ik heb het nog vaak met mijn moeder over mijn vader gehad. Door haar heb ik hem iets beter leren kennen, maar op veel van mijn vragen had zij ook geen antwoord. Mijn ouders hebben nooit echt een gesprek gevoerd; ze zijn allebei in een harde tijd opgegroeid, hebben de oorlog meegemaakt en waren voor mijn gevoel sindsdien een beetje stil blijven staan. Ik had een betrekkelijk oude vader – hij was tien jaar ouder dan mijn moeder en dan was ik ook nog eens een nakomertje – dus ik snap wel hoe het komt dat hij zo weinig van mij begreep. Hij was er ook op tegen dat ik ging toneelspelen.
    

      “Ik herinner me dat ik een keer aan hem vroeg of hij trots op me was. Ja, zei hij. Ik vroeg: ‘Waarom merk ik dat dan nooit?’ En toen kwam er wel een veelzeggend antwoord; hij zei dat hij liever had gezien dat ik voor een huisje-boompje-beestje-bestaan had gekozen. Niet voor mij, maar voor zichzelf: dan hoefde hij zich dáár ten minste geen zorgen meer over te maken. Zorgelijk, dat is het woord dat mijn ouders typeert. En als je dan drie kinderen hebt, wordt het er allemaal niet eenvoudiger op.
    

      “Ze zijn nu allebei dood – mijn moeder is in 2019 op 93-jarige leeftijd overleden – en als ik aan hen denk voel ik liefde, geen verwijten meer. Met mijn moeder heb ik nog kunnen praten, met mijn vader niet en toch voelt het alsof het tussen ons drieën helemaal is goedgekomen en alle wonden zijn geheeld.”
    

      “In de tijden dat ik het leven nogal zwaar vond, heb ik ’s ochtends bij het wakker worden met enige regelmaat gedacht: als er nu een pilletje op mijn nachtkastje had gelegen, dan zou ik het misschien wel hebben ingenomen. Ik vond steeds een uitweg, maar misschien was ik ook wel te laf en heb ik het gewoon niet gedurfd.
    

      “Een tijd geleden vond ik een foto van mij en mijn vader terug. Hij ligt in het zand en kijkt naar het driejarige meisje in zijn armen. Dat blije hoofd van mij, de grote ogen, die blik, recht in de camera. Het hele plaatje zegt maar één ding: ja! Ja! Het raakte me enorm toen ik mezelf herkende en het tot me doordrong hoe volstrekt onbevreesd ik was, hoe ik op iedereen afstapte, hallo, daar ben ik! Helemaal vrij.
    

      “Het heeft lang geduurd – jaren van eindeloos veel therapieën, persoonlijke en spirituele ontwikkeling, in samenwerking met E. F. T. (Emotional Freedom Techniques, red.) die me heeft geholpen om mijn angsten los te laten – maar ik heb haar teruggevonden: ik voel me nu weer zoals het vrolijk huppelende meisje uit Overschie.”
    

      “De geschiedenis van mijn liefdesleven wordt vooral gekenmerkt door verlatings- en bindingsangst. Ik ben op mijn twintigste gaan samenwonen. We hebben veel lol gehad samen, maar ik was niet echt gelukkig met hem. Toen begreep ik daar niets van. Ik durfde niet bij hem weg te gaan, zocht er steeds iemand bij om het voor mezelf goed te houden, maar toen ik na vijfentwintig jaar voor de zoveelste keer iets met een ander kreeg – en die keer écht verliefd werd – besloot ik het patroon te doorbreken en bij mijn partner weg te gaan. Ik houd nog steeds heel veel van hem en ik begrijp nu pas wat er niet klopte aan onze relatie: we waren vrienden, maar pasten als man en vrouw niet bij elkaar.
    

      “De nieuwe, grote liefde in mijn leven was een Noor, een paar jaar jonger dan ik. Toen ik hem tegenkwam, dacht ik meteen: met deze man wil ik graag oud worden. We begrepen elkaar zonder woorden, op een heel diep niveau. Misschien vind je het allemaal heel vaag klinken maar… o, niet? Die relatie gaf mij een groot gevoel van veiligheid en het was ook fantastisch om te ervaren dat hij mijn gevoeligheid begreep. Op een dag kreeg hij, als geoloog, een aanbieding om op Fiji te gaan werken. Hij zou daar twee jaar blijven. Ik schoot van de verlatingsangst in de gillende paniek. Daar wordt je niet bepaald een leuk mens van. Het leek hem in ieder geval beter om de stekker er uit eruit te trekken.
    

      “Het is nu vijftien jaar geleden. Ik heb er oneindig veel verdriet van gehad, maar ben toch geheeld uit die periode tevoorschijn gekomen. Ik heb na de Noor bewust een relatiepauze ingelast; ik moest eerst nog een paar dingen rustig verwerken en dat lukt niet als je geïnvolveerd bent. Het heeft me goed gedaan. Ik ben gaan inzien dat die ene, romantische liefde niet zaligmakend is. Als er nu naar mijn liefdesleven wordt gevraagd, zeg ik: het gaat fantastisch want ik heb me niet eerder zó geliefd gevoeld.”
    

      “Dat ik het beter heb dan mensen in arme landen, maakt mij nog geen dief – zo rijk ben ik ook niet trouwens – maar als we het toch over schuldgevoelens hebben, denk ik eerder aan het milieu. Ik steel van de aarde door auto te blijven rijden en vliegtickets te kopen. Ik doe van alles iets minder, eet nauwelijks vlees, koop duurzame spullen, probeer op mijn vierkante centimeter zo goed mogelijk te leven, maar wat die auto en het reizen betreft is het niet anders: daar wint de hedonist in mij het nog altijd.”
    

      “Vroeger loog ik over wie ik was en hoe ik me voelde. Ik had nooit geleerd om een open gesprek aan te gaan, wist niet hoe ik moest communiceren. Ik gedroeg me zoals het me was voorgedaan, heb op een bepaalde manier de patronen van mijn ouders overgenomen, maar er zat toch ergens, diep van binnen, iets in mij dat zich niet liet weggummen. Ik voelde een verlangen om het ánders te doen, maar wist niet precies hoe en was bovendien te angstig om me los te maken van de kudde.
    

      “Het is goed mogelijk dat ik daarom ook voor het acteerwerk heb gekozen; daar kon ik een masker opzetten, mezelf achter een personage verschuilen. Ik kreeg de woorden die ik moest zeggen aangereikt. Dat is heel comfortabel, op een bepaalde manier. Als we elkaar in die periode hadden gesproken, was dit een héél ander gesprek geworden. Ik zou me anders hebben voorgedaan dan ik ben. Dat doe ik al lang niet meer. Dat merk je toch wel? Ik ben eerlijk. Ik schaam me nergens meer voor.”
    

      “Volgens mij ben ik minder begerig geworden. Ik heb een hoop ballast afgegooid, ik heb leren relativeren, vind veel dingen lang niet zo belangrijk meer als – laten we zeggen – twintig jaar geleden. Toen was ik nog heel ambitieus. Als reactie op die zelfafwijzing had ik een voortdurende behoefte aan bevestiging: doe ik het zo goed? Ben ik zo goed genoeg? Die prikkels zijn weggevallen. Inmiddels heb ik mezelf volledig geaccepteerd. Sterker nog: het lijkt wel alsof het leven alleen maar crescendo gaat en ik steeds gelukkiger word. Ik ben nieuwsgierig, ik onderneem nieuwe dingen; mijn leven begint pas! Zo voelt het. Zo voelt het echt.”
    

    Marian Mudder (Rotterdam, 1958) studeerde psychologie, volgde de toneelopleiding en verwierf landelijke bekendheid met haar rol als Vera Prins in te tv-serie 
Baantjer
. In 2009 debuteerde ze als schrijfster met de roman 
Geluksblind
. Later volgden 
De perfecte minnares
 (2011) en 
Volgende keer bij ons
 (2012). Sinds enige jaren is ze actief als coach en therapeut, gespecialiseerd in angstproblematiek.</p>]]></description>
      <guid>https://www.trouw.nl/verdieping/actrice-en-schrijfster-marian-mudder-vroeger-loog-ik-over-wie-ik-was-en-hoe-ik-me-voelde~be091194/</guid>
      <pubDate>Sat, 22 Jan 2022 01:00:00 +00:00</pubDate>
    </item>
    <item>
      <title><![CDATA[Rick Paul van Mulligen: ‘Hier zijn we, twee vaders met twee kinderen. We bestaan. Regel onze rechten.’]]></title>
      <description><![CDATA[<p>Rick Paul van Mulligen (40) is een paradijsvogel in het diepst van zijn gedachten. Op het toneel mag hij voluit gaan, maar in het echte leven heeft hij nog vaak iets uit te leggen. Zo wordt zijn grootste geluk – het ‘regenbooggezin’ dat hij samen met zijn man René en hun gezamenlijke vriendin Nina heeft gesticht – op sociale media beschimpt en wachten ze nog altijd op gelijke rechten voor het homoseksueel ouderschap.
  

      “Vroeger dacht ik dat iedereen in mijn buurt gelovig was. God bestond gewoon. Ik kende ook geen mensen die er anders over dachten. Voor mij was God de oude man met de baard, gehuld in een lang, wit gewaad, vriendelijk en lief. Op een dag hoorde ik van een vriendje op school dat zijn moeder God tijdens het afwassen had gezien. Dat wilde ik ook wel! Bij iedere lichtstreep, dacht ik: zou dit dan misschien… Wanneer zou Hij zich aan mij openbaren? Het verhaal van de ontmoeting tussen Mozes en God – het brandend braambos – vond ik ook zo magisch. We hadden een vakantiehuis in Ommen en als ik tijdens een wandeling over de hei even een stukje alleen liep, vroeg ik of Hij niet ergens een struik kon laten branden. Alleen voor mij. Niemand hoefde het te zien. ‘Grijp je kans! Dan weet ik tenminste dat Je bestaat.’ Ik vond het erg teleurstellend dat er niets gebeurde.
    

      “Zo rond mijn elfde jaar begon ik steeds meer vragen te stellen. Hoe kan de aarde nou in zes dagen geschapen zijn? En wanneer heeft God dan precies die dinosauriërs gemaakt? Hoezo eindigt iemand die ergens in Afrika wordt geboren, en nooit van Christus heeft gehoord, in de hel? Langzaam maar zeker begon ik in te zien dat ik er ook anders over kon denken; dat het geloof van mijn ouders hun keuze was geweest.
    

      “Mijn moeder is katholiek opgevoed, mijn vader komt uit een behoorlijk gereformeerd Drents molenaarsgezin. Toen ze trouwden werd mijn moeder door een hoofdschuddende priester uitgezwaaid: jij zal branden, meisje! Ze sliepen dus al op één kussen met de duivel ertussen. Dat is, denk ik, een goede uitgangspositie geweest voor de ‘problemen’ die ze later in hun leven tegenkwamen. Hun oudste zoon kreeg verkering met een niet-gelovig meisje – de vrouw met wie hij nu al dertig jaar is getrouwd –, hun dochter kwam op een dag thuis met een vriendin en dan was er nog een onbedoeld nakomertje dat ook nog eens homoseksueel bleek te zijn. Ik weet niet hóe ze hun gedachten hebben omgebogen – ik denk dat vooral mijn vader een flink deel van zijn strenge opvoeding van zich af moest schudden – maar ze hebben ons nooit het idee gegeven dat ze teleurgesteld of ontevreden waren. Sterker nog: ze zijn altijd blij met ons geweest. Er mankeert helemaal niets aan Gods schepping, zeiden ze. Alles is goed.”
    

      “Dat wilde ik als kind bij uitstek doen: verbeelden, groter maken, versieren. Het leven moest worden ingekleurd. 
Paradijsvogels
 was mijn favoriete televisieprogramma. Die mensen hadden het begrepen! Schijt aan alle regels, je hoeft je van niemand iets aan te trekken, jouw geluk is niet afhankelijk van de mening van anderen.
    

      “Het ging een tijd goed: ik was een blij kind, open en brutaal, tot ik langzaam maar zeker in de gaten kreeg dat ze me raar vonden. Ik had wel vriendjes, maar die vriendschappen duurden nooit lang omdat ik steeds toneelstukjes wilde spelen – ‘En dan ben jij de prins!’ – terwijl zij liever gewoon slootje gingen springen. Ik werd een meisje genoemd en ik dacht op den duur zelf ook dat ik beter een meisje had kunnen zijn; niet omdat ik dat zo graag wilde, maar dan zou ik in ieder geval begrepen worden. In mijn puberteit raakte ik in mezelf gekeerd, teleurgesteld in de wereld. Niemand dacht zoals ik. Ik durfde het extraverte kind niet meer te zijn. Tot ik in groep acht op de basisschool meedeed aan de musical en dacht: wow, dit kan óók! Hier kan ik, zonder te worden uitgescholden, ‘anders’ zijn. Op mijn elfde ging ik naar de jeugdtheaterschool in Groningen waar ik leerde om de mensen die ik zo bewonderde na te doen. Het is mijn vak geworden. Ik houd nog steeds van extravagantie, ben dol op dragqueens, kan paradijsvogels spelen, maar ik vind het inmiddels ook heerlijk om in een grijze joggingbroek rond te lopen.”
    

      “Als mensen me vragen of ik nog in God geloof, durf ik nooit voluit ‘nee’ te zeggen. Misschien ben ik stiekem toch bang dat Hij meeluistert en droevig met Zijn hoofd gaat schudden als ik iets doe wat volgens de Bijbel verboden is. Tegelijkertijd kan ik me niet voorstellen dat God – als Hij al bestaat – in mij teleurgesteld zal zijn, want ik ben blij met normen en waarden die ik van mijn ouders heb meegekregen en probeer er zo goed mogelijk naar te leven.”
    

      “Een beetje in de tuin zitten en de wind horen ruisen in de bomen: dat was vroeger de zondag. De saaiste dag 
ever
. Heel veel dingen mochten niet want: zondag. ‘Nee, vandaag niet, het is zondag. Lees maar een boek.’ Wachten op maandag, tot alles weer zou beginnen. Nu vind ik het heerlijk om die dag een beetje rond te scharrelen, een wasje op te vouwen en tot rust te komen. Niet dat ik zó hard werk – ik ben liever lui dan moe – maar ik ben wel vaak gestrest omdat ik, in mijn vak, alles héél goed wil doen. En daar moeten wel momenten tegenover staan waarop ik kan ervaren wat écht fijn en belangrijk is: thuis, in mijn eigen huisje, met een man die van me houdt, kinderen die me lief vinden en een hond die me nog steeds wil zien.”
    

      “Als kind was ik heel close met mijn vader. Ik ging zelfs op zondagmiddag nóg een keer mee naar de kerk omdat ik zo graag bij hem wilde zijn. Toen ik puber werd, kon ik hem niet meer luchten of zien. Hoe hij zijn eten kauwde, ademhaalde, me de hele tijd wilde knuffelen: ik verdroeg het niet meer. Als hij zei dat hij van me hield, ging ik hem met zo’n raar stemmetje nadoen. Afschuwelijk… Ik weet niet welke rol mijn homoseksualiteit hierin heeft gespeeld – ik heb geen psychologie gestudeerd – maar fysiek contact met mannen was in die fase ingewikkeld. Heteromannen waren toen de mensen die van me verlangden dat ik net zo zou worden als zij. Later werden ze ook ‘gevaarlijk’; het is nooit een lesbische vrouw die me lastigvalt op straat.
    

      “Ik was een moederskind. Op het extreme af. Zij was geen bedreiging, ze was alleen maar troost. Die borsten, dat lichaam; daar wilde ik graag tegenaan kruipen. Tussen ons bestond geen enkele wrijving. Dat kwam er bij mijn vader ook nog bij: we begrepen elkaar niet. Mijn vader was geen paradijsvogel. En ik heb altijd gedacht dat ik de grootste teleurstelling in zijn leven was: een jongen die niet meer geloofde, niet met een vrouw zou trouwen en hem ook geen kleinkinderen ging bezorgen. Tegelijkertijd heb ik nooit het gevoel gehad dat hij me afwees; ik weet dat zijn liefde onvoorwaardelijk is.
    

      “Toen ik begin twintig was, heb ik tijdens een kerstdiner mijn excuses aangeboden voor mijn gedrag. Ik zei ook niet precies te weten waarom ik het destijds niet aankon om met hem in één ruimte te zijn, dat het niet aan hem lag, dat ik vreselijk veel van hem hield en dat ik blij was dat hij mijn papa was. Eerst begon mijn vader te huilen, daarna mijn moeder – omdat zij wist hoe erg hij er destijds onder had geleden – tot ze ineens ‘En nu ophouden!’ zei en de ober riep. Ik had het niet van tevoren zo bedacht, maar ik was blij dat ik het had gedaan. De ballast viel weg. Ineens was het iets van vroeger geworden, uitgesproken en opgelost.”
    

    Rick Paul van Mulligen (Uithuizen 1981) is acteur. Bij een groter publiek bekend geworden door zijn rol in de tv-serie 
A’dam - E.V.A
. en als deelnemer van 
Wie is de mol?
, jaargang 2019. In 2018 en 2020 speelde hij de rol van Iago in Shakespeare’s 
Othello 
bij Het Nationale Theater. Dit jaar speelt hij in
 Leedvermaak trilogie
. Het stuk gaat – hopelijk – op 19 maart in première.
  

      “Voordat onze oudste in 2014 werd geboren, zou ik niet eens op de gedachte zijn gekomen, maar nu weet ik dat ik waarschijnlijk in staat zou zijn om een ander te doden. Het klassieke antwoord: als ze aan mijn kinderen komen, dan…
    

      “Vorig jaar heb ik bij Het Nationale Theater een voorstelling gemaakt die nooit op tournee is gegaan (
The Nether
, van Nina Spijkers, AV) waarin ik een zekere meneer Sims speel die een online plek heeft gecreëerd waar pedoseksuelen worden aangemoedigd om – virtuele – kinderen te misbruiken. Ik moest van dit personage gaan houden om het goed te kunnen spelen, maar het lúkte me gewoon niet. Het was een van de moeilijkste rollen ooit. Ik wilde die man niet begrijpen, ik stuitte op een emotie die ik geen plek kon geven. Ik dacht aan Ko en Bowie, mijn eigen kinderen, en het enige gevoel dat ik voor die meneer Sims kon oproepen was: het zou beter zijn als jij niet bestond.”
    

      “René en ik zijn al veertien jaar samen, waarvan twaalf jaar getrouwd. We vormen samen met Nina, de moeder van onze kinderen, een regenbooggezin. Ik zou wel gek zijn om zoiets moois op te breken. Het is totaal niet aan de orde, maar mócht een van ons ooit verliefd worden op een ander, dan geloof ik niet dat we een probleem gaan krijgen. Ik kan me voorstellen dat je soms de behoefte hebt om een keer een ander lijf te voelen, maar zo lang je niet buiten je huwelijk op zoek gaat naar de liefde is er volgens mij niets aan de hand. Jaloezie speelt in onze relatie in ieder geval geen rol meer. Al heb ik daar wel naartoe moeten groeien. Vroeger vond ik het al moeilijk als er naar René werd gekeken, maar inmiddels ben ik van dat soort dodelijke emoties verlost. René is niet van mij, zijn lichaam is van hem. Hij is mijn thuis. We maken elkaar gelukkig – en gek, soms, maar dat is prima. Ik vind mijn kinderen ook weleens bloed-irritant, maar die zet ik ook niet op straat.”
    

      “Lang geleden heb ik bij H&M een riem gestolen. Ik zag dat er niet zo’n tag aan zat en dacht: laat ik het gewoon één keer proberen, voor de kick. Eigenlijk had ik meteen al spijt, heb me er lang heel ellendig door gevoeld. En ik vond het ook zo rot voor H&M. Nee, stelen: dat doe je niet. Misschien als je in een land woont waar de voorzieningen minder goed zijn, of als je hier in de bijstand zit en je kinderen niets te eten hebben. Overigens heb ik vooral moeite met diefstal waarbij je grote groepen mensen benadeelt. Wat Sywert van Lienden met die zogenaamde mondkapjesdeal heeft gedaan, vind ik pas echt verwerpelijk. Miljoenen verdienen aan een pandemie: dat is vuile diefstal. Puur slecht. Ze zeggen toch altijd dat alle studenten links zijn en wie met pensioen gaat rechts? Hoe moet het dan aflopen met iemand die op jonge leeftijd al zo loopt te graaien en iedereen bedriegt?”
    

      “Ik heb een openbaar- en een privéleven. Ze zijn niet totaal verschillend, maar ik ben wel de dictator van mijn eigen Instagram: ik bepaal zelf hoeveel mensen van mij te zien krijgen. En als je het nodig vindt om me uit te schelden – zoals die ene jongen, vanochtend, in zijn 
comment
 bij een foto van mijn gezin – dan word je geblokkeerd, verwijderd én gerapporteerd. Ik wil geen pagina van ‘o, wat is mijn leven leuk’, ‘kijk, hier sta ik met een glas champagne!’ en andere hoogtepunten uit mijn leven. Ik doe het voor de jongens en meisjes zoals ik, om te laten zien dat het kan, homo’s met kinderen, en hoe gelukkig en goed het eruit kan zien. Mijn enige twee voorbeelden waren Freddie Mercury en René – 
Mister Blue
 – Klijn en die waren doodgegaan omdat ze, zoals mijn moeder zei, ‘met vrouwen én mannen naar bed waren gegaan’.
    

      “We zijn al ver gekomen, maar nog lang niet klaar. René is officieel nog steeds niet de vader van zijn eigen kinderen. Een wetsvoorstel over homoseksueel ouderschap is, ondanks positieve adviezen van rechters en kinderpsychologen, nog niet aangenomen. Daar zijn mijn Instagramfoto’s ook voor bedoeld: hier zijn we, twee vaders met twee kinderen. We bestaan. Regel onze rechten.”
    

      “Jaloezie in de liefde heb ik al getackeld maar in mijn vak, waar ik steeds weer auditie moet doen, komt het nog weleens voor dat ik lelijke dingen denk over degene die een rol krijgt die ik had willen hebben.
    

      “Het is heerlijk om te acteren; geweldig om in het moment te zijn, te merken dat je een rol helemaal eigen hebt gemaakt en dat je ergens een publiek mee weet te raken, maar het draait in die wereld helaas vooral om andere dingen: applaus, goede recensies en de rode loper. Ik vind applaus in ontvangst nemen ongemakkelijk, ik wil niet per se in de schijnwerpers staan, maar tegelijkertijd: hoe beroemder je wordt, hoe mooier de rollen zijn die je kunt krijgen.
    

      “Ik zit al bij Het Nationale Theater. Soms denk ik: is dat niet hoog genoeg? In onze maatschappij is dat haast een vieze gedachte. We moeten groeien, beter willen worden, plannen maken! Ik weet het niet… Zou het mijn leeftijd zijn? Of komt het misschien ook door corona? Er wordt steeds aan van alles een halt toegeroepen. Sommige voorstellingen zijn halverwege gestopt, of niet eens op tournee gegaan. Ze stapelen zich op en er wordt niets meer mee gedaan. Dat is zo deprimerend. Waar haal ik de motivatie vandaan om ergens vol in te gaan als ik niet eens zeker ben of het ooit echt gespeeld gaat worden? Maar goed, nu we het er zo over hebben, weet ik eigenlijk ook wel dat ik verder wil, dat ik méér wil, de vraag is alleen: wat?”
    

      
Christelijke partijen hebben hun bedenkingen bij meeroudergezinnen, maar een meerderheid 
juicht erkenning toe.</p>]]></description>
      <guid>https://www.trouw.nl/leven/rick-paul-van-mulligen-hier-zijn-we-twee-vaders-met-twee-kinderen-we-bestaan-regel-onze-rechten~b12b8f25/</guid>
      <pubDate>Sat, 8 Jan 2022 12:49:00 +00:00</pubDate>
    </item>
    <item>
      <title><![CDATA[Joris Linssen houdt er zijn eigen religieuze rituelen op na. ‘Je hoeft niet in God te geloven om een goed mens te zijn’]]></title>
      <description><![CDATA[<p>Tijdens het programma 
Boeddha in de polder
 deed hij mee aan stilte-meditaties en probeerde hij in een ijsbad z’n ademhaling onder controle te krijgen. Heel Zen allemaal, maar ’t liefst trekt Joris Linssen z’n cowboylaarzen aan en stapt hij de wijde wereld in, ‘met onbaatzuchtige liefde en zonder vooroordeel’.
  

      “Ze hebben me nog wel laten dopen, maar zo rond mijn zesde wilden mijn ouders – net als veel van hun generatiegenoten – niets meer met de katholieke kerk te maken hebben. Mijn moeder heeft op een kostschool gezeten met van die valse, strenge nonnen, en ook mijn vader kreeg steeds meer weerzin tegen het verstikkende karakter van het katholicisme.
    

      Ik heb wel altijd een zwak gehouden voor het theater van de roomse kerk, voor de rituelen. Ik maakte in 2004 een documentairereeks over de uitvaartbranche en het viel mij op dat ik de rituelen bij een katholieke uitvaart veel mooier en troostender vond dan de schuld en boete die werden gepredikt bij een gereformeerde uitvaart. Daar kreeg de overledene bijna een trap na. Ik vind het inspirerender om deemoedig te knielen voor een barmhartige moederfiguur dan op je kop te krijgen van een strenge ­vader.
    

      Ik ben niet gelovig, maar ik hou er wel mijn eigen religieuze rituelen op na door af en toe een kruisje te slaan bijvoorbeeld. ­Tijdens de opnames van 
Boeddha in de polder
 heb ik een zogenaamde sjamanistische ­tatoeage van een cowboylaars laten zetten. Die laars staat voor onderweg zijn, het is een knipoog naar Mexico – het land waar ik veel van houd –, hij staat voor de muziek die wij maken met de band, voor eigenwijsheid en voor avontuur. Het is een talisman, een geluksbrenger. Dat is een soort bijgeloof, zeker. Het is ook een heel dunne lijn, tussen geloof en bijgeloof.”
    

    Joris Linssen (Nijmegen, 1966) bekend van tv-programma’s zoals 
Taxi 
en 
Hello Goodbye
, tevens zanger van de band Joris Linssen & Caramba, presenteert vanaf maandag 20 december elke dag om 21.10 uur 
Joris’ Kerstboom
 – laatste uitzending op 25 december om 20.30 uur – en van maandag 27 tot en met vrijdag 31 december, elke dag om 19.20 uur, de KRO-NCRV/de Boeddhistische Blik-serie
 Boeddha in de polder
. Alles te zien op NPO 2.
  

      “Tegenwoordig zie je veel Boeddhabeelden in vensterbanken staan. Zeker, ik heb zelf óók zo’n beeld in huis. Het is een liggende Boeddha uit Indonesië. Voor mij is het vooral een souvenir, een herinnering aan een mooie reis. Weet je wat een boeddhist me laatst vertelde? Als het haardhout op is, gooi dan gewoon het beeld van Boeddha maar op het vuur. Daar beledig je hem echt niet mee. Sterker nog: Boeddha zal je warmte ­geven.”
    

      “In Nederland houden we veel rekening met de religieuze gevoelens van anderen. Dat is ook mooi, omdat het tolerant is. Maar eigenlijk is het vreemd dat de overheid anno 2021 nog steeds bijzonder onderwijs faciliteert. Het lijkt mij gelijkwaardiger als alle scholen openbaar zouden zijn.
    

      Er schiet me nu iets te binnen: toen ik veertig werd, heeft mijn vrouw aan alle gasten op het feest gevraagd een herinnering op te schrijven aan mij. Een jongen voor wie ik een soort vaderfiguur ben, schreef: ‘Dat je mij eens zei dat je niet in God hoeft te geloven om een goed mens te zijn’. Ik kon het me niet herinneren, maar het ontroerde me enorm dat die opmerking zo’n indruk op hem had gemaakt. Het is misschien een hoogmoedige gedachte, maar ik denk dat de mens in staat is om z’n eigen geweten te volgen en dat we al die dogma’s helemaal niet nodig hebben.”
    

      “Toen het coronavirus uitbrak, zat ik midden in een tournee. Ik begon als een gek allerlei dingen te doen – liedteksten schrijven, filmpjes opnemen en zo – tot ik in de gaten kreeg dat de wereld écht tot een soort van stilstand was gekomen. Daarna volgde een prettige periode: onze dochters werden ­helemaal gek op hun kamers in Amsterdam en kwamen wat vaker thuis, het werd lekker weer, we zaten hele middagen met z’n allen in de zon op het balkon, dronken een borrel en voerden lange gesprekken. We hadden ineens weer alle tijd voor elkaar en dat ­voelde heel weldadig, eerlijk gezegd. We zijn namelijk allemaal zo: het hele gezin Linssen houdt ervan om hard te werken.
    

      Het is geen angst voor de stilte, geen compensatiegedrag of zo; ik vind het gewoon heerlijk om bezig te zijn. Na die min of meer gedwongen rustperiode kreeg ik het drukker dan ooit: ik maakte opnames voor Boeddha in de polder, werkte aan een nieuwe theatervoorstelling met mijn band en toen kwam er ook nog een extra serie 
Hello Goodbye
 tussendoor. Weet je wat trouwens wel heerlijk was? Tijdens de opnames van Boeddha deed ik mee aan stiltemeditaties, nam ijsbaden en leerde op mijn ademhaling te letten. Het was alsof ik even mocht uitrusten op m’n werk.”
    

      “Mijn ouders vinden het allebei nogal overdreven als ik in 
Oorlog in mijn hart
 zing dat mijn vader van de ratio en mijn moeder van de emotie is, maar in grote lijnen klopt het wel. Ik ben echt een mix van die twee.
    

      Ze zijn uit elkaar gegaan toen ik elf of twaalf was en een paar jaar later officieel gescheiden. Die scheiding was voor mij zeker niet problematisch. Ik kan me zelfs herinneren dat ik in het laatste jaar van de basisschool zo’n beetje de laatste leerling met ­getrouwde ouders was. Ze kregen nieuwe partners die zelf ook al kinderen hadden; we vormden als het ware één grote, bonte familie. Ik heb er warme herinneringen aan. Ik wilde ook graag een samengesteld gezin. Door pleegkinderen op te vangen, bereikten we hetzelfde.
    

      Ik heb me weleens afgevraagd in hoeverre het stukgelopen huwelijk van mijn ouders met de tijdgeest te maken heeft gehad. Ze wonen nog altijd drie straten bij elkaar vandaan, gaan samen naar verjaardagen en hebben zelfs de dag gevierd waarop ze 25 jaar getrouwd zouden zijn geweest.”
    

      “Als kind hield ik veel meer van Zorro, de gemaskerde held die tegen onrecht en corruptie vocht, dan van gewelddadige series en films. Ik las 
Koning van Katoren 
van Jan Terlouw of 
Kruistocht in spijkerbroek
 van Thea Beckman, boeken waarin een gewone jongen – niet per se een heel sterk iemand – allerlei avonturen moest doormaken om te kunnen groeien. Op reis gaan, mensen om je heen verzamelen en gelouterd worden. Eigenlijk is dat precies de romantische ­gedachte die ik al een heel leven met me meedraag. Ik was altijd al die cowboy, maar dan zonder de pistooltjes.”
    

      “Op mijn negende ben ik een keer met mijn moeder naar een concert van Herman van Veen geweest. Hij zong Liefde van later, de vertaling van dat beroemde liedje van ­Jacques Brel. ‘Als liefde zoveel jaar kan duren, dan moet het echt wel liefde zijn…’, die tekst raakte me enorm. Later begreep ik pas dat het ook gaat over sleur en eenzaamheid, maar toch, het idee dat je als stel heel lang bij elkaar zou kunnen blijven, en hoe mooi zoiets kan zijn, heeft daar toen postgevat.
    

      Ik moest eerst alleen nog iemand voor dat doeleinde zien te vinden. Ik viel altijd op de wat wulpsere vrouwen, type Angélique (Franse avontuur/kostuum-tv-serie in de jaren zeventig, AV), ze kwamen vaak uit andere milieus dan ik. Totdat ik Rebecca ­tegenkwam, die ook op de universiteit zat, muziekmaakte en politiek geëngageerd was. Haar vader was kunstschilder geweest, zij had als meisje een brief geschreven naar 
Achterwerk
, die serie van de 
VPRO Gids 
waarop wij ook geabonneerd waren. We begrepen elkaar, we wisten waar we vandaan kwamen en later bleken we ook nog eens dezelfde ideeën te hebben over het soort ­gezin dat we wilden stichten.
    

      Toen de kinderen jong waren, heb ik ­gedacht: ik moet zien te voorkomen dat er een soort decadente verzadiging gaat op­treden. Leuke vrouw, twee leuke dochters, leuk huis, leuke auto, leuke baan, leuke band – mooi, maar ook best saai, eigenlijk. Dat was het moment waarop mijn vrouw en ik de eerste keer besloten om een pleegkind op te nemen. We hadden al een goede relatie, maar die werd nog beter omdat we ineens weer tot diep in de nacht allerlei opvoedingskwesties moesten bespreken. Er is daarna nog een pleegdochter gekomen, die na zes jaar op kamers ging en vorig jaar besloten we dat er plek was voor een nieuwe puber in huis.
    

      Uiteindelijk maakt dit, het gezin openstellen als een veilige haven, me echt gelukkig. Over een aantal jaren sla ik carrière-­technisch de terugweg in en zal de aandacht van het publiek verslappen. Het is goed om dat nú al te bedenken. Er zal straks, hopelijk nóg veel meer jaren later, als ik bijna dood ben, niemand bij mijn bed staan om me te bedanken voor de tv-programma’s die ik heb gemaakt. Ik hoop dat ik dan word omringd door de mensen van wie ik houd en die van mij houden, door al mijn kinderen, van verschillende afkomst, voor wie ik ­honderd procent vaderlijke liefde voel. Het voelt goed om iemand te helpen en ik vind het tegelijkertijd fijn om steeds weer nieuwe uitdagingen aan te gaan. Zo verrijk je ­elkaars leven.
    

      Wat die droom over liefde van later ­betreft: Rebecca en ik delen steeds meer verleden samen. We laten elkaar vrij om te groeien, om onze eigen dingen te blijven doen. Het is geen tip of zo, hè? Maar voor ons werkt het. Al 32 jaar.”
    

      “Op mijn zeventiende ben ik, vanuit idealistische motieven, van school afgegaan. Ik was een anarchist, een punker, en ik koesterde een soort misplaatst romantisch verlangen om 
down the drain
 te gaan. Ik zou na een half jaar tot bezinning komen maar in die tijd maakte ik vooral veel muziek, deed mee aan kraakacties, dronk nachtenlang bier en voerde gesprekken met allerlei in­teressante mensen, zoals een stelletje – een soort Sid en Nancy van The Sex Pistols – die op een avond, samen met een goede vriend van mij, bij mij kwamen doorzakken.
    

      Ik had eerder die avond als afwasser gewerkt in een bistro. De 30 gulden die ik verdiende stopte ik zoals altijd in een blikje dat ik bewaarde in de boekenkast. Een dag later, toen iedereen was vertrokken, wilde ik mijn geld tellen en zag dat het blikje leeg was. Die Sid en Nancy wisten van niks.
    

      Ik had het er later met iemand over die zei dat mijn goede vriend ineens een paar nieuwe schoenen had, en ik heb het toen op een of andere manier klaargespeeld om te denken dat hij de dief was. Toen ik hem vroeg of hij mijn geld had gepakt, keek hij me aan en zei: ‘Daar ga ik niet eens antwoord op geven. Dat je zoiets aan mij durft te vragen.’ Later kwam uit dat het stelletje de boosdoener was, maar onze vriendschap was voorbij. Na een half jaar kwam ik hem op een feestje tegen en bood ik mijn excuses aan, maar hij wilde er niets van weten. ‘Weet je wat’, zei ik dramatisch, ‘sla me dan maar’. En bam! Kreeg ik me daar een knal voor m’n kop, jongen! Nooit gedacht dat hij het ook echt zou doen. Niet dat het hielp. Onze hechte vriendschap was natuurlijk voorbij nadat ik zo aan hem getwijfeld had. Dat ik bestolen was vond ik heel naar, maar dat ik me zo’n slechte vriend heb getoond, vind ik eigenlijk nog steeds veel erger.”
    

      “In mijn televisiewerk is oprechte belangstelling heel belangrijk. Zoiets kun je niet spelen. Je bent oprecht geïnteresseerd of je bent het niet. Ik heb een bloedhekel aan gescripte gesprekken. Dan heeft een redactie al uren en uren met iemand gesproken en instructies gegeven: als de presentator straks dit zegt, zou het heel fijn zijn als u dát zou antwoorden.
    

      We werken op Schiphol voor de opnames van Hello Goodbye met een klein team: ­cameraman, geluidsman, redacteur en ik. Die redacteur loopt als het ware met een thermometer rond, praat met wat mensen maar wil niet álles weten. De belangrijkste vraag is natuurlijk of ze geïnterviewd ­zouden willen worden. Daarna word ik ­gebriefd. Meestal met een enkele zin: daar staat een vrouw te wachten op haar zoon die ze al een jaar niet heeft gezien. Meer weet ik niet. Ik sta helemaal open voor wat er komen gaat.
    

      Laatst sprak ik voor mijn boeddhistische programma twee vrouwen die het soefisme aanhangen en die vertelden waar hun ­levensvisie, in het kort, op neerkomt: de wereld met onbaatzuchtige liefde en zonder vooroordeel tegemoet treden. O, dacht ik, dan ben ik stiekem al een tijdje een soefi want dat is precies mijn houding als ik iemand interview. Van mijn kinderen hoorde ik nog van een ander mooi begrip, iets wat ze op de universiteit hadden meegekregen: Nivea. Niet Invullen Voor Een Ander. Dat zie je bij televisie-interviews ook vaak gebeuren. Soms lijkt het erop dat de geïnterviewde alleen nog maar ‘Ja’ hoeft te zeggen. Geef ruimte, neem de tijd. Luister. Mensen zijn origineler dan veel interviewers denken – of dan ze soms zelf denken.”
    

      “Als iemand iets heeft wat ik mooi vind, wil ik het niet meteen óók hebben. Die pavlov­reactie ken ik niet. Laat ik het zo zeggen: ik waan me gelukkig, ik koester mijn leventje zoals het nu is. Als ik met de hele familie aan tafel zit, iedereen vrolijk door elkaar hoor kletsen terwijl ik de spaghetti uit­serveer, denk ik: dit is het. Dit is precies wat ik wil.”
    

      
Wandelhart heet het KRO-NCRV-programma, maar ze hadden het beter Wandelramp kunnen noemen. Mijn hemel, wat een zee van verdriet stroomde afgelopen week onze huiskamers binnen. Je verwacht een zomers toertje door het mooie Gelderland, maar nee. Wat Harm Edens en Joris Linssen ons voorschotelden was één litanie van kwalen, verdriet, 
traumaverwerking en zwaarlijvigheid.</p>]]></description>
      <guid>https://www.trouw.nl/leven/joris-linssen-houdt-er-zijn-eigen-religieuze-rituelen-op-na-je-hoeft-niet-in-god-te-geloven-om-een-goed-mens-te-zijn~b5f80475/</guid>
      <pubDate>Sat, 18 Dec 2021 11:38:00 +00:00</pubDate>
    </item>
    <item>
      <title><![CDATA[Antoine de Kom: ‘Onze maatschappij verloedert, er is een ont-schaving gaande’]]></title>
      <description><![CDATA[<p>Antoine de Kom werd vernoemd en kreeg een opdracht mee. Doe iets. Iets in de geest van je grootvader: nationalist en verzetsstrijder Anton de Kom. Hij werd forensisch psychiater om ‘dat wat gruwelijk en schadelijk is te snappen’ en legt gedichten vast die tot hem komen. Dit jaar verscheen zijn zevende bundel ‘Demerararamen’.
  

      “Als God zich netjes gedraagt en niet meteen begint te dreigen of zo, heb ik er helemaal geen probleem mee om Hem als patiënt aan te nemen. Ik denk dat Hij onmiddellijk de theodicee-problematiek op tafel zal gooien: hoe moet Hij, de Almachtige, in het reine komen met het feit dat er zoveel kwaad in de wereld blijft bestaan?
    

      Eerlijk gezegd geloof ik dat God, als persoon, reddeloos verloren is. Dat zal ik natuurlijk niet zo tegen Hem zeggen – als psychiater veroordeel ik niemand – maar ik zal wel naast Hem gaan staan om met Hem mee te treuren. God heeft een te grote broek aangetrokken. Die verpersoonlijking van God heeft alleen maar tot conflicten geleid. Mijn godsbesef komt eerder in de buurt van het primordiale bewustzijn; er is iets wat aan alles ten grondslag ligt. We kennen het niet en we zullen het misschien wel nooit leren kennen, maar: het is er. Het is de punt die ik ‘de primordiale punt’ noem en boven mijn gedichten zet: waar alles uit voorkomt en ook weer in zal verdwijnen.”
    

      “Het beeld van mijn grootvader in Amsterdam-Zuidoost maakt een robuuste, onwrikbare indruk. Als ik naar al die kwalificaties eronder kijk; wie Anton de Kom was – nationalist, verzetsstrijder – en wat hij allemaal heeft gedaan, heb ik wel een beetje moeite te bevatten dat hij zo groot is, en almaar groter lijkt te worden.
    

      In mijn jeugd was mijn opa nog iemand die het heel slecht getroffen had en door weinigen begrepen werd. Halverwege de jaren zestig werd hij door Surinaamse studenten in Nederland herontdekt. Hij kreeg steeds meer bewonderaars, men begon in te zien dat hij iets groots in gang had gezet, bijvoorbeeld door in 1933 naar de gouverneur van Suriname te stappen om het eens even over het oneigenlijke Nederlandse bewind te hebben. Zoiets kón gewoon niet, zeker niet in die tijd, door een man met zijn achtergrond.
    

      Mijn grootvader werd een icoon, een held. Hij keerde zich tegen de overheersing, was iemand die mensen met verschillende achtergronden bij elkaar wilde brengen, hij stond voor vrijheid en rechtvaardigheid en ging daarin zo ver dat hij zich in de Tweede Wereldoorlog met zijn vroegere overheerser tegen een andere overheerser keerde en zo’n beetje alles verloor. Zelfs zijn leven, in dat laatste gevecht. Dus ja: een buitengewoon, voorbeeldig mens.
    

      Voor mij persoonlijk is mijn opa altijd een schim gebleven. Ik herinner me dat ik, toen ik een jaar of zeven was, regelmatig bij mijn oma in de Johannes Camphuijsstraat op bezoek ging. Ze was, na een periode van armoede, inmiddels weer in goeden doen, had een kat, speelde piano en maakte regelmatig ruzie met haar Duitse bovenbuurvrouw. Ik wist nog niet veel over mijn grootvader – ik zou pas op mijn vijftiende 
Wij slaven van Suriname
 lezen – maar ik merkte aan haar wel dat ze was ‘overgebleven’. Ze had pas in 1960 gehoord dat haar man in een buitenkamp van Neuengamme was overleden. Tot die tijd had ze in de erker op hem zitten wachten, hopend dat hij op een dag om de hoek zou verschijnen.
    

      Ik ben naar mijn grootvader vernoemd en ik werd er min of meer op aangekeken – in ieder geval binnen ons gezin – dat ik iets moest doen. Doe iets. In zijn geest. Bij mij is dat gaandeweg de poëzie geworden, maar ook in mijn gewone werk zie je die onuitgesproken levensopdracht terug: ik probeer dat wat gruwelijk en schadelijk is te snappen en, waar mogelijk, iets te doen om het de goede kant op te buigen.”
    

      “Er is, denk ik, een ont-schaving gaande. Bij gebrek aan een nieuwe religie, gedeelde normen en waarden, verloedert onze maatschappij. Omgangsvormen verruwen, er ontstaat chaos er is meer geweld en de roep om de sterke man wordt sterker. De geschiedenis herhaalt zich niet steeds op dezelfde manier, maar toch: het is nu een eeuw geleden dat in Duitsland het nazisme opkwam en de omstandigheden waren min of meer gelijk.
    

      We lijken wéér op een catastrofe af te stevenen. Het populisme neemt toe, de technologische vooruitgang – die inmiddels controlemogelijkheden tot in het lichaam biedt – neemt verontrustende vormen aan, en dan zijn we sinds de industriële revolutie ook nog bezig met het om zeep helpen van ons eigen milieu. Volgens mij moeten we ons gaan instellen op een leven buiten de aarde, al is het heel goed mogelijk dat de mens er in die gekoloniseerde ruimte ook weer een potje van gaat maken.
    

      Somber? Nee, hoor. Ik geloof dat je zelfs in doffe ellende nog monter kunt blijven. Als je je eraan overgeeft, ben je helemaal verloren. Bovendien weet je nooit zeker of het ons toch niet lukt om er tijdig een andere draai aan te geven.”
    

      “De coronacrisis heeft helaas nog niet tot voldoende bezinning geleid. Ik zie vooral ad hoc maatregelen waarmee we achter de ontwikkelingen aan blijven lopen. Het is een akelig dilemma, maar ik geloof echt dat er harder moet worden ingegrepen. Een beetje volgens het Oostenrijkse model: lockdown en prikken.
    

      We zouden deze gedwongen ‘sabbatsrust’ moeten gebruiken om na te denken over een nieuwe weerbaarheids-economie. Niet wachten tot alles weer ‘normaal’ is, maar in actie komen en onszelf krijgshaftiger gaan opstellen. Het leven en de wereld zijn veranderlijk; je kunt er niet van uitgaan dat je alles voor elkaar hebt en dan rustig achteroverleunen. Er komt steeds weer een nieuwe tegenslag, daar ben je voor gemaakt, daar móet je op kunnen reageren. Door mijn familieachtergrond ben ik altijd oplettend geweest. Ik weet dat het heel erg fout kan gaan. Dat moment kun je maar beter voor zijn.”
    

      “Mijn vader is vorige week, op Onafhankelijkheidsdag, in Suriname overleden. Hij is 93 jaar geworden. Ik kon op 3 december niet bij zijn begrafenis aanwezig zijn, maar ik had emotioneel, innerlijk, al afscheid van hem genomen. Ook van mijn 92-jarige moeder trouwens, terwijl zij nog in leven is. Ik bevind me wat mijn ouders betreft al een tijd in een overgangsperiode: ze verlaten het leven, maar zijn misschien wel pregnanter aanwezig dan ooit. Ik heb hier het zakhorloge dat van mijn grootvader aan moederszijde is geweest. Hij was ambtenaar der directe belastingen, een guitige, beetje kleinburgerlijke man die sigaartjes rookte en altijd keurig in het pak liep. Dit horloge is een erfstuk, het gaat al meerdere generaties mee. Het blijft maar tikken, waardoor de tijd gerekt lijkt te worden en iedereen die mij dierbaar is in mijn verbeelding voort kan leven.”
    

      “Ik ben voor de herinvoering van een militaire opkomstplicht; we moeten leren hoe we onszelf, als het fout gaat, kunnen verdedigen. We moeten bereid zijn om offers te brengen. Ik denk dat mijn ideeën hierover voortkomen uit wat er in mijn familie is gebeurd. Mijn keuze voor de forensische psychiatrie heeft daar zeker mee te maken. In mijn werk zit ik heel dicht op risico’s; ik kijk het gevaar liever in de ogen dan dat ik me ervoor afsluit. Een andere motivatie voor deze beroepskeuze was de meegekregen levensopdracht die ik eerder noemde; proberen te begrijpen hoe het komt dat mensen grensoverschrijdend gedrag vertonen, hoe ze in staat zijn om tot doding over te gaan. Mijn belangrijkste inzicht tot nu toe is dat het altijd om keuzemomenten gaat. De mens is niet slecht, hij doet soms slechte dingen.”
    

      “Dit vind ik een moeilijke. Ik ben eerder getrouwd geweest en het voelt als een amputatie om niet langer met die ander verbonden te zijn. Ik mag niet zeggen dat ik iets kwijt ben, maar het is er ieder geval niet meer. Dat gevoel draag ik mijn hele leven bij me. Ik vind het niet fijn om hier, in afwezigheid van mijn ex-vrouw, over te praten. Ik kan je wel iets over mezelf vertellen: ik ben iemand die zich hecht, maar binnen die hechting ook op een bepaalde manier onthecht is. Het is een eigenschap die ik van mijn moeder heb meegekregen of overgenomen. Ik kan poëzie maken doordat ik me kan onthechten van dat wat op mij afkomt, ik kan de narigheid van patiënten verdragen zonder er werkelijk door geroerd te worden en binnen relaties speelt iets soortgelijks: ik ben met jou, maar er is ook een soort vrije sfeer die ervoor zorgt dat ik me, zonder weg te gaan, even terug kan trekken en stil mag vallen.”
    

      “Ieder mens moet ergens in zijn jeugd wel eens iets gejat hebben om te leren wat het tot gevolg heeft, om te merken dat je geweten zich goed ontwikkelt en je er helemaal ongelukkig van wordt. Zo herinner ik mij het moment waarop ik als vijfjarige in de klas een speelgoedvliegtuigje zag liggen. Het was zo’n mooi Amerikaans militair model, heel courant in die tijd. Ik kon mijn ogen er niet van afhouden en ik merkte op een gegeven ogenblik hoe mijn hand het ding vastpakte en in de zak van mijn groene jekkie stopte.
    

      Toen het jongetje, de eigenaar, zijn vliegtuigje ging missen, stapte hij naar juffrouw Toos die de zaak heel serieus opnam en ons aan het eind van de dag in een lange rij opstelde om vervolgens kind voor kind te fouilleren. Ik zag haar steeds dichterbij komen – nu gaat het gebeuren, nu gaat het gebeuren – juffrouw Toos bevoelde mij en… vond niets. Ik ging met het vliegtuigje naar huis, maar ik heb er geen dag van kunnen genieten. Het lag te branden in de speelgoedkist. Ik voelde me zó slecht dat ik daarna nooit heb gestolen of zelf maar heb willen stelen.
    

      Het geweten is voor mij een soort automatische piloot geworden; ik hoef over bepaalde dingen niet meer na te denken. Er zijn codes, afspraken, nodig om een samenleving draaiende te houden. Die normen werden vroeger breder gedragen, ook doordat ze meer in religie verankerd zaten. Door de secularisering is er een probleem ontstaan want: hoe draag je nu die normen over?
    

      Met de toename van technische mogelijkheden en de groei van sociale media kunnen mensen die er ándere normen op nahouden zich heel makkelijk legitimeren en dat zie je op grote schaal gebeuren. Gedrag moet nu gereguleerd worden door controle van buitenaf en daarmee verliezen we onze persoonlijke, individuele vrijheid. Vrijheid en verantwoordelijkheid zijn nauw verbonden en als je die verantwoordelijkheid – voor gedeelde normen – niet zelf draagt, moet het je worden opgelegd. Tegelijkertijd staat het gezag onder druk; we laten ons steeds minder zeggen. We weten zelf wel wat goed voor ons is. We worden in de gelegenheid gesteld om onszelf het centrum van de wereld te vinden. En dat zijn we gewoon niet.”
    

      “Bij dichters moet je niet met De Waarheid aan komen zetten. Gedichten zijn reflecties op en transformaties van de werkelijkheid die niet per se waar of onwaar hoeven te zijn. Ik denk dat veel mensen een gedicht willen lezen dat hen op de één of andere manier steunt of verder helpt, maar bij mij is de poëzie vaak destructief of moeilijk te begrijpen. Ik ben een ramp voor recensenten. Bij de laatste bundel werd er zelfs eentje boos. De strekking van haar recensie was: ik ben heel wat gewend, maar hier kan ik geen chocola van maken! Anderen kwamen tot verbazingwekkende inzichten die mij pas duidelijk werden toen ik de recensies las.
    

      Een goed gedicht kun je proberen te snappen, maar het is vaak lastig om er vat op te krijgen. Een gedicht komt tot mij. Ik wil niet weten hoe zoiets gebeurt. Op het moment dat je het gaat willen weten, stopt het. Het is een verbinding met wat ik eerder probeerde aan te geven, het primordiale bewustzijn. Die woorden zijn er al. Ergens. Ik ben pas in tweede instantie verantwoordelijk omdat ik degene ben die het gedicht geleidt, tot ontwikkeling laat komen en vastlegt.”
    

      “Het staat me enorm tegen als mensen hoog opgeven over de spullen die ze bezitten. Ik verlang niet naar een eigen huis. Ik ben heel gelukkig als ik huur. Ik hoef niet in een dure auto rond te rijden, ik ga liever achter mijn vliegsimulator zitten, kies een willekeurige bestemming en zie zo de wereld op een heel andere manier, onthecht, onder me voorbijtrekken. Het geeft een gevoel van vrijheid, al moet ik ook goed blijven opletten om ervoor te zorgen dat ik niet zal crashen.
    

      Het voordeel van een simulator is dat ik ’m ook gewoon kan stopzetten en even kan gaan lezen of schrijven als ik daar zin in heb. Van die ongedwongen, vrije sfeer zou ik niet kunnen genieten als ik écht zou vliegen. De piloten die ik wel eens spreek, vertellen me dat het er in de gewone luchtvaart een stuk minder romantisch aan toe gaat. Dat is dus precies wat ik bedoel: ik begeer geen brevet, ik wil niet werken voor mijn vlieguren, ik hoef niet alles te hebben. De ervaring alleen is goed genoeg.”
    

    Antoine de Kom (Den Haag, 1956) is dichter en forensisch psychiater. Hij werkte lange tijd voor het Pieter Baan Centrum, schreef in 2012 
Het misdadige brein
 en publiceerde diverse dichtbundels. Voor 
Ritmisch zonder string
, uit 2013, werd hij bekroond met de VSB Poëzieprijs. 
Demerararamen
 verscheen in maart 2021 bij uitgeverij Querido.
  

      
Schrijver en activist Anton de Kom keert in 1932 terug naar Suriname, waar hij al spoedig wordt opgepakt en opgesloten, ondanks protesten van de bevolking die bloedig worden neergeslagen. Hij wordt verbannen naar Nederland. Achterkleinzoon Vincent de Kom tekent deze episode uit zijn leven op in het onlangs gepubliceerde boek Antonlogie. Een 
ingekorte versie.</p>]]></description>
      <guid>https://www.trouw.nl/verdieping/antoine-de-kom-onze-maatschappij-verloedert-er-is-een-ont-schaving-gaande~b34171c38/</guid>
      <pubDate>Sat, 4 Dec 2021 12:53:00 +00:00</pubDate>
    </item>
    <item>
      <title><![CDATA[‘God heeft er niks mee te maken. Waarom niet? Omdat ie niet bestaat.’]]></title>
      <description><![CDATA[<p>Over het bestaan van God, de kus van Muhammad Ali, Sinterklaas, gestolen spiegels, geestelijke beschadiging, adrenaline, een stukje intimiteit, Cor van Hout, prostituees, een autobiografie en het verdriet dat hij zijn kinderen niet aan wil doen: een gesprek in tien rondes met voormalig prof bokser Alex Blanchard (63).
  

      “Vroeger – ik zeg het je heel eerlijk, ga ik helemaal niet stoer over lopen doen – heb ik een tijdje vóór elke wedstrijd tot God gebeden: o God, laat me winnen, ik heb zo mijn best gedaan, God… een hele riedel. En wat denk je? Ik won. Dus de volgende wedstrijd bad ik weer. Zelfde resultaat.
    

      Maar de zesde keer verloor ik. En de zevende ook. Toen ben ik er maar vanaf gestapt. God bestaat natuurlijk alleen maar in je hoofd, God is iets wat je gebruikt om dingen voor elkaar te krijgen. Daar kom je, als je ouder wordt, vanzelf wel achter. Als kind geloof je ook dat Sinterklaas bestaat. De Goedheiligman, jaja, tuurlijk, tot je ergens in een boekie leest dat het gewoon een of andere kruidendokter in Turkije is geweest.”
    

      “Heb je m’n autobiografie gelezen? Oké, dan weet je dus dat er wel een paar dingetjes zijn gebeurd in mijn jeugd – gaan we het zo nog over hebben – maar wat ik je nu alvast kan vertellen is dat mijn twee zusters er helemaal aan onderdoor zijn gegaan. De oudste ging aan de heroïne, de tweede werd een alcoholist. Ik had als crimineel kunnen eindigen, maar het boksen heeft me van de straat gehaald.
    

    
Alex Blanchard
 (Amsterdam, 1958) begon zijn profloopbaan in 1979. Hij zou 48 profpartijen boksen, waarvan hij er veertig won en vier verloor. Hij werd zes keer Europees kampioen. Sinds vijftien jaar is hij personal bokstrainer. Op 11 november verscheen Blanchards autobiografie
 Vechter
 bij Uitgeverij De Kring.
  

      Het begon toen ik Cassius Clay op de televisie zag. Dat aura. Die spotlights! Fantastisch knappe man ook. Ik had al op voetbal gezeten, maar het duurde me veel te lang voordat ik de bal kreeg en voor judo was ik niet compact genoeg, maar boksen… Toen ik die eerste keer de boksschool binnenstapte, het zweet rook en al die mannen zag sparren, was ik meteen verkocht. Dát was het. En ik wou zijn zoals mijn idool, Cassius Clay. Ik schreef hem een brief, vroeg of ik een keer bij een training mocht komen kijken en zei dat we hetzelfde sterrenbeeld hadden: stonegoat. Ja, Capricorn, dat weet ik inmiddels, maar ik vond het toen wel logisch klinken: steen en bok.
    

      Ik bleek goed te kunnen boksen en ging steeds meer partijen winnen. Toen Cassius Clay zijn naam veranderde in Muhammad Ali, ging ik mezelf voortaan Ali Blanchard noemen. En net als Ali, de boksende poëet, begon ik van die versjes op te zeggen, maar goed, dat werkt hier niet. Nederlanders zijn boeren. Die zijn van: doe maar gewoon, dan doe je al gek genoeg. En ik had het in feite ook niet nodig. Ik ging van de amateurs naar de profs en werd in 1984 voor de eerste keer Europees kampioen in het halfzwaargewicht.
    

      Op 18 september van dat jaar moest ik in Dortmund mijn titel verdedigen. Ik stond in de ring te wachten toen het ineens donker werd, de spotlights aangingen, een grote stoet met veel kabaal de zaal inliep en de speaker Muhammad Ali aankondigde. Mijn held! Hij kwam steeds dichterbij, stapte de ring in, kuste mijn bokshandschoen en zei: 
‘Get him, young boy!’
 Daar stond ik dan: het jongetje dat dertien, veertien jaar in een weeshuis was weggestopt, nare shit meegemaakt en nooit een knuffel had gehad. Ik won. En Muhammad Ali, The Greatest, de man met wie het allemaal was begonnen, heeft het gezien.”
    

      “Ik heb je toch net mijn filosofie uitgelegd? God helpt je niet en God laat je ook niet door het ijs zakken. Je kunt bidden wat je wilt, je kan vloeken wat je wilt, maar wat er ook gebeurt: God heeft er niks mee te maken. Waarom niet? Omdat ie niet bestaat.”
    

      “De enige kerk die ik twee keer van binnen heb gezien is ‘Kwartiertje voor God’ (‘De Papegaai’, officieel de H. H. Petrus en Pauluskerk, Kalverstraat 58 in Amsterdam, AV). De eerste keer zag ik daar een spiegel hangen, met zo’n brede, versierde lijst, en ik dacht: die zou mooi staan in mijn eigen huis. Dus, hup, ik haalde dat ding van de muur, klemde ’m onder m’n arm en ben er zo mee naar buiten gelopen. Zes of zeven jaar later, toen ik helemaal naar de Filistijnen was gegaan en er eindelijk weer een beetje bovenop begon te komen, kwam ik tot het besef dat die spiegel me bepaald geen geluk had gebracht. Toen heb ik hem in een paar plastic zakken verpakt en weer netjes in de hal van dat kerkje achtergelaten.”
    

      “Mijn vader werd op z’n achttiende gelokt om militair te worden, heeft in drie oorlogen gevochten – God weet hoeveel mensen ’ie heeft neergeknald – en kwam, geestelijk totaal beschadigd, begin jaren vijftig als één van de eerste Surinamers naar Amsterdam. Mooie man, grote man, 1,95 lang, honderd kilo zwaar, jaartje of vijfentwintig. Hij ging uit op de Zeedijk, dat was in die jaren
 the place to be
. Op een dag verscheen daar ook mijn moeder. Achttien, negentien jaar oud, hooguit 1,60 lang, confectiemaatje 34/36. Ze was op jonge leeftijd door haar moeder in de steek gelaten en voor haar grijpgrage vader uit Groningen weggevlucht.
    

      Deze twee mensen zagen elkaar staan en het was meteen, bam, vuurwerk. Zonder te weten dat ze eigenlijk helemaal geen raakvlakken hadden – alleen dat vleselijke – maakten ze drie kinderen. Binnen een paar jaar brak de pleuris al uit. Mijn vader mishandelde mijn moeder elke dag; die herrie was zó gewoon dat de buren er niet eens meer op reageerden. Toen ik twee jaar oud was, is mijn moeder er in doodsangst vandoor gegaan.
    

      Mijn vader wist zich met drie kleine kinderen geen raad en heeft ons in twee verschillende weeshuizen gestopt. Hij zou ons ophalen zodra het kon. Dat was negen jaar later. Ik heb toen een half jaar bij hem gewoond. Dit keer richtte hij z’n woede op zijn kinderen. Na een opmerking die hij kennelijk te brutaal had gevonden sloeg hij een pot pindakaas op mijn kop kapot en ik heb ook een keer gezien hoe hij mijn zuster bedreigde met een hakbijl; ze moest iets naars over haar moeder zeggen anders beloofde hij op haar in te hakken. Een half jaar later zaten we weer veilig in het weeshuis.
    

      Op mijn vijftiende ben ik bij mijn moeder gaan wonen. Ik was inmiddels losgeslagen, deed waar ik zin in had, en mijn moeder had geen greintje verantwoordelijkheidsbesef. Ik hield zielsveel van haar, maar ik vond het heerlijk om uiteindelijk op mezelf te kunnen gaan wonen. Zij bleef altijd in de buurt, maar mijn vader had ik al in geen jaren meer gezien toen ik op een dag, ergens in ’82, ineens dat koppie van hem in de supermarkt herkende. Ik zei: ‘Hé pa, vind je het goed als ik een keertje bij je langskom?’ Ik wilde hem vooral laten zien hoe goed het met me ging, wat ik allemaal zonder zijn hulp had bereikt. Ik had een mooi huis op het Minervaplein, hij bleek iets kleins bij mij om de hoek te huren. Hij had een Fiatje terwijl ik in een dikke Mercedes rondreed.
    

      Het contact werd min of meer hersteld toen hij aanbood de lunchroom in de Vijzelstraat die ik net had gekocht voor mij te verbouwen. En later was ’ie ook nog eens bereid om af en toe op mijn kinderen te passen. Toch bleef ik rondlopen met die woede over alles wat hij ons had aangedaan en op een dag heb ik hem daarmee geconfronteerd. Hij kon het zich allemaal niet herinneren, waardoor ik nóg kwader werd. Ik zei dat ik hem zo in elkaar zou kunnen rammen, precies zoals hij mijn moeder in elkaar had getrapt, omdat de verhoudingen nu net zo oneerlijk waren als toen. Kon je wel, tegen zo’n klein vrouwtje? Of tegen een jochie van elf? Ik heb hem laten gaan, niks gedaan, omdat ik uiteindelijk wel wist dat die man zelf ook geen makkelijk leven had gehad.
    

      Ik moest huilen toen hij in 2004 kwam te overlijden, maar zijn foto ligt ergens in een doos, terwijl die van mijn moeder een mooi plekje op het dressoir heeft gekregen. Ze is op Eerste Paasdag 2012 gestorven. Ze betekende alles voor mij. Ik weet nog dat vriendinnen wel eens tegen me zeiden: waarom ben je niet gewoon met háár getrouwd? Ik denk dat ik, onbewust, de tijd probeerde in te halen, omdat ik haar als kind zo had gemist.”
    

      “Nu zie je mij van m’n welwillende kant maar als wij de ring in stappen, ga je d’r aan. Dan komt de adrenaline in mij naar boven en zal ik proberen om je zo snel mogelijk met een linkse of rechtse directe op je kaak te raken. En dan moet je niet denken dat ik daarna ‘O, sorry, gaat het?’ ga zeggen. Nee. Bam! Volgende klap! Zo gaat dat. Je pakt elkaar aan, je slaat elkaar neer en na afloop is het: even goede vrienden. Ik weet dat ik in staat ben om iemand dood te slaan, ik maar ik kan me heel goed beheersen. De meeste vechtsporters zijn geen agressieve mensen.”
    

      “Ik heb ontzettend veel meiden pijn gedaan. Door vreemd te gaan, door niet te communiceren. Ik was een ongeleid projectiel op zoek naar liefde en erkenning, maar hield totaal geen rekening met de gevoelens van andere mensen. Inmiddels weet ik wel wat vrouwen willen: een stukje intimiteit, een beetje gezelligheid. Ik heb nu bijna twee jaar een weekendrelatie en we hebben in al die tijd nog niet één keer ruzie gehad. Dus, ik kán het wel. Moet je luisteren, een vos verliest wel zijn haren, maar niet zijn streken, ik ben nog steeds geen heilige, maar jagen zoals ik dat vroeger deed? Nee, die tijd is echt voorbij. Er is nu veel meer rust in mijn leven. Ik ben 63 – vader van drie kinderen, opa van drie kleinkinderen – en ik kom niets tekort.”
    

      “Die eerste hoofdstukken van mijn leven, dat is gewoon een Ciske de Rat-verhaal. Ik heb veel gestolen: melkgeld, sigaretten, noem maar op, maar toen ik eens met een knuppel in mijn hand klaarstond om mensen te beroven, ben ik tot inkeer gekomen: dat niet. Zoiets zou ik nooit doen. Zit gewoon niet in me. Ik ben heel wat criminelen tegengekomen, maar ik heb altijd respect gehad voor de boeven die er toch bepaalde normen en waarden op nahielden. Mannen zoals Cor van Hout. Dat had ’ie toch knap bedacht, die ontvoering van Freddy Heineken? Netjes aan de ketting gelegd – oké, tikkie middeleeuws misschien – maar toch: hij heeft Heineken met geen vinger aangeraakt.
    

      Willem Holleeder, dat is een ander verhaal, maar Cor was gewoon een lieve man met een warm hart. Klaas Bruinsma, die drugshandelaar, heb ik ook goed gekend. Bruinsma heeft me vijftien jaar lang gesponsord, super integer mens, fijne vent – zo lang je geen onenigheid met hem had. En dan kan ik je nog wat vertellen over Kai, de man die me op een dag vroeg om hem zeventig ruggen te lenen. ‘Dan krijg je er binnen drie maanden driehonderd van me terug’. Zo ging het precies. Toen werd ik hebberig en zei: ‘Wat nou als ik het geld in de pot laat staan?’ ‘Dan heb je over een maand of vier een miljoen piek op je rekening staan’, zei Kai. Oké, doen we. Maar wat er ook gebeurde: dat geld kwam nooit, terwijl ik wel bezoek kreeg van mensen die nog iets van mij te goed hadden. Afijn, lees het allemaal maar in mijn boek. Waar het in feite op neerkomt is dit: arm geboren boksers eindigen altijd in de goot.”
    

      “Alles wat in 
Vechter
 staat is waar gebeurd, maar ik heb wel dingetjes weggelaten omdat mijn kinderen me kennen als een lieve, fatsoenlijke vader en ik voor mijn kleinkinderen vooral een grappige opa ben. Ze hoeven niet álles te weten. Toch moest ik ook een paar van die Sodom en Gommora-verhalen vertellen, bijvoorbeeld over die keer dat ik een XTC-pilletje onder mijn duimnagel stopte en die toen zo bij een hoer in haar kont… ja, oké, dat vond mijn dochter dus óók te ver gaan, maar ik heb haar uitgelegd dat het veertig jaar geleden is gebeurd en dat de omstandigheden ook anders waren. Bovendien had die meid net een maat van me voor achthonderd gulden opgelicht! Maar goed. Ik begrijp het. Het is zeker niet altijd even fraai wat er staat, maar dat is wel een deel van mij geweest en ik heb geen zin om erover te liegen.”
    

      “Onze planeet zal aan hebzucht ten onder gaan, we willen alleen maar meer, meer, meer en straks is alles op. Ik ben óók hebzuchtig geweest. Als kind wilde ik boven de wolken komen anders was ik ook nooit Europees kampioen geworden. Topsporters zijn narcisten. Topsporters zijn egoïsten. Het is: 
me, myself and I
. Tot je valt, opkrabbelt en ziet hoe de werkelijkheid is.
    

      Niet dat ik ergens spijt van heb. Ik zal niet zeggen dat ik nu gelukkiger ben dan toen ik nog zo rijk was, maar het streven naar meer is wel verdwenen. Het is goed zo. Als jij de dood bent en me nu komt halen, zal ik zeggen: oké, kennelijk is het mijn tijd, ik kom zo, laat me alleen nog even afscheid van mijn kinderen nemen. Zodat ze begrijpen dat ik mee moest van jou; dat ik nooit van plan was om hen in de steek te laten. Zo, word ik toch nog emotioneel op m’n oude dag. Vroeger wist ik niet eens hoe je dat woord moest spellen.
    

      Zijn we klaar? Ja toch?”</p>]]></description>
      <guid>https://www.trouw.nl/leven/god-heeft-er-niks-mee-te-maken-waarom-niet-omdat-ie-niet-bestaat~b433d6f8/</guid>
      <pubDate>Sat, 20 Nov 2021 19:44:00 +00:00</pubDate>
    </item>
    <item>
      <title><![CDATA[Denis Mukwege: ‘Ik geloof dat het Gods bedoeling was dat ik bleef leven: opdat ik later, als dokter, anderen kon genezen’]]></title>
      <description><![CDATA[<p>“Een paar dagen na mijn geboorte werd ik ernstig ziek. Mijn vader werkte op dat moment als predikant in een ander deel van het land en was alleen per brief bereikbaar. Mijn moeder bracht haar twee oudere kinderen naar de buren, wikkelde mij in een doek, bond me op haar rug en liep naar de medische hulppost die gerund werden door Belgische nonnen. Ze liet haar naar adem snakkende baby zien en smeekte om hulp maar de nonnen stuurden haar weg omdat ik het kind van een protestantse dominee was. Alleen katholieken waren welkom. Huilend liep ze terug naar huis, ervan overtuigd dat ik zou sterven.
    

      Een van onze buren bleek inmiddels de hulp te hebben ingeroepen van Majken Bergman, een jonge Zweedse lerares en zendelinge die onderaan de heuvel woonde. Deze vrouw kwam diezelfde nacht nog naar ons toe en vertrok bij het eerste daglicht naar de missiepost om de papieren voor een noodtoelating te regelen. ‘Als de baby sterft,’ zei ze tegen de nonnen, ‘zal dat deels jullie schuld zijn.’ Ze kreeg de formulieren mee waarmee ik een paar uur later alsnog werd toegelaten, eerst penicilline en daarna antibioticum kreeg en mijn leven op het nippertje werd gered. Dus, als je me vraagt of God bestaat, zou dit mijn antwoord zijn. Ik geloof dat het Gods bedoeling was dat ik bleef leven: opdat ik later, als dokter, anderen kon genezen.”
    

      “Alles wat ik doe – of ik nu aanschuif in een televisie-programma of hier met jou in gesprek ben – doe ik in de hoop dat ik daarmee de aandacht kan vestigen op het lijden van de vrouwen die ik behandel in het Panzi ziekenhuis in Bukavu. Toen ik in 2018 de Nobelprijs voor de vrede kreeg, heb ik gezegd: als er niets verandert voor de vrouwen die het slachtoffer zijn geworden van seksueel geweld in conflictgebieden, wat is dan de waarde van die prijs? Mensen zoals Hillary Clinton, Bill Gates en Angelina Jolie spreken hun waardering uit voor mijn werk; als het de goede zaak dient heb ik daar niets op tegen, maar ik wil niet op een voetstuk worden geplaatst. Het gaat niet om mij. Ik doe dit met een doel en als dat doel niet wordt gediend, ga ik liever terug naar het ziekenhuis om voor mijn patiënten te zorgen.”
    

      “Hoe kan ik Zijn naam ijdel gebruiken als ik niet eens weet hoe Hij heet? God is een soort aanduiding, zoals je die bij mensen ook gebruikt: ik ben Denis, jij bent Arjan. Maar wat is de naam van God? God heet overal weer anders. En die God – hoe je Hem ook noemt – kan niet verantwoordelijk worden gehouden voor de oorlogen die namens Hem worden gevoerd; het is altijd een strijd tussen religies.”
    

      “Op zondag werk ik als predikant in onze kerk in Bukavu, maar áls ik vrij ben en door mijn collega’s uit het ziekenhuis word gebeld omdat mijn hulp daar nodig is, ga ik er onmiddellijk heen. Al die geboden, ik weet het niet. Moeten we het daar echt over hebben? Ze horen bij een religie en hebben met mijn geloof in God helemaal niets te maken. Ik ben niet religieus, ik ben gelovig. Het goede zit in ons, we moeten het alleen zien te vinden en vervolgens inzetten in ons contact met anderen.”
    

      “Het was bij ons thuis een komen en gaan van mensen met allerlei soorten problemen. Mijn vader stond altijd klaar om het lijden te verminderen, om financiële steun te geven – ook al was hij zelf niet rijk. Toen ik een jaar of acht was ging ik een keer op een zondagavond met hem mee op huisbezoek. We kwamen bij een gezin met een zieke baby. Zelfs ík kon zien dat het kindje er heel slecht aan toe was. Mijn vader probeerde de familieleden gerust te stellen, zei dat ze de volgende ochtend naar de medische hulppost moesten gaan en ging daarna voor in gebed.
    

      Op weg naar huis dacht ik met medelijden aan het zieke kind, maar ik was ook een beetje in de war, teleurgesteld in mijn vader en ik durfde het hem na een tijdje pas te vragen: ‘Waarom hebt u geen medicijnen gegeven?’ Mijn vader antwoordde dat hij wel geestelijke bijstand kon verlenen, maar dat hij mensen niet beter kon maken. Daar moest je dokter voor zijn. Ik zei, nog altijd een beetje verontwaardigd, dat ik dan later voor de zieken zou gaan zorgen. ‘Goed idee’, zei mijn vader, ‘dan kunnen we als team gaan werken. Als jij de medicijnen uitdeelt, zal ik voor de patiënten bidden.’
    

      Ik was één van de negen kinderen; ik wilde niets liever dan een team vormen met mijn vader. Misschien – ik wil niet namens mijn broers of zussen spreken – hebben wij destijds allemaal wel eens het gevoel gehad dat we niet genoeg aandacht kregen. Het is de perceptie van een kind, want als volwassene begreep ik maar al te goed dat mijn ouders met ons allemaal het beste voor hadden.
    

      Ik herinner me dat wij wel eens ruzie maakten aan tafel en dat mijn vader dan begon te zingen. Het was zijn manier om een eind aan dat gekibbel te maken want als er zo’n vroom lied werd ingezet, móesten wij wel meezingen. Mijn vader kon streng zijn, maar hij sloeg ons niet. Nooit. Als ik iets had gedaan wat hem niet beviel – bijvoorbeeld gaan voetballen terwijl ik naar de kerk had moeten gaan – kon hij me zó indringend aankijken dat ik nog veel liever een pak slaag had gehad. Ik schaamde me zo verschrikkelijk. Mijn vader was mijn voorbeeld. Ik wilde zijn zoals hij, ik mocht hem niet teleurstellen.
    

      Hij stierf op zijn 88ste aan een hartaanval. Ik denk iedere dag aan hem. Hij heeft het fundament voor mijn leven gelegd, we hebben eindeloos veel gesprekken gevoerd, zijn DNA zit in mij, ik heb hem 55 jaar gekend. Hoe zou ik hem ooit kunnen vergeten?
    

      Mijn moeder is twee jaar geleden overleden. Ze was mijn heldin, net zo voorbeeldig als mijn vader. Toen ik in 2012 de Nobelprijs voor de Vrede kreeg, is zij met me mee naar Oslo gegaan. Een van mijn andere gasten was Majken Bergman, de zendelinge die ervoor had gezorgd dat mijn moeder alsnog met mij, haar doodzieke baby, bij de missiepost van de Belgische nonnen werd binnengelaten. Ik had een moeder die vocht voor haar kinderen. Dat heeft ze tot haar laatste snik gedaan.”
    

      “Ik kan niet verklaren hoe het mogelijk is dat ik nog steeds in leven ben. Natuurlijk, ik weet wanneer het gevaarlijk wordt, op welke momenten ik iets moet doen of laten, maar ik ben eigenlijk nooit echt ongerust omdat het geen toeval kan zijn dat ik aanslagen heb overleefd, dat de kogels die de auto waarin ik zat mij niet hebben geraakt of dat ik, na lang aandringen, toch maar inging op een uitnodiging om iemand te ontmoeten en de plek waar ik al die tijd had gezeten twintig minuten later werd beschoten. Voor mij is dit het bewijs dat er iemand is die op mij let. En ik noem diegene God.”
    

      “Madeleine en ik zijn veertig jaar samen. Ze doet alles wat een vrouw voor haar man zou kunnen doen, dus ja, ik heb echt geluk gehad, maar ik neem mijn eigen verantwoordelijkheden ook serieus. Ik steun haar, ik zorg voor haar, ik ben haar trouw. Natuurlijk kijk ik wel eens naar andere vrouwen, maar ik kom nooit in de verleiding om er achteraan te lopen. Als ik een mooie vrouw zie, zeg ik: ‘Dank u, God’. Het maakt me vooral gelukkig om de schoonheid van Zijn schepping te mogen zien. Een schepping waarin mannen en vrouwen gelijk zijn. En toch – goed, nu dwalen we heel erg af, maar ik heb je al gezegd dat ik niet zo goed weet wat ik aan moet met die tien geboden – toch kunnen in Congolese gezinnen alleen zonen de huizen en andere bezittingen erven van hun vaders.
    

      Na honderd jaar strijd voor gelijke rechten verdienen Europese vrouwen met dezelfde opleiding en dezelfde verantwoordelijkheden nog altijd twintig procent minder dan hun mannelijke collega’s. Dat móet veranderen. We komen alleen vooruit als we van elkaars kwaliteiten gebruiken willen maken. Ik zal niet zeggen dat een vrouw een beter soort mens is, maar ze zijn wel veerkrachtiger dan mannen. Ze groeien op met pijn. Menstrueren is pijnlijk. Een kind baren is pijnlijk.
    

      Het is niet te beschrijven hoe ernstig de vrouwen, de meisjes – baby’s zelfs – er aan toe zijn als ze bij ons in het ziekenhuis komen en toch weten ze op een of andere manier weer op te staan, ze vinden ergens de kracht om het leven op te pakken. Mannen die het slachtoffer zijn geworden van seksueel geweld raken verslaafd, worden depressief of slaan op de vlucht. Niemand mag weten wat hen is overkomen. Ze mogen niet zwak zijn. Ze moeten de zwakkeren juist domineren. Zo zijn ze groot gebracht. Een meisje is minder ‘waard’ dan een jongen, dus kun je later met haar doen waar je zin in hebt.
    

      Op een dag kwam er een jongen naar het ziekenhuis die naar mij op zoek was. Hij sliep op straat en had geld nodig om een bedrijfje op te starten. Toen ik hem naar zijn jeugd vroeg, vertelde hij als twaalfjarige door een militie te zijn geronseld. Langzaam maar zeker werd me duidelijk dat er iemand in mijn kantoor zat die mede-verantwoordelijk was voor het leed van mijn patiënten. Nee, ik wilde geen geld geven, maar ik móest met hem praten, ik wilde begrijpen hoe hij verslaafd had kunnen raken aan de nachtelijke aanvallen, aan het verkrachten en vermoorden; aan het waanzinnige leven van een rebel. Ik dacht aan de verminkte vrouwen, slechts een paar meter van ons vandaan, en vroeg de jongen hoe hij zoveel geweld had kunnen gebruiken waarop hij antwoordde dat het verkrachten van een vrouw voor hem gelijk stond aan het slachten van een kip of een geit.”
    

      “Congo, mijn land, is tijdens de koloniale periode leeggeroofd. Mijn volk werd uitgebuit, verkracht, vermoord. En het ergste is dat daar jarenlang niet over werd gesproken. De wereld heeft er geen herinnering aan. En nu probeer ik al jarenlang bij de EU een andere diefstal onder de aandacht te brengen: Congo is verantwoordelijk voor 70 procent van de wereldproductie van coltan en kobalt, mineralen die nodig zijn voor de productie van batterijen voor elektrische auto’s, computers en smartphones zoals die van jou die daar op tafel ligt.
    

      Wist je dat die grondstoffen gedolven worden door mensen die als slaven behandeld worden? Dat er doden vallen? Ik kan niet zeggen dat jij een dief bent, met je mobieltje, maar als je wéét dat er bloed kleeft aan coltan heb je de verantwoordelijkheid om je uit te spreken, om er bij je regering op aan te dringen dat de exploitatie van die grondstoffen transparant gemaakt wordt. Nu worden regels nog omzeild door de mineralen via Rwanda naar het Midden-Oosten te smokkelen waar ze worden witgewassen om ‘schoon’ aan Europa en de rest van de wereld te worden verkocht. Die diefstal moet stoppen. De arbeiders moeten voor een baas kunnen werken die goed voor hen zorgt en een eerlijk salaris uitbetaalt.”
    

      “Ook als ik mijn mond niet opendoe, blijft de waarheid bestaan. Ik weet dat ik de kans om vermoord te worden vergroot door me uit te spreken over onrecht en misstanden en toch is er maar één weg die naar de vrijheid leidt en dat is die van de waarheid. Als ik niet over de waarheid blijf spreken, zal ik nooit een vrij man zijn.”
    

      “Met jaloezie maak je alleen maar dingen kapot. Waarom zou je een ander iets misgunnen? God wil juist dat we het tegenovergestelde doen: heb uw naaste lief als uzelf. Als je volgens die regel leeft, is het ook niet nodig om jaloers te zijn. Dat wil niet zeggen dat ik geen verlangens ken. Ik verlang naar vrede in mijn land. Ik woon op het terrein van het Pangi ziekenhuis – omdat ik daar het best bewaakt kan worden – en denk er soms aan hoe graag ik, net zoals mijn buren, in vrijheid zou willen leven.
    

      Dat is een verlangen. Als je ergens naar verlangt, moet je ervoor werken, je verstand gebruiken om het voor elkaar te krijgen. Ik geloof in vooruitgang, ook al zijn er momenten geweest waarop ik de hoop dreigde te verliezen. Ik ben wel eens het ziekenhuis uitgelopen omdat ik de ellende niet langer kon verdragen, maar ik werd teruggehaald door de vrouwen die ik behandelde; door hún ogen zag ik de schoonheid weer, een flikkering van hoop, en hervond ik het vertrouwen dat alles goed zou komen. Dat ik niet voor niets op deze plek ben neergezet.”
    

    Denis Mukwege (Bukavu, Congo, 1955) is activist en gynaecoloog. In het door hem opgezette Panzi Ziekenhuis in Bukavu behandelt hij vrouwen die het slachtoffer zijn geworden van seksueel geweld. In 2018 won hij, samen met Yezidi-activist Nadia Murad, de Nobelprijs voor de Vrede. Onlangs verscheen bij uitgeverij De Bezige Bij zijn boek 
De kracht van vrouwen
.
  

      
Denis Mukwege helpt met gevaar voor eigen leven verminkte en verkrachte oorlogsslachtoffers in Congo. 
Hij won er in 2018 de Nobelprijs mee
.</p>]]></description>
      <guid>https://www.trouw.nl/verdieping/denis-mukwege-ik-geloof-dat-het-gods-bedoeling-was-dat-ik-bleef-leven-opdat-ik-later-als-dokter-anderen-kon-genezen~bfd46f6c/</guid>
      <pubDate>Sun, 7 Nov 2021 11:15:00 +00:00</pubDate>
    </item>
    <item>
      <title><![CDATA[Roek Lips: ‘Ik heb het meest geleerd van de momenten die ik het liefst uit de weg was gegaan’]]></title>
      <description><![CDATA[<p>Roek Lips (Spijkenisse, 1961), journalist, schrijver en motivator, sprak voor zijn online platform ‘Nieuwe Leiders’ met meer dan 100 wetenschappers, kunstenaars, denkers en anderen over inspiratie en houvast. Ruim 50 van deze interviews – een aantal werd eerder in 
Trouw 
gepubliceerd – zijn opgenomen in de bundel 
Wie kies je om te zijn
 die deze week verschijnt.
  

      “Als kind had ik zwaar astma en ik heb zelfs een paar keer op het randje gelegen. Ik weet nog dat ik als het ware uit mijn lichaam trad, hoe bang ik was dat ik niet meer terug zou kunnen komen, mijn moeder aan de rand van het bed, voorlezend uit de Bijbel – over het nieuwe Jeruzalem, geloof ik, al was ik daar als zesjarige niet echt in geïnteresseerd – maar ik herinner me vooral dat ik me gedragen voelde toen ik eenmaal door die angst was heengegaan. Het is zo moeilijk uit te leggen als je zoiets niet zelf hebt meegemaakt, het is niet in woorden of beelden te vangen, maar dit heb ik op de verdrietigste momenten in mijn leven steeds opnieuw ervaren: er is iets. Iets wat groter is dan onszelf.”
    

      “Werken bij de Publieke Omroep (Roek Lips was tussen 2005 en 2014 netmanager bij NPO3, AV), dat was niet zomaar een baan; ik heb heel bevlogen gewerkt en bijdragen aan mooie programma’s mogen leveren, maar ik heb ook gezien dat het medium een voedingsbodem is voor de idool-cultuur. We dichten ‘televisiepersoonlijkheden’ bovenmenselijke kwaliteiten toe, we plaatsen ze op een voetstuk.
    

      En het is een wederkerig proces; als je al behoefte hebt aan erkenning zal je ook werkelijk gaan geloven dat je iets voorstelt door alleen maar in beeld te verschijnen. Die druk doet iets met je. Het is niet voor niets dat zoveel presentatoren in de loop der jaren allerlei neuroses ontwikkelen. En het wrange is dat al dat gedoe rond erkenning alleen maar afleidt van waar het nou werkelijk over zou moeten gaan. Laatst las ik in de Volkskrant dat veel kijkers talkshow-moe zijn. Dat snap ik wel. Iedereen mag daar gaan zitten en doen alsof ’ie expert is in van alles en nog wat. Het zijn alleen maar meningen, totaal niet inspirerend, veel wordt als een soort absolute waarheid neergelegd en de echte dialoog wordt nauwelijks meer gevoerd. Ik zou het geweldig vinden om een Wim Kayzer-achtig programma op televisie te brengen: anderhalf, twee uur lang over een thema praten, zonder de lat laag te gaan leggen omdat het populair moet zijn. De diepte in.”
    

      “Het ijdel gebruik begint al zodra je het woord God uitspreekt. We hebben daar allemaal een ander beeld bij, dus over wiens God hebben we het hier? Vroeger vermeed ik het woordje God door er een E aan toe te voegen. God werd Goed en toen kon ik er ineens veel makkelijker mee omgaan.”
    

      “Met de ontkerkelijking hebben we ook veel zinvolle dingen weggegooid en het vieren van de sabbat is er één van. Voor mij is de kerk te lang een plek geweest waar alles voor me werd bedacht, maar als de zondag wordt opgesteld voor meer eigen initiatief, dan kunnen we ook die rituelen weer een plek geven in ons leven. Het is dé uitdaging van deze tijd: hoe brengen we de onbeperkte drang naar vrijheid en de behoefte aan begrenzing met elkaar in balans? Niet met Tien Geboden. Als je mij dingen gaat verbieden, doe ik m’n armen over elkaar en zeg: dat maak ik zelf wel uit. Laten we die regels ‘ijkpunten’ noemen, dat is een term waar veel meer ruimte in zit, die uitnodigt tot zelfreflectie. We hebben alles losgelaten, we zijn volledig op onszelf teruggeworpen en de vraag die nu voorligt is: wat is ons nieuwe referentiepunt? Het zou mij niet verbazen als er op korte termijn weer meer belangstelling komt voor het religieuze. En met religieus denk ik niet aan een bepaalde overtuiging maar aan de letterlijke betekenis van het woord, 
religare
: opnieuw tot verbinding komen.”
    

      “Eren gaat ook over het aanvaarden van de dingen die ik aanvankelijk niet zo kon waarderen van mijn ouders. Voor mij zit de knoop vooral in het feit dat er over moeilijke dingen niet werd gesproken. Als ik terugdenk aan mijn kindertijd kan ik die benauwenis nóg voelen. Er hangt iets in de lucht, iets dreigends, maar we hebben het er niet over. Die zucht naar erkenning, waarover we eerder spraken, ken ik net zo goed en ik realiseer me nu dat die misschien wel dáár mee te maken heeft: zie mij, hoor mij. Het zal een generatie-kwestie zijn – mijn ouders werd niet geleerd om hun gevoelens zo te delen – maar hoe groot het verdriet was dat jarenlang werd verdrongen ontdekte ik pas in 2011, toen Job, mijn zoon, op zijn achttiende in de Spaanse zee verdronk. Deze maand precies tien jaar geleden.
    

      Ik was radeloos, kon en wilde alleen maar over hem praten. Ook met mijn vader die zijn vader verloor toen hij zelf achttien jaar was. Mijn opa werkte bij een bergingsmaatschappij en hij is bij het opruimen van explosieven in het IJ, niet lang na de oorlog, om het leven gekomen. Ik wist daar niets van. Er werd gewoon niet over gesproken en mij is niet meer verteld dan: opa is op z’n veertigste verdronken. Mijn vader dementeerde en ik wist: als ik hier ooit nog iets over wil horen, moet ik er nu naar gaan vragen. Ik ben in allerlei archieven gedoken en heb daarna, aan de hand van die verhalen, met hem over het gemis van zijn vader kunnen spreken.
    

      Er loopt een rare lijn door onze geschiedenis. En het water speelt daarin een grote rol. Toen ik een jaar of zestien was, ben ik in de Botlek op een vrachtschip overboord gekukeld en bijna verdronken. Ik kan me tot in detail herinneren hoe ik – terwijl ik al buiten bewustzijn was – omhoog werd getakeld, ik kan nog de witte afdruk van mijn hand in het water voor me zien. Mijn vader kwam me halen, hielp me in de auto en heeft tijdens de terugweg niets gezegd. In 2012 ontdekte ik hoezeer dit stilzwijgen met de traumatische ervaring uit zijn eigen jeugd te maken moet hebben gehad. Het klinkt gek, maar door de gesprekken die ik in het laatste jaar van zijn leven met mijn vader heb gevoerd, voelde het alsof er een zekere ban werd gebroken.
    

      Ik denk dat mijn moeder, die tijdens haar huwelijk was meegegaan in het zwijgen over dat wat moeilijk is, nu meer openstaat voor het gesprek. Laatst vroeg ze me of ik haar wilde interviewen, precies zoals ik het voor mijn serie met de Nieuwe Leiders doe. Ik ben benieuwd welke luikjes er open zullen gaan. Ik verwacht geen grote onthullingen. Er zijn geen prangende, existentiële vragen meer en hoewel ik moeite heb gehad met het zwijgen van mijn ouders, ben ik er tegelijkertijd van doordrongen dat niet alles gezegd hóeft te worden. Dat is een paradox, ja. Ons hele bestaan is paradoxaal. Per definitie.”
    

      “’s Nachts, toen de zoektocht naar Job op zee stillag en ik toch niet kon slapen, liep ik vanuit mijn hotel naar het strand, tuurde naar het donkere water en verraste mezelf met de gedachte hoe makkelijk het zou zijn om een einde aan mijn leven te maken. Als ik geen andere kinderen had gehad, geen geliefden om me heen, dan zou ik zo, zonder problemen, het water zijn ingelopen. Niet omdat mijn leven geen zin meer had of zo, maar omdat ik heel sterk het gevoel had dat Job mij nodig had.
    

      Job was verdronken, dat geloofde ik wel – zijn lichaam werd ook niet meer gevonden – maar dood is niet in één keer dood. Doodgaan is een proces van weken, maanden. Ik heb Job nog vaak waargenomen, als een bolletje van energie dat even bij me kwam, contact maakte en daarna weer verdween. Op die manier is Job niet meer in mijn leven, ook al is hij er op een bepaalde manier nog altijd bij. Ik heb zijn dood moeten aanvaarden om verder te kunnen. Dat is iets anders dan accepteren. Waarom zou ik zijn dood moeten accepteren? Heel af en toe lukt het me om te zeggen dat het goed is, zo. Het is absoluut niet goed, Jobs dood is het slechtste wat me ooit is overkomen, maar als ik blijf vasthouden aan het idee dat het niet goed is, zeg ik daarmee ook dat Jobs leven niet volwaardig is geweest terwijl hij achttien fantastische jaren heeft gehad. Er zo over denken helpt me. Soms.”
    

      “Als we het hebben over huwelijkse trouw denken we in eerste instantie aan trouw zijn aan elkaar, maar volgens mij is de essentie juist dat je trouw blijft aan jezelf, dat je – in de samenleving met die ander – jezelf kunt blijven ontwikkelen. En dat je elkaar die ruimte gunt. Ik kwam erachter dat ik mezelf voortdurend aanpaste, dat ik in een destructieve symbiose terecht was gekomen en op den duur wel moest erkennen dat het beter zou zijn om uit elkaar te gaan. Het voelde toen als falen. Ik vond het ook enorm lastig om de kinderen minder frequent te zien, en daar een modus in te vinden. Tegelijkertijd ben ik blij dat we het eens waren; dat we het, met horten en stoten, uiteindelijk in goed overleg hebben kunnen doen. Het heeft wel even geduurd voordat ik er weer voor openstond een liefdesrelatie aan te gaan. Mientje en ik zijn nu al jaren heel gelukkig samen, maar of dit dan meant to be is? Ik weet niet of je het zo kunt zeggen. Ik denk dat ik straks, als ik terugkijk op mijn leven, zal zien op welke momenten ik de kans om iets te leren heb aangepakt. En dat zich, zodra ik die les had geleerd, weer een volgende les had aangediend. Want zo gaat het, we zijn nooit uitgeleerd. Dat is precies wat het leven zo buitengewoon boeiend maakt.”
    

      “We zijn, zeker de laatste vijftig jaar, met alles aan de haal gegaan. Zelfs de voorraden in Afrika zijn geplunderd. Ik begrijp wel waarom er zoveel hackers-aanvallen uit dat continent komen: het is een wanhopige poging om op die manier nog iets terug te pakken.
    

      Dit is een tijd waarin we ongelooflijk moeten aanmodderen met elkaar en niemand lijkt te weten hoe we uit de shit kunnen komen. Sterker nog: we zijn in een chronisch kritische samenleving terechtgekomen waarin we elkaar voortdurend wijzen op wat er allemaal niet deugt. We weten donders goed dat dingen anders moeten – waarom moet dat er steeds worden ingesmeerd? Kritiek verlamt. We moeten juist een cultuur creëren waarin we elkaar stimuleren, elkaar uitnodigen om het gesprek te voeren, bedenken hoe het beter kan. Een betere verdeling van de welvaart, op een andere manier omgaan met het klimaat, leren van de pandemie. En wat daarbij zou helpen is dat we stoppen met simplificeren. We moeten het juist complexer maken omdat daarmee de oplossingsruimte groter wordt. Er komen dan meer opties en het verlangen om uit de problemen te komen neemt óók toe. Simplificeren is: denken dat je het klimaatprobleem oplost als je een elektrische auto voor de deur hebt staan. Of: geloven dat we met een paar vaccins het corona-probleem hebben opgelost. Het is véél complexer: het volgende virus loopt zich al warm. Dáár moeten we het over hebben.”
    

      “Vroeger speelde ik het baasje bij de Publieke Omroep. Er zat een authentieke kant aan, maar het bleef uiteindelijk toch een rol. Het is moeilijk om authentiek te zijn. Dat zie je ook bij die Ted Talks waarin mensen een gelikt verhaal vol oneliners vertellen. Dat idee is volstrekt achterhaald omdat de twijfel ontbreekt, omdat er geen stiltes vallen – precies de onregelmatigheden die een presentatie wél authentiek maken. Of ik steeds meer mezelf word weet ik niet, maar ik streef er wel naar en ik doe in ieder geval veel minder alsof. Het woord congruent is voor mij steeds belangrijker geworden; ik wil ervoor zorgen dat er overeenstemming bestaat in mijn denken, voelen en handelen. En dat is hard werken. Net als integer zijn, ook zo’n mooi begrip. Integer gaat over heel maken naar buiten toe, maar ook over heel zijn van binnen. Wie integer leeft, heelt zichzelf en wordt rustiger.”
    

      “Laatst had ik een reünie met drie huisgenoten uit mijn studententijd. Twee van hen had ik al veertig jaar niet meer gezien. We hebben gegeten, gedronken en teruggeblikt op ons leven van toen. Het was de periode waarin we alles nog moesten uitvinden, een soort vrijplaats, niet gebonden aan allerlei wetten en regels. Het was een zeer gelukkige tijd, ook al bezat ik niet veel meer dan een oude typemachine, een valse piano en een matras dat ik moest neerklappen als ik wilde gaan slapen. Dat beeld heb ik altijd vastgehouden. Ik stel materiële rijkdom op prijs, vind het fijn dat ik mooie dingen kan kopen – vulpennen, een zwakte van me – maar diep van binnen weet ik dat ik met heel weinig ongelooflijk tevreden kan zijn.
    

      We denken bij kapitaal te vaak aan geld, aan spullen, maar het echte kapitaal is tijd. Iedereen krijgt precies één leven. Of het nu achttien of achtentachtig jaar duurt. Je hoort vaak zeggen dat je alles eruit moet halen wat er in zit, maar ik denk dat eerlijk naar jezelf durven kijken véél belangrijker is. Dus ook je tekorten, je zwaktes, en je angsten onder ogen zien. Tot die conclusie ben ik al gekomen: ik heb het meest geleerd van de momenten die ik het liefst uit de weg was gegaan.”
    

      
In deze fase van de coronacrisis wordt het tijd voor meer verbindende communicatie, met meer oog voor de menselijke ervaringen, betoogt communicatiewetenschapper 
Betteke van Ruler.</p>]]></description>
      <guid>https://www.trouw.nl/binnenland/roek-lips-ik-heb-het-meest-geleerd-van-de-momenten-die-ik-het-liefst-uit-de-weg-was-gegaan~b3b9e9d7/</guid>
      <pubDate>Sun, 10 Oct 2021 11:13:00 +00:00</pubDate>
    </item>
  </channel>
</rss>
