<?xml version="1.0" encoding="utf-8"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[Schrijver Pauline Slot dook in het volledige oeuvre van Simon Vestdijk: ‘Ik kon er niet omheen, hij was een enorme seksist’]]></title>
      <description><![CDATA[<p>“Een van de mooiste ervaringen die ik heb gehad, kwam rond mijn twintigste toen ik de boeken van Stephen Jay Gould over Darwin en de evolutietheorie ging lezen en voor het eerst pas goed begreep dat we zijn voortgekomen uit wezens die vijfhonderdmiljoen jaar geleden in de zee hebben geleefd. “Het idee dat ik in die keten pas, vind ik echt geweldig. Dan kun je je afvragen hoe dát leven is ontstaan, hoe de oerknal kon gebeuren of wat dáár dan weer aan vooraf is gegaan enzovoort, maar daar komen we toch nooit achter. Dit is het. Hier en nu. En dat vind ik wonderbaarlijk genoeg.” Pauline Slot (Den Haag, 1960) is schrijver en docent creative writing aan de Universiteit Leiden en de Schrijversvakschool. Ze debuteerde in 1999 met Zuiderkruis en publiceerde sindsdien acht romans en vier literaire non-fictieboeken. Onlangs verscheen bij uitgeverij De Arbeiderspers haar memoir Een jaar met Simon. Over Vestdijk, een vader en de liefde voor lezen. “Als schrijver maak ik voortdurend beelden. Van mezelf, maar ook van de mensen om me heen, mensen die er niet per se om hebben gevraagd in mijn boek terecht te komen. Mijn vader, bijvoorbeeld. Zijn dood, twee jaar geleden, was min of meer de aanleiding om een ‘lees-huwelijk’ met Simon Vestdijk aan te gaan; ik besloot in één jaar al zijn tweeënvijftig romans te lezen om zo de leegte die ik voelde op te vullen. “Een doel, een reis, een avontuur. Maar ook: een persoonlijk verslag. Mocht ik mijn vader daarin opvoeren? Ik heb daar lang over getwijfeld. Het zou te veel een uitsnede kunnen worden, een gekleurd, onvolledig beeld. “Ik kom regelmatig voor in de dagboeken van Gerbrand Bakker omdat we dan allebei op een bepaald moment op dezelfde plek zijn geweest. En iedere keer denk ik: ja, dat detail herken ik, maar je had óók over duizenden andere dingen kunnen schrijven. “Ik ben me er dus van bewust dat het mijn blik is, mijn selectie, en hoewel ik het nog altijd niet erg comfortabel vind, heb ik toch het idee dat ik een zekere hobbel heb genomen. Dit boek voelt als een bevrijding, ik geloof dat het me is gelukt veel openlijker te schrijven over dingen die pijnlijk zijn geweest in mijn leven. “Toen ik laatst aan Esther, mijn redacteur, vroeg wat zij nu graag van mij zou zien, zei ze: ‘Je moet nu echt helemaal losgaan over je jeugd!’ Ik dacht: oh, my God, nee toch? Maar ik denk dat ze gelijk heeft. Het is de bron van alles.” “In De kellner en de levenden beschrijft Vestdijk het moment waarop Satan een gezelschap van twaalf mensen aanmoedigt God, die ‘prutser’, hartgrondig te vervloeken. Zien ze dan niet dat Hij er helemaal niets van heeft gebakken? “Dat niet één van die ‘levenden’ gehoor geeft aan Satans oproep vind ik heel mooi omdat het aangeeft hoe hardnekkig we aan het leven hangen en er bijna altijd – en ondanks bijna alles – tóch iets van willen maken. Ik zou ook niet naar Satan luisteren omdat ik altijd de hoop zal houden dat alles zich nog ten goede kan keren. Al zijn er ook momenten waarop ik denk: als het dan toch zo moet, laat hem dan maar opbranden, die zon.’” “Die sabbatsrust, daar houd ik me helemaal niet aan. Ik ben wel een groot voorstander van sabbaticals, in die zin dat ik het heel fijn vind geregeld een tijdje ergens anders te zijn dan hier. Ik heb een oude boerderij in de Duitse Eifel en als ik op reis ga, voelt het net zo; alsof ik steeds opnieuw kan beginnen, met een schone lei. “Als ik naar de Eifel rijd, denk ik: zo, nu ga ik de zaken eens héél anders aanpakken – wat ik vervolgens helemaal niet doe. Terug naar Nederland gebeurt precies hetzelfde: vol nieuwe plannen, maar uiteindelijk wordt alles weer hetzelfde. Dat geeft niks. Een vriend van mij heeft eens gezegd: je kan je leven niet langer maar wel breder maken. Dat is precies wat ik probeer te doen.” “Mijn vader was gesloten en heel erg op mijn moeder gericht waardoor hij niet zo goed naar mij kon kijken, mijn belang uit het oog verloor. “Op het einde van zijn leven – toen hij in een verpleeghuis lag, letterlijk losgekomen van mijn moeder – heeft hij zich, misschien ook wel doordat hij in de war was, een klein beetje geopend, en dat was heel mooi. En ik begreep dat hij wel allerlei dingen had opgemerkt, maar er moeilijk uiting aan kon geven. Zo zonde is dat, voor ons allebei. Maar het is nooit te laat, heb ik gemerkt, en een paar woorden op het eind kunnen al heel veel doen. “Tijdens zijn ziekbed vonden we in De Kampioen, je weet wel, dat blad van de ANWB, een blauw servetje. Het was een overblijfsel van een maaltijd waarop in een bibberig handschrift stond geschreven: ‘Lieve vrouw, lieve kinderen, nog een hartelijke groet, Dick, papa.’ Even later moet hij bedacht hebben dat dit niet genoeg kon zijn, want daaronder heeft hij nog iets toegevoegd: ‘Te veel bleef ongezegd’ en ‘Ik zal altijd van jullie houden’. “Dat waren woorden die ik hem nooit heb horen uitspreken. Ik heb zo vaak contact gezocht, lijntjes uitgegooid… Ik denk dat mijn moeder ‘in de weg’ zat. Die twee waren zó hecht, zo ongelooflijk loyaal. Ze waren het altijd met elkaar eens – ook als ze het niet met elkaar eens waren. Ik heb als kind weleens gehoopt dat ze zouden scheiden zodat ik eindelijk eens kon ontdekken wat ik nou met de één en wat ik met de ander had. “Mijn moeder was lief, attent, en op een bepaalde manier meer benaderbaar dan mijn vader, maar ze had veel psychische problemen. Ze kon opeens van stemming veranderen, uitvallen, ook letterlijk: niet meer lopen, waardoor het voor haar onmogelijk werd voor mij te zorgen. Mijn vader bleef in ieder geval overeind staan. In al zijn onbenaderbaarheid gaf dat ook een zekere stabiliteit. “Vanwege die langdurige depressieve perioden werd het mijn moeder afgeraden nóg een kind te krijgen, maar ze wilde zó graag, dus toen ik zes jaar was, kreeg ik nog een zusje. Het leeftijdsverschil was te groot om met haar samen een blok te vormen. Ik heb weleens gedacht: jammer dat die twee brave, aangepaste meisjes er niet een lekker opstandige broer bij kregen, iemand die de boel eens flink had kunnen opschudden. “Er werd in ons gezin niets uitgesproken, we deden aan ‘onderstromen’. Boosheid was een verboden emotie. De kleinste op- of aanmerking kon tot enorme drama’s leiden. Bovendien: hoe zou ik me kunnen verzetten tegen een moeder die er vaak zo slecht aan toe was? “Wat ik je net vertelde over reizen, en het verlangen om op een andere plek opnieuw beginnen, dat gold ook voor de relatie met mijn ouders. Ik moest afstand nemen. Letterlijk. Ik dacht: als ik nou in de Eifel zit, of in Australië fiets, hoef ik niet uit te leggen dat het lastig is om op bezoek te komen. “Mijn moeder is in de afgelopen zomer overleden. Haar dood heeft me, vreemd genoeg, heel erg aangegrepen. Misschien wel doordat aan mijn levensproject – mijn moeder redden – nu een definitief einde is gekomen. Ik moest mijn moeder redden, zodat ze voor mij kon gaan zorgen. Dat gaat niet meer gebeuren… Verbijsterend hè? Ik ben vijfenzestig, heb de nodige therapieën achter de rug, weet rationeel heel goed hoe het zit, maar kan nog altijd volschieten van die gedachte: niemand gaat me helpen. Ik moet het helemaal alleen opknappen.” “Menselijk lijden raakt me, natuurlijk, maar ik merk dat ik er vooral steeds meer moeite mee krijg een dier te zien lijden. Misschien wel omdat ze zo weerloos zijn. Kleine ezeltjes die bezwijken onder het gewicht van dikke mensen. Inktvissen die op kademuren worden doodgeslagen… ik kan het niet aanzien. “Ik ben al sinds mijn achttiende vegetariër, gebruik steeds minder zuivelproducten, teken alle mogelijke petities die het dierenleed moeten tegengaan, maar ik ben niet iemand die zich openlijk boos maakt. Ik ben geen strijder. Daar heb ik mij, heel typerend, mee verzoend. Mijn bijdrage is anders: in nuances beschrijven wat ik zie.” “Zoiets gaat onbewust, maar terugkijkend zie ik wel dat ik altijd mensen heb uitgekozen die mij nodig hadden, om te proberen ze vervolgens zo ver te krijgen dat ze voor míj zouden gaan zorgen. Beverly, een geliefde van jaren geleden, was nog een-op-een de moeder die ik zocht maar niet vond, maar ook met mannen kan die dynamiek ontstaan. “Ik ben nu zo’n zeven, acht jaar lang alleen. Mijn laatste relatie was met Pieter. Pieter en ik zijn tien jaar samen geweest. We merkten allebei dat de wisselwerking lastig werd als we te dicht bij elkaar kwamen. Sinds we ‘gewoon’ bevriend zijn, gaat het een stuk gemakkelijker tussen ons. We kunnen heel goed met z’n tweeën op pad gaan, ergens een huis huren, overdag allebei onze eigen dingen doen en dan ’s avonds samen naar B&amp;B vol liefde kijken. “Het fijne van deze status is dat ik er inmiddels wel aan gewend ben en niet zo snel dezelfde fout meer zal maken. Ik heb er vrede mee, al kan ik soms naar anderen kijken en denken: ik zou ook best veertig, dertig of twintig jaar getrouwd willen zijn. Ik had misschien óók wel kinderen willen hebben. Een stelletje kleinkinderen om me heen. Er zit wel iets verdrietigs in het besef dat het me niet is gelukt zo’n leven voor mezelf te creëren. “Toch zie ik ook vooruitgang. Ik heb geleerd helder te kijken. Het lukt me steeds vaker dingen onder ogen te zien zonder ze meteen te willen vervormen of filters te gebruiken. Dit is hoe het is. Goed en slecht. Aanvaard het maar.” “Als je kijkt naar onze maatschappij – laten we zeggen: die van het noordelijk halfrond – en ziet hoe die de andere helft van de aarde behandelt, tja, dan kun je niet anders concluderen dan dat we allemaal dieven en plunderaars zijn. “Ik heb weleens van die momenten waarop ik het lijden van de hele wereld denk te kunnen horen. Dan lees ik over de ineenstorting van beschavingen en hoe dat ook hier kan gebeuren, en over klimaatrampen, armoede en ongelijkheid, en dan móét ik na een tijdje wegkijken. Anders word ik gek. “Dit is mijn omgeving, dit is hoe wij leven. Het heeft weinig zin om daar in mijn eentje, handenwringend, van af te zien. Wat ik, bijvoorbeeld, kan doen is heel direct niet medeverantwoordelijk zijn voor de gruwelijke behandeling van bepaalde dieren. De rest is te groot, te diffuus. Het is een machinerie die zijn werk doet en ik ben vaak bang dat er niets is wat we kunnen doen om die tot stilstand te brengen. En dus probeer ik binnen dat geheel ook de schoonheid maar te zien. Want die is er ook.” “Misschien heb ik met dit boek, Een jaar met Simon, wel meer lef getoond dan ooit tevoren. Ik had mezelf als taak gesteld elke reactie serieus te nemen: wat vind ik hier nou écht van? In het begin dacht ik nog dat Vestdijk een introverte, degelijke man was, maar gaandeweg begon dat beeld te kantelen. “Sommige romans waren ronduit racistisch en de schrijver zelf – ik kon er niet omheen – was een enorme seksist, ook voor zijn eigen tijd. Mijn neiging is tot nu toe altijd geweest me aan te passen, braaf te zijn, niet boos te worden. De gedachte dat Simon Vestdijk me aan het einde van deze exercitie de bons zou geven door dood te gaan werd niet bewaarheid, sterker nog: ik was hem voor door zélf steeds meer afstand te nemen. “Het beeld is niet helemaal afgebrokkeld – daarvoor heeft hij een te groot en belangrijk oeuvre achtergelaten – maar ik zie het als de grootste winst van dit project dat ik mezelf meer vrijheid heb gegeven, dat ik eerlijk ben geweest en de grote schrijver niet naar de mond heb gepraat. Ik heb mijn eigen stem hier laten klinken.” “Uit de blauwdruk van mijn jeugd: wees tevreden met wat je hebt, neem vooral geen risico’s want het loopt meestal toch verkeerd af. Ik weet nog dat ik in Leiden ging studeren en dacht: o, als ik later toch eens in één van die mooie grachtenpanden zou kunnen wonen! Punt. Niet: wat kost zo’n huis eigenlijk? Of: welke baan zou ik moeten krijgen om mezelf zoiets te kunnen veroorloven? “Ik ben nog altijd heel slecht in het stellen van doelen. Ik krijg heus wel van alles voor elkaar, het is niet zo dat er niets lukt in mijn leven, maar ik zou misschien wat vaker moeten uitspreken wat ik wil. En daar dan helemaal voor gaan.” Pauline Slot laat in een vlotte leesbare roman een klimmersvrouw speuren naar de motieven van haar man, maar blijft in antwoorden  aan de oppervlakte steken. Lees hier alle artikelen over dit thema</p>]]></description>
      <guid>https://www.trouw.nl/cultuur-media/schrijver-pauline-slot-dook-in-het-volledige-oeuvre-van-simon-vestdijk-ik-kon-er-niet-omheen-hij-was-een-enorme-seksist~b0dd4aeb/</guid>
      <pubDate>Fri, 16 Jan 2026 00:00:00 +0100</pubDate>
    </item>
    <item>
      <title><![CDATA[Mezzosopraan Nora Fischer deed alles voor de spotlights, tot ze haar stem verloor. ‘Was het goed genoeg?’]]></title>
      <description><![CDATA[<p>“Vader was God. Moeder, Zus, Vriendje: ze waren allemaal God voor mij. In het begin van mijn boek krijgen ze nog hoofdletters, maar op de laatste bladzijden heeft iedereen weer gewoon een kleine letter. Ik kan mensen nog altijd enorm bewonderen, maar dan vooral om hoe ze, ieder op hun eigen kwetsbare, open, soms rommelige manier, in het leven staan of stonden. “Door alles wat er in de afgelopen jaren, min of meer tegelijkertijd, gebeurde – de dood van mijn zus, de coronalockdown en mijn totale stem-crash – dacht ik: dit kan haast geen toeval zijn; hier wordt me iets verteld, een boodschap die ik moet zien te ontrafelen. Sindsdien is het tegen anderen opkijken omgeslagen in een voortdurend zoeken naar alles wat ons mogelijk kan verbinden.” “Zodra er een camera op me werd gericht, barstte ik open. Dan begon ik te dansen en te zingen. Het was gewoon unstoppable. Hoeveel mensen er keken maakte me niets uit – één of twee personen was al genoeg. Toen ik als tiener in de gaten kreeg dat ik ergens goed in was, begon ook de bevestiging en de liefde die ik kreeg verslavend te werken. Als suiker. Niet dat ik iets in mijn jeugd tekort was gekomen, maar alles kwam hier prachtig samen. Ik hield van muziek, van zingen én van aandacht. “Ja, uiteindelijk heb ik letterlijk een gesneden beeld, een Edison, gewonnen, maar ik ben nooit op die manier – zo van: ooit moet ik in Carnegie Hall staan! – met de toekomst bezig geweest. Toen ik eenmaal op de ladder stond, wilde ik gewoon steeds een beetje hoger komen. “Paradoxaal genoeg was ik, als de camera níét aanstond, een meisje dat het liefst ergens rustig een boekje zat te lezen en later wilde ik na een optreden zo snel mogelijk onder de dekens verdwijnen. Als je een succesvolle carrière hebt, betekent dat niet dat je je altijd goed voelt. Ik zocht de spotlights, maar vond het tegelijkertijd doodeng dat al die ogen op me gericht waren. Wat heb ik gedaan? Wat heb ik gezegd? Maar vooral: was het goed genoeg?” “Van alle goden was mijn zus heel lang de oppergod. Ze was erg streng voor zichzelf. Ik heb haar naam ijdel gebruikt door in te vullen dat ze van mij hetzelfde verwachtte. Om vervolgens dingen voor haar achter te houden waarvan ik doodsbang was dat ze die zou afkeuren. Hoe kon ik als een glittermeisje op het podium staan terwijl zij zich elke dag met de diepste, meest existentiële vragen bezighield?” “Mijn familie heeft al vier generaties geleden de sjtetl – en daarmee het joods-orthodoxe geloof – verlaten. Voor mij is het heel sterk een culturele identiteit en op een bepaalde manier ook een mentaliteit, met een specifiek gevoel voor humor en vooral: de enorme behoefte aan intellectuele uitdagingen. Het was altijd een privé-aangelegenheid, een familie-ding. Tot 7 oktober 2023. Toen was ik ineens joods en begon mijn onderzoek naar de vraag hoe ik sterk ik me daarmee verbonden voelde. “De aanval van Hamas was afschuwelijk, maar ik kan die terreurdaad niet los zien van alles wat ertoe heeft geleid. Het drama begint veel eerder, toen – en vooral: hoe –  de Palestijnen uit hun land werden verjaagd. “Ik ben echt een diaspora-Jood. Er is een Jiddisch begrip, doikayt, vrij vertaald: hier zijn, dat uitgaat van het idee dat je een bestaan opbouwt in het land waar je bent. Ik geloof dat de Joodse gemeenschap juist dáárop floreert. Strijden voor een democratie waarin respectvol en gelijkwaardig met minderheden wordt omgegaan; dát is de Joodse ‘opdracht’. En niet: naar een ander land trekken om daar te overheersen met hetzelfde superioriteitsprincipe dat ons kapot heeft gemaakt. Dit is niet de oplossing. We hadden andere lessen uit te geschiedenis moeten trekken. “Mijn vader heeft het verleden opgegraven, het Holocaust-verhaal van de familie in kaart gebracht. Zijn ouders overleefden door onder te duiken, hún ouders zijn in kampen vermoord. Ik heb een groot deel van de familie nooit mogen kennen, ben ook niet in een Joodse wereld opgegroeid, maar ik weet wel hoe het voelt om de afstammeling van een uitgemoorde gemeenschap te zijn. Mijn hart breekt als ik denk aan het verdriet dat toekomstige Palestijnse generaties te wachten staat.” “Of de lezer het ook zo voelt, weet ik niet, maar ik zie Hoogspanning als een ode aan mijn familie. Ik wilde laten zien hoe ik de hele tijd bang was voor de mening van mijn ouders, maar ook dat ik hen gaandeweg ben gaan zien als, gewoon, twee mensen. Twee waanzinnige mensen bij wie ik in de wieg ben gelegd. Het is niet echt een standaard setje ouders, ik ben wisselend dankbaar en gefrustreerd geweest, maar de dankbaarheid overheerst. (Haar moeder, Anneke Boeke, is blokfuitist en muziekdocent, haar vader is de Hongaarse dirigent en componist Iván Fischer, AV.) “Ze zijn gescheiden toen ik vijf was, maar ze hebben inmiddels wel een goed contact. Mijn zus en ik verhuisden met mijn moeder mee van Londen naar Amsterdam. Met haar deel ik de emotionele zachtheid, met hem die scherpe, humoristische, analytische kant. Ze zijn allebei heel muzikaal. Ik groeide op in een familie met enorm veel status, hoge cultuur. Iedereen was artiest of wetenschapper.  Ik voelde daarom later, toen ik zelf ging optreden, een enorme druk. “Eerst werd ik nog door een gezond soort perfectionisme gedreven – ik vond het heel leuk om te zingen en dat uiterst precies te doen – maar na verloop van tijd kwam ik in een ongezonde versie terecht die door angst voor afwijzing werd gevoed. Als mijn moeder in de zaal zat, voelde het net alsof ik poedelnaakt op het podium stond. Het moeten voldoen aan steeds grotere verwachtingen zorgde ervoor dat ik in een soort controlfreakerigheid terechtkwam. Eerst lukte het niet de ‘hoge E’ zuiver te krijgen, later kreeg ik met meer noten problemen. Ik durfde gaandeweg alleen nog op te treden als ik bètablokkers had geslikt. Aan het begin van de coronacrisis maakte mijn zus een einde aan haar leven. Niet lang daarna begaf mijn stem het helemaal. “Ik ben geboren met een vechtersmentaliteit. Ik heb veel uitdagingen gehad, maar ben ze allemaal aangegaan. Deze – op zoek gaan naar wat ervoor heeft gezorgd dat twee vrolijke meisjes later zo zijn vastgelopen in hun leven en dáár woorden aan te geven – is tot nu toe misschien wel de grootste geweest.” “Toen ik nadacht over dit gebod, was de eerste vraag die in me opkwam: mag je jezelf doden? Mijn antwoord is: ja. Voor mensen met een bepaald type sensitiviteit is deze maatschappij, dit systeem, te pijnlijk om in te leven. Zelfdoding is vaak geen keuze voor de dood, maar een daad van totale wanhoop, de enige mogelijkheid om die pijn niet meer te voelen. Zo was het voor mijn zus, 37 jaar oud,  toen ze in 2020 van een flat sprong. “Ze had alle mogelijke therapieën gehad, de situatie werd voor haar steeds uitzichtlozer. Had ik dan moeten eisen dat ze voor mij moest blijven leven? Dat had ze in zekere zin al gedaan. Als tiener vond ik een brief waarin ze schreef over zelfdoding, en dat ze ervan had afgezien omdat ze mij zoiets niet wilde aandoen. Ik heb het er nooit met haar over gehad – ik mocht die brief helemaal niet vinden – maar het was toch alsof ik daardoor altijd al heb geweten wat er komen ging. “Toen ik het nieuws hoorde, verwachtte ik dat ik vreselijk zou gaan huilen, niet meer zou kunnen stoppen, maar in plaats daarvan kwam ik in een soort shocktoestand terecht. Wanneer kwamen die tranen nou? Ik voelde me schuldig omdat ik zo weinig van mijn gevoelens kon laten zien. Daar heb ik in mijn voorstelling (De Sprong, AV) en in het boek woorden aan willen geven. Ik had mijn zus kunnen portretteren als een soort heilige – je spreekt niet slecht over de doden – maar ik geloof dat ik veel meer recht heb gedaan aan haar strijd, haar pijn, door de demonen te benoemen die haar kapot hebben gemaakt. Tegelijkertijd is haar dood ook een soort bevrijding geweest omdat al de geweldige kanten die ze van zichzelf niet wilde of kon zien en voor mij verborgen had gehouden tevoorschijn kwamen.” “Vrijheid is voor mij – als mens, als kunstenaar – altijd de grootste drijfveer geweest. Ik wil leven in een wereld vol mogelijkheden. Dat wil niet zeggen dat ik polyamoreus ben of zo, want ik heb tegelijkertijd de behoefte me te hechten. Vrij zijn en je veilig voelen, dat is in de liefde vaak een paradox. Maar dit gebod heeft volgens mij vooral met angst te maken. Angst de ander kwijt te raken. Als ik bang ben mijn partner te verliezen, wil ik dat bespreekbaar maken. Uitzoeken waar ik nou precies zo bang voor ben en hem de kans geven me gerust te stellen? Ik geloof eerder in radicale eerlijkheid dan in dingen verbieden.” “Mag je gelukkig zijn in deze wereld? Voor mijn zus was de gedachte dat zij zo geprivilegieerd was onverdraaglijk. Ze werkte in opvangcentra voor vluchtelingen, zette alles in, verwaarloosde zichzelf, terwijl haar schuldgevoel alleen maar groter leek te worden. Ik ken de worsteling en ben veel bezig met de vraag hoe ik mijn platform beter kan gebruiken om de schaduwkanten van deze maatschappij aan de kaak te stellen. Met de voorstelling en het boek probeer ik dat te doen. Te doen wat ik kan. En ik weet ook dat ik, als ik goed voor mezelf zorg, gezond ben en geluk ervaar, het meest kan doen voor de mensen die daar in dit leven minder van hebben meegekregen.” “Toen ik begon met schrijven was het te analyserend, het waren observaties vanuit de helikopter, waar ik vervolgens een mooi strikje omheen bond. Titus Muizelaar, die me begeleidde bij het schrijven, had er op een dag genoeg van. Hij was op zoek naar ‘de rauwe werkelijkheid’, hij wilde de dingen lezen die ik volgens hem voortdurend probeerde te verbergen. ‘Waar zit nou je woede?’ Ik antwoordde  dat er, omdat ik zo geleerd had voor de ander te denken, dat er steeds een nanoseconde zat tussen wat ik werkelijk voelde en het mooie antwoord dat erop volgde. ‘Oké’, zei Titus, ‘dan wil ik de volgende keer een pagina vol nanosecondes!’ Dat heb ik gedaan. En het werkte. Ik heb alles – mijn narcisme, de angst voor het oordeel van anderen, de narigheid, de lelijkheid, het verdriet, de onmacht – eruit gegooid. Ik hóéfde het niet mooier te maken dan het was. Zo is De Sprong en daarna Hoogspanning ontstaan. “Mijn boek gaat over hoe we in ons leven geneigd zijn een gepolijste versie te presenteren van hoe we ons van binnen voelen. Dat polijsten heeft mij bijna de nek gekost want in de muziek moet alles mooi zijn, er mag niet één valse noot tussen zitten. Misschien vind ik daarom de literatuur, of het theater, in zekere zin interessanter. Daar wordt de condition humaine gespiegeld; mooi én lelijk tegelijkertijd.” “Mijn zangcarrière is gestopt, maar ik heb een ander kunstenaarschap in mezelf ontdekt. Ik heb lang gedacht dat ik weer moest gaan zingen. Zingen kende ik. Schrijven was nog vaag. Pas toen ik het gevoel kreeg dat het nét zo zingevend was, kon ik er echt blij mee zijn. Een nieuw pad. Dezelfde drive, maar dan wel anders geprogrammeerd. “Mijn ambitie richt zich er nu vooral op om verbonden te blijven met de juiste intentie en mijn bron van creativiteit. En natuurlijk komt er af en toe weer verlangen boven om zo hoog mogelijk te klimmen. Ik ben een mens. Zodra dat bovenkomt, ga ik er even mee zitten. Ik ben een fel tegenstander van onderdrukken. Als je dat gaat doen, wordt het verlangen alleen maar groter. Wat dat betreft heb ik veel aan meditatie gehad. Je traint de spier van het ‘oordeel-loos kijken naar dat wat zich aan je presenteert’. Vaak zijn het lelijke dingen, maar door ze onder ogen te komen, verliezen die gedachten hun kracht. ‘Hallo lelijk ding, ik zie je, je bent welkom, maar ik weet dat je me ongelukkig zult maken, dus ik luister niet en laat je gaan. Tot ziens’.” Praten over zelfdoding kan 24/7 anoniem en gratis via 0800-0113, de landelijke hulplijn van 113 Zelfmoordpreventie, of via chat op www.113.nl . Nora Fischer (Londen, 1987) trad als mezzosopraan op met nationale en internationale orkesten over de hele wereld. Voor haar debuutalbum Hush, uit 2018, kreeg ze, samen met gitarist Marnix Dorrestein, een Edison-award. In het voorjaar van 2024 speelde Fischer voor het eerst haar theatervoorstelling De Sprong. Het verliezen van haar stem – en daarmee haar zangcarrière – is ook het onderwerp van Hoogspanning dat in november 2025 bij uitgeverij Pluim werd uitgebracht. De Sprong is in 2026 nog in diverse theaters te zien. Lees hier alle artikelen over dit thema</p>]]></description>
      <guid>https://www.trouw.nl/verdieping/mezzosopraan-nora-fischer-deed-alles-voor-de-spotlights-tot-ze-haar-stem-verloor-was-het-goed-genoeg~b2689fd2/</guid>
      <pubDate>Fri, 2 Jan 2026 00:00:00 +0100</pubDate>
    </item>
    <item>
      <title><![CDATA[Jandino Asporaat had geen behoefte aan een band met zijn vader. ‘Tot ik zelf vader werd’]]></title>
      <description><![CDATA[<p>I Gij zult geen andere goden voor mijn aangezicht hebben “Vertel me niet hoe God eruitziet of wat Hij met ons voor heeft; ik hoef alleen maar te begrijpen wat ik voel. En dat is een diepe verbintenis met de energie waar alles uit voortkomt, met God.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Oké, voordat we gaan praten over de dag waarop mijn Smurfenverzameling het huis uit moest, wil ik je eerst iets vertellen over wat daaraan vooraf is gegaan. “Op Curaçao waren we lid van het kerkgenootschap der Zevendedagsadventisten. Het geloof was, nadat mijn vader ons – toen ik een jaar of vier oud was – had verlaten, mijn houvast geworden. Ik werd een fel debater, een verdediger van het woord van God. Gouden sieraden waren uit den boze, varkensvlees mocht niet gegeten worden. De eerste twijfels kwamen toen ik zag dat de mensen die meer geld gaven, verder voorin de kerk, zogenaamd dichter bij God, kwamen te zitten. Jandino Asporaat (Willemstad, 9 januari 1981) is stand-upcomedian, acteur, presentator en ondernemer. Hij is ambassadeur van The Caribbean United, een organisatie die duurzame samenwerking tussen de Caribische eilanden en Nederland wil bevorderen. Asporaat verhuisde dit jaar met zijn gezin naar Curaçao waar hij, met een aantal familieleden, nationaal park Hófi Mango beheert. Zijn show Omdat je lult is tot en met maart 2026 in diverse grote Nederlandse theaters te zien. “Op mijn elfde verhuisden we naar Nederland. Mijn moeder had het die eerste jaren erg moeilijk, was eenzaam en zocht haar heil bij verschillende Pinkstergemeentes. Op een dag stelde iemand haar voor mee te gaan naar de kerk van broeder Branham, de ‘dertiende apostel’, in IJsselmonde. Nadat ze min of meer door die beweging was omarmd, kwamen er mensen bij ons langs om te zien of er wel aan alle regels werd voldaan, want we mochten niets bezitten wat al te ‘werelds’ was. “Dus de televisie werd afgevoerd, de veel te donkere meubels moesten vervangen worden en ja, mijn Smurfen, die kleine ‘demonen’, mochten ook niet blijven. De hele verzameling – Grote Smurf, Brilsmurf, Moppersmurf, Smurfinnetje, plus alle Smurfen die ik dubbel had – werd op straat gezet. Het licht-en-donker-verhaal begreep ik nog wel, en hoe je via de televisie ‘geprogrammeerd’ kan worden snap ik ook, maar Smurfen als vertegenwoordigers van het kwaad? Nee, dat ging er bij mij niet in.” III Gij zult de naam van de Here, uw God, niet ijdel gebruiken “Volgens sommige leden van de Pinkstergemeente had mijn moeder die zenuwinzinking aan zichzelf te danken. Ze zou wel iets gedaan hebben om God boos te maken. Dat soort gebeurtenissen, al de momenten waarop mensen zo goed dachten te weten hoe God het allemaal had bedoeld, zorgden ervoor dat ik me steeds verder ging losweken van de instituten – alle obstakels aan de kant! – en een direct lijntje met God heb aangelegd.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “We zijn dit jaar met het gezin van Nederland naar Curaçao verhuisd. Meer rust, een eenvoudiger leven. Dat is wat we in gedachten hadden. Ik had al eerder willen gaan, was al langer bezig met het idee dat we terug moesten naar de basis: het land bewerken, zelf voedsel produceren. “Samen met mijn broer Kenneth ging ik op zoek naar stukken grond en zo belandden we op een dag in Hófi Mango, 24 hectare groot. Ik wist het meteen: hier moeten we zijn. Dit is het paradijs. Eerst zagen we palmen, daarna volgde een bos manzanillabomen waar giftige appeltjes – ‘Appeltjes van de duivel’, volgens de lokale bevolking – aan groeien, en daarna kwamen we via een poort terecht in het allermooiste mangobos op aarde. Elfhonderd bomen, driehonderd jaar oud. “Ik werd overvallen door een enorm gevoel van dankbaarheid… Eenmaal de heuvel opgeklauterd, hadden we een 360 graden-uitzicht over het platteland, met helemaal in de verte de Sint Christoffelberg, het hoogste punt van het eiland. Ik zei tegen Kenneth: ‘Hier moet een kunstwerk komen van twee handen, de handen van God’. “We konden Hófi Mango kopen, we hebben de tuinen ingericht, een ‘Stairway to Heaven’ gebouwd en het kunstwerk geplaatst. Je kijkt nu door Gods handen naar de berg en je weet: niets gebeurt zomaar in één keer, maar met zijn hulp kun je, langs pieken en dalen, uiteindelijk de top bereiken. “Ik was het liefst op het park gaan wonen, maar Shirley, mijn vrouw, vond het geen goed idee. De school van de kinderen ligt er te ver vandaan. Wat wel is gelukt: we hebben precies gevonden wat we zochten. Van hieruit kan ik me ook, achter de schermen, bezighouden met de sociale, culturele en economische groei van Curaçao en de rest van de voormalige Nederlandse Antillen. “Laatst zei Elijah, de oudste van veertien, dat hij de metro miste. Ik zei: Dat snap ik, maar hier kun je surfles nemen, de zon boven de zee zien opkomen, de wind op je huid voelen en de vogels horen fluiten. “Ik voel me gezegend. Dit is niet alleen een plek voor mij, of voor mijn kinderen: ik hoop dat ook de kleinkinderen van mijn kleinkinderen hier op een dag gelukkig zullen zijn.” V Eer uw vader en uw moeder “Ik heb jarenlang geroepen dat ik niemand miste, dat ik helemaal geen vader nodig had. Tot hij me, rond mijn achttiende, ineens belde en zei: ‘Waarom heb je nooit contact met me opgenomen?’ Er brak iets in mij. En ik begreep er niets van. Waar kwam al die emotie ineens vandaan? Op dat moment besefte ik pas echt wat ik had gemist en naar wie ik al die tijd op zoek was geweest. “Mijn laatste vaderfiguur was Tati (Nataniël ‘Tati’ Gomes, kapper, muzikant en bedenker van de snack De Kapsalon, AV). Na zijn plotselinge dood, in juli 2023, begon mijn hele fundament te wankelen. Ik denk dat het toen pas tot me doordrong waarom ik vijf keer per week, met mijn kale kop, bij hem in de stoel ging zitten. Tati was iemand die goed kon luisteren. Bij hem lukte het me om af en toe wat dingen los te laten. Tati. Dood. Een belangrijke pilaar was weggetikt. “Het is soms alsof ik voor een enorme dam sta, ik houd alle scheuren in de gaten, bang dat-ie ergens doorbreekt. Ik kan maar héél af en toe, via een klein kraantje, een beetje water laten weglopen… Weet je wat helpt? Het podium opklimmen. Mensen vermaken. Omdat ik dan gezien word, omdat het dan even over mij mag gaan. “Na mijn vaders vertrek voelde ik me voor iedereen verantwoordelijk. Met name voor mijn moeder. Toen we net in Nederland waren en zij zo in de war raakte, werden mijn broertjes, mijn zusje en ik naar een internaat in Hoek van Holland gebracht. We werden op school opgehaald. Ik herinner me een ambulance, politieagenten en een maatschappelijk werkster… niet dat ik daarvan schrok of zo; ik had al het een en ander meegemaakt en ik begreep wel waarom mijn moeder het allemaal niet meer aankon. “Ze lag in die tijd vaak op bed, met een kussen op haar hoofd. Dan ging ik naast haar zitten, zong liedjes en probeerde haar aan het lachen te maken. Als ze een astmatische aanval kreeg, liet ik haar in een papieren zakje blazen. ’s Nachts ging ik regelmatig checken of ze nog ademde. “Na een jaar mochten we terug naar huis. Mijn moeder ging weer aan het werk als kleuterleidster. Ze móest ook wel, want we hadden nauwelijks geld om eten van te kopen. Zij maakte ons wakker en ik zorgde ervoor dat iedereen op tijd naar school ging. Zo ging dat, jarenlang, tot ze op een keer zomaar een dag thuisbleef, boterhammen klaarmaakte, sinaasappelsap inschonk en vroeg of ik lekker had geslapen. Het raakte me zo enorm, die aandacht, die zorg voor míj, dat ik de hele weg naar school heb gehuild. “‘Waarom heb je nooit contact opgenomen?’ 	Ik kon niet eens boos op mijn vader worden. Ik had ook geen behoefte om een band met hem op te bouwen. Tot ik zelf vader werd en mijn kinderen naar hun opa gingen vragen. Ik wilde hen de ruimte geven, maar vooral voorkomen dat zij later zouden denken dat ze kennelijk niet de moeite waard waren om door hun familie gezien te worden. Ze hebben het goed samen. Mijn vader is een leuke opa voor de kinderen. En voor mij is het ook goed zo. “Als ik terugdenk aan die kleine Dino voel ik het verdriet nog wel. Ik had dat jongetje een vader gegund, maar eigenlijk heb ik meer medelijden met mijn vader, omdat hij zoveel mooie momenten met zijn eigen kinderen heeft gemist.” VI Gij zult niet doodslaan “Nou… ik heb bij een paar mensen die ik in mijn leven ben tegengekomen wel gedacht: een rots erop! Ze hoeven niet per se dood hoor, maar een stukje platter is helemaal niet erg. Uiteindelijk blijkt humor toch vaak mijn beste wapen te zijn. Dat heb ik vroeger al geleerd. “Ik was uitstekend pestmateriaal – klein, X-benen, goedkope kleren van de markt, een brilletje dat met plakband bij elkaar werd gehouden – maar werd door mijn grappen een soort mascotte van de school. En ik kon goed acteren. Ik weet nog dat ik een keer tegen de conrector had gezegd dat Euribet, een jongen van het Olympus College, de ruiten van een bushokje had ingegooid. Wat ik niet had verwacht was dat die conrector deze informatie met iedereen zou delen. “Dus stond Euribet – zeven koppen groter – me op een dag op te wachten. De hele school was uitgelopen en ook de leerlingen van het Olympus hadden zich verzameld: Dino gaat klappen krijgen! Ik liep naar buiten, liet mijn tranen lopen en begon meteen als een waanzinnige te schreeuwen: ‘Kom dan! Ik maak je stuk!’ Ik zie die Euribet nog verbijsterd kijken: wat krijgen we nou… ? Leraren kwamen op het kabaal af, ik werd weggetrokken en afgevoerd. Iedereen wist: hij zou dan wel in elkaar worden geslagen door Euribet, maar wat een vechtershart heeft die jongen! Je kan maar beter bij Dino uit de buurt blijven! “Terwijl één tikje genoeg was geweest om me volledig uit te schakelen. Ik ben daarna wel gestopt met het doorgeven van misstanden in de buurt. Waarom zou ik voor iedereen mijn leven geven? Fuck it.” VII Gij zult niet echtbreken “Het feit dat mijn vader bij ons is weggegaan, heeft ervoor gezorgd dat Shirley en ik, na 29 jaar, nog altijd bij elkaar zijn. Mijn grootste angst is steeds geweest dat ze ooit een ándere man zou vinden tegen wie mijn kinderen dan ‘papa’ moesten zeggen. En dat hij ook nog een betere opvoeder zou blijken te zijn dan ik. “Toen ik Shirley op mijn veertiende tegenkwam, had ik een maatje nodig. Zij kwam, net als ik, uit een lastig gezin, een giftige omgeving. Het was alsof we elkaar herkenden, noem het meant to be. We zijn altijd met elkaar blijven praten. Mooie, open gesprekken. En soms gewoon, om even te checken: is alles nog oké? “Toen ik bekend werd, kreeg ik ook steeds meer aandacht van vrouwen. Shirley en ik hebben helemaal geen geheimen voor elkaar, dus als ik een bericht kreeg op mijn telefoon was zij het soms die antwoord gaf. Natuurlijk is er verleiding in mijn leven. Of ik eraan toegeef? Dat gaan we niet in de krant zetten… nee, wacht even, dit moet duidelijker: er ís helemaal niets om in de krant te zetten! Ik lig, zeker door sociale media, onder een vergrootglas. Er wordt altijd geroddeld, maar Shirley en ik, wij hebben het heel goed samen, en dat komt vooral doordat we de ruis van de buitenwereld niet binnen laten komen.” VIII Gij zult niet stelen “Vroeger stal ik weleens druiven op de groente- en fruitafdeling van de supermarkt. En ik nam ze niet mee naar buiten, hè? Het was eerder proeven dan stelen. En ik heb hele kilo’s geproefd. Omdat ik honger had. Je zult mij niet horen zeggen dat diefstal in zo’n geval geoorloofd is, maar ik heb er wel begrip voor. De vraag is: hoe kan er nog altijd honger zijn in ons land? Hoezo komen er steeds meer voedselbanken bij? Zolang we het armoedeprobleem niet aanpakken, heeft het ook geen zin de mensen te veroordelen voor wie er niets anders op zit dan af en toe wat eten te pikken.” IX Gij zult geen valse getuigenissen spreken tegen uw naaste “Mensen zeggen weleens dat ik de politiek in moet gaan. Dat lijkt me geen goed idee. Ik kan wel kan acteren, doen alsof, maar liegen, zoals de meeste politici doen, dat lukt me niet. Mijn grootste probleem is dat ik altijd de waarheid spreek.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Alles wat ik zou willen hebben, kan ik zelf creëren. Ik ben teringrijk omdat ik een lach kan toveren op iemands gezicht, liefde krijg van zoveel mensen om me heen. Wat moet ik met een grote boot of een snelle auto? Zie je dit horloge? Heb ik van een fan gekregen. En hij doet ’t niet eens. Maar wat is tijd? “Paar weken geleden: The Blue Wave, het voetbalelftal van Curaçao, laatste minuut, penalty tegen, droom kapot, hoe gaan we de gebroken harten van al die kinderen op het eiland helen? Twintig seconden later: Var-review, geen strafschop, geschiedenis herschreven. Snap je? Tijd is een relatief begrip, maar daar gaan we het een andere keer over hebben, want ik moet zo het podium op.” Lees hier alle artikelen over dit thema</p>]]></description>
      <guid>https://www.trouw.nl/verdieping/jandino-asporaat-had-geen-behoefte-aan-een-band-met-zijn-vader-tot-ik-zelf-vader-werd~b1a76d25/</guid>
      <pubDate>Fri, 5 Dec 2025 00:00:00 +0100</pubDate>
    </item>
    <item>
      <title><![CDATA[Loes Haverkort: ‘Ik had alles en iedereen weggeduwd’]]></title>
      <description><![CDATA[<p>“Misschien hóópte ik wel dat er een God zou zijn, maar ik had al snel van mijn ouders te horen gekregen dat zij in ieder geval niet meer gelovig waren. Soms ging ik met mijn oma mee naar de kerk – voor een hostie en een slokje rode wijn – en ik ben ook opgevoed met ideeën over goed en kwaad, maar uiteindelijk ben ik gaan geloven dat alles energie is. Dat er zoiets als een kern bestaat waarmee we allemaal verbonden zijn. Dat gevoel heb ik een keer heel sterk tijdens een meditatie gehad. Ik zakte steeds dieper weg en… ik weet niet of ik het je goed kan uitleggen, maar het was net alsof ik met ‘iets’ in contact kwam. Iets wat het antwoord wist op al mijn vragen. “Als ik me weer eens te druk maak over alledaagse dingetjes helpt het me te bedenken dat er een plek is, in mezelf, waar ik in verbinding kan komen met wat er werkelijk toe doet.” Loes Haverkort (Almelo, 1981) volgde haar opleiding aan de Toneelacademie in Maastricht. Ze speelde op theaterfestivals, maar werd vooral bekend als actrice in diverse tv-series en speelfilms. Momenteel maakt ze opnames voor de Netflixserie De eetclub. Onlangs verscheen bij uitgeverij Alfabet haar fotoboek Troost. “Dat is nou precies wat ik het liefst doe: verbeelden. Ik had al eerder het idee een fotoboek te maken, bedoeld voor mensen die behoefte hebben aan troost. We zijn zo gewend om elkaar te condoleren als een dierbare overlijdt. Maar dat voelt soms zo machteloos: nou, gecondoleerd… en door. “Het leek me mooi een fysiek ding te kunnen geven, iets waar je later, op een willekeurig moment, ook nog iets aan hebt. Eerst was ik van plan allerlei gerenommeerde fotografen te vragen, maar na Het perfecte plaatje (RTL4-programma over een fotowedstrijd, in 2023 door haar gewonnen, AV) dacht ik: waarom ga ik het niet zelf doen? Door te laten zien wat mij heeft geraakt, hoop ik anderen te kunnen raken. Want natuurlijk komt zo’n project voort uit een persoonlijk verlangen om getroost te worden. “Een van mijn favoriete foto’s is die van een meisje – mijn eigen dochter – op een ladder. Ze klimt omhoog, weet dat ze de hemel niet kan bereiken, maar probeert het toch. Dat meisje, dat ben ik. Ik was twintig toen mijn vader stierf, een stuk ouder dan mijn dochter nu is, en je zou zeggen dat ik alle stadia van rouw al voorbij heb zien komen, maar als het niet zo goed met me gaat, komt dát verdriet als eerste boven: het gemis.” “Het was ergens in 2021, denk ik. We waren een jaar eerder met het gezin naar Frankrijk geëmigreerd. De kinderen deden het goed op hun basisschool, Floris, mijn man, kon veel online doen en had zijn draai gevonden, maar ik… ik werd steeds ongelukkiger, wist me geen raad meer. Wat dééd ik daar? Hoe kon ik van betekenis zijn? Ik vond dat ik tekortschoot, mezelf teleurstelde. Ik was bang anderen pijn te doen, maar deed het júist doordat ik iedere dag iets verder van mezelf – en daarmee van hen – af kwam te staan. “Ik kan dat onmachtige gevoel zo weer oproepen. Hoe ik iedere dag de berg weer opliep om de hond uit te laten, mijn armen in de lucht gooide en uitriep: ‘God, help mij toch!’ Alsof een ander het allemaal voor me moest oplossen. Alsof ik er niet zelf verantwoordelijk voor was.” “Wat ik voor ogen had: een simpel leven op het Franse platteland. Overzichtelijk, gemakkelijk, rustig. Ik zou gewoon in Nederland kunnen blijven werken, door af en toe heen en weer te rijden. We hadden een waanzinnig mooi huis gekocht en het was een geweldige uitdaging voor de kinderen. Alles was perfect. “Ik deed precies wat ik altijd heb gepredikt: als iets spannend is, ga je het júist proberen. Maar na een tijdje begon mijn oude, fatalistische kijk op de wereld op te spelen: wat doet het er eigenlijk allemaal toe? “Toen de kinderen geboren werden, was dat gevoel even weggeweest. Eindelijk hoefde ik niet meer met mezelf bezig te zijn, mezelf niet te verantwoorden. Die gedachte – wie dacht ik wel niet dat ik was? – had me altijd dwarsgezeten. Ik denk, achteraf, dat het acteren me daarom zo goed beviel; ik kon verdwijnen in andere rollen. Daar mocht alles bestaan. “In Frankrijk, waar ik, meer dan hier, door de stilte werd geconfronteerd met mezelf en het zoeken naar betekenis, kon ik ineens niet verder. We hadden sowieso afgesproken het twee jaar te proberen. Uiteindelijk was het voor de kinderen ook beter als ze hier in Nederland naar de middelbare school zouden gaan, maar het is vooral mijn eigen midlifecrisis geweest die ervoor heeft gezorgd dat we in 2022 weer in Nederland zijn gaan wonen. “Inmiddels heb ik de rust in mezelf hervonden. En over de sabbatdag gesproken: die heeft weer de oude glans van vroeger gekregen. We woonden boven de winkel – audiovideo, witgoed en muziek – in Wierden. Daarnaast had mijn vader ook nog een elektriciteitsbedrijf. Maar op zondag gebeurde er niets in het dorp. Het was een fijne dag, vooral ook omdat mijn vader thuis was en we alle tijd hadden voor elkaar. Voor mij is het nog steeds een heilige dag. Geen haast. Niet steeds maar door denderen. Ik zou willen dat de hele wereld ’s zondags een tijdje op pauze werd gezet.” “Mijn vader kreeg op zijn tweeënveertigste een hartinfarct waarna een derde van zijn hart is afgestorven. Na een bypassoperatie heeft hij nog zes jaar geleefd. “Omdat mijn ouders heel openhartig waren over zijn gezondheidstoestand hebben mijn zus en ik altijd geweten dat hij misschien niet zo heel erg oud zou worden. Ik denk dat ik daarom nooit heb gepuberd. En toen mijn vader op zijn negenenveertigste overleed werd hij door mij onmiddellijk heilig verklaard. “Mijn moeder heeft het een stuk lastiger met me gehad omdat ik, in die midlifecrisis van een paar jaar geleden, alsnog opstandig ben geworden, boos op de angst die na mijn vaders dood veel meer ruimte had gekregen. ‘Het spijt me zo dat ik jullie niet wat meer zelfvertrouwen heb meegegeven’, zei ze laatst nog tegen me. Ik herinner me die momenten wel –  kom op, mam, wees niet zo bang –, maar ik begrijp ook dat zij die angsten op haar beurt weer vanuit haar eigen opvoeding heeft meegekregen. Ze vond het niet echt fijn dat ik me ineens zo ging afzetten, maar ze heeft altijd opengestaan voor het gesprek. Onze band is nog steeds heel sterk. “Het heeft heel lang geduurd voordat ik ook boos op mijn vader kon worden. Ik was zó gek op die man… Ik was een beetje jongensachtig, ging met hem mee naar voetbal en op zondagavond keken we samen naar Studio Sport. Hij had harde, botte humor, maar was in het gezin waar hij zelf deel van uitmaakte vooral een verbinder. Hij kon met al zijn broers en zussen goed opschieten, iedereen kon bij ons terecht. We gaven kerstetentjes voor de hele familie, aan van die lange tafels. “Mijn vader blaakte van vertrouwen. ‘Alles komt goed’, zei hij altijd. Zelfs nadat hij in de ambulance werd afgevoerd en op de intensive care belandde: ‘Ook als het niet goed komt, komt alles goed.’	Maar dat wás dus helemaal niet zo… hij ging dood. Ik was pas twintig. Daar ging die woede alsnog over: hoezo deed je alsof er niets aan de hand was? “Ik weet nog dat er een andere man met hartproblemen in Wierden woonde die, in onze ogen, nogal afgemeten leefde. Geen drank, elke dag een wandelingetje. Terwijl mijn vader zijn bourgondische levensstijl gewoon voortzette. Als hij nou ook iets ‘braver’ had geleefd, was hij misschien wel een stuk ouder geworden. “Uiteindelijk is de boosheid weer verdwenen. Het is allemaal iets minder heftig geworden, meer berustend. Hij staat misschien nog wel op een sokkel, maar ik ben er inmiddels ook wel van doordrongen dat ik hem daar zelf op heb gezet.” “Een van gevolgen van het mezelf ‘klein houden’ is dat ik nooit echt kwaad durfde te zijn. Of onredelijk. Ik heb een keer iemand het woord ‘blustranen’ horen gebruiken. Dat vind ik wel heel treffend. Je bent woedend, je weet niet wat je ermee aanmoet en gaat dan maar huilen. Om die woede te blussen. Dat heb ik precies zo. Ik haak af of ik word verdrietig. Ik heb een tijd lang gebokst, dat hielp wel, maar toch: ik moet vooral leren bozer te zijn. Even stil blijven staan. En voelen wat ik voel.” “Op een of andere manier speelde het ideaalbeeld van mijn vader altijd een rol in mijn relaties. Ik wilde door iemand gered worden. Wat natuurlijk niet kon. Dus ging ik van relatie naar relatie, soms met een overlap. Ik durfde het vaak pas uit te maken als ik een andere man leuker vond – of een andere man míj. Zo ben ik nooit echt alleen geweest. Met Floris was het anders – ik had inmiddels wel in de gaten dat ik steeds naar mijn vader op zoek was geweest –, maar ik heb tijdens die crisis in Frankrijk onze relatie wel bijna kapotgemaakt. “Ik had alles en iedereen weggeduwd, raakte ervan overtuigd dat wij ook niet samen verder konden. Ik denk dat ik me realiseerde dat ik, ook bij Floris, te veel uit handen had gegeven en was tegelijkertijd boos dat hij ‘niet goed voor me zorgde’. Hij bleef maar herhalen: ‘Hallo, ik ben het! Volgens mij verlies je de realiteit uit het oog…’ Na verloop van tijd begon het tot me door te dringen dat ik het antwoord bij mezelf moest zoeken. Dat was de boodschap die ik iedere keer weer te horen kreeg. In therapie, tijdens een zogenaamde truffelceremonie, tijdens de familieopstellingen die ik heb gedaan: ik zocht voortdurend naar antwoorden buiten mezelf. “Ik ben wijzer geworden, zeker. Of laat ik het anders zeggen: ik heb een beter beeld gekregen van wie ik ben. En ik weet nu dat ik niet per se hoef te doen wat een ánder wil om met iemand verbonden te kunnen zijn.” “Vroeger heb ik, samen met vriendinnetjes, wel eens iets bij Kruidvat of Etos gepikt, daarna nooit meer totdat ik, heel bizar, kort na mijn zwangerschap, ineens een winkel uitliep met een paar schoentjes in de kinderwagen. Ik heb het ook van andere, net bevallen, moeders gehoord, die neiging om zomaar iets te pikken – misschien was het iets hormonaals? Geen idee. “Als je het breder trekt, steel ik iedere dag van de natuur met mijn consumptiegedrag. Ik ben een tijdje vegan geweest, en vegetariër, maar ik eet nu alweer een jaar of zo vlees. Daar voel ik me wel een beetje bezwaard over. Aan de andere kant: ik ben het me in ieder geval bewust en ik wéét dat ik het straks weer kan laten staan. Ik koop ook allang geen kleding meer die in arme landen door kinderhandjes is gemaakt… Zie je? Het katholieke idee van schuld hebben en boete doen zit nog wel in mijn systeem.” “Wie de Mol is? Ik zou het niet weten, haha! Toen ik werd gevraagd voor het 25ste,  jubileumseizoen moest ik – net zoals de eerste keer, in 2018 – iets ondertekenen waarin staat dat ik niets over een mogelijke uitkomst mag verklappen. Zoiets zou ik sowieso nóóit doen; daar is het spelletje veel te leuk voor. Bovendien kan ik heel goed compartimenteren. In deze setting kan ik doen alsof ik géén idee heb, terwijl ik in de echte wereld natuurlijk heel goed weet wie de Mol is.” “Vroeger kon ik jaloers zijn op mensen die voluit gingen voor waar ze in geloofden; die aandacht durfden te vragen voor waar ze mee bezig waren. Kijk eens wat ik kan! Van die jaloezie heb ik nu niet zo’n last meer. Ik zie het eerder als een leerschool: hoe komt het dat ik me zo voel? Ik geloof dat ik nu veel meer mezelf ben en handel vanuit wat ik voel en wat ik verlang. “Wat ook helpt is dat ik niet langer in hokjes denk. Toen ik van de toneelschool kwam, deed ik, naast het theater, commerciële series en wilde ik ook nog muziek maken. ‘Het is beter om je in één ding te verdiepen’, zeiden ze. Inmiddels heb ik begrepen dat het wél kan, al was het maar omdat de kern steeds dezelfde is: het verlangen om mensen met mijn werk te raken. Dat ik ál die dingen mag doen: daar ben ik godsgruwelijk dankbaar voor.” Lees hier alle artikelen over dit thema</p>]]></description>
      <guid>https://www.trouw.nl/verdieping/loes-haverkort-ik-had-alles-en-iedereen-weggeduwd~bfc803f8/</guid>
      <pubDate>Fri, 21 Nov 2025 00:00:00 +0100</pubDate>
    </item>
    <item>
      <title><![CDATA[Artiest en omroepbaas Akwasi: ‘We kunnen rustig vaststellen dat ik als haatzaaier volledig ben mislukt’]]></title>
      <description><![CDATA[<p>“Het is al een tijdje geleden dat ik naar de kerk ben geweest. Ik zal nooit vergeten hoe fijn het was toen er tijdens een van mijn laatste bezoeken voor me werd gebeden. Al die opgeheven handen, onwerkelijk haast, zó mooi…  Ik lag na mijn toespraak op de Dam (1 juni 2020, tijdens de Black Lives Matter-demonstratie, red.) behoorlijk onder vuur. Alleen het ‘schoppen’ van Zwarte Piet werd onthouden, aan de rest van mijn speech werd nauwelijks aandacht besteed. “Ik werd niet alleen gesteund door leden van de Ghanese kerk; ik kreeg ook verzen uit de Koran opgestuurd en mensen vertelden dua’s, smeekbedes tot Allah, voor me te hebben gedaan. Bidden is: in contact met een hogere energie, met iets wat onbereikbaar, maar tegelijkertijd heel dichtbij is. Noem het God. Een God die kan beschermen en behoeden.” Akwasi Owusu Ansah (Amsterdam, 6 maart 1988) is hiphopartiest, acteur, dichter, schrijver en directeur van omroep Zwart. In 2019 en 2021 won hij met zijn rapformatie Zwart Licht een Edison voor de beste videoclip. In 2020 werd hem de Lifetime Achievement Award van de Ghanese ambassade toegekend. Na de in 2018 verschenen dichtbundel Laten we het er maar niet over hebben bracht Ambo|Antos dit jaar Akwasi’s Brieven aan Anton de Kom uit. “Mijn boek Brieven aan Anton de Kom was er nooit gekomen als ik in 2023 niet was gevraagd de Anton de Kom-lezing in het Verzetsmuseum te houden. Ik wilde het anders doen dan mijn voorgangers en besloot hem een brief te schrijven. Daar ben ik mee doorgegaan. Ik heb letterlijk aan de voet van het standbeeld op het Anton de Komplein in de Bijlmer gezeten en daar mijn gedachten op papier gezet. Ik heb er ook filmpjes gemaakt, zodat ik het me later, als ik op andere plekken verder schreef aan mijn boek, kon inbeelden. “Een theatraal, magisch gegeven, maar dat standbeeld is natuurlijk niet meer dan een brok steen. Het is zelfs niet in de geest van Anton de Kom gemaakt, ik bedoel: hoezo is hij halfnaakt? Anton de Kom droeg altijd een pak. Je hoeft zijn naam maar één keer te googlen en je ziet dat hij, als de Nederlandse Esquire nog zou bestaan, tot de best geklede man van de jaren twintig zou worden gekozen. “Voor mij is Anton de Kom een spirituele metgezel. Ik heb ontzag voor  hem, maar niemand staat bóven mij. Ik zie burgerrechtenactivisten zoals hij – Marcus Garvey, Malcolm X en Martin Luther King – eerder als voorouders en bewandel de paden die zij voor me hebben vrijgemaakt.” “Voor mij is de vraag of Jezus nou een zwarte of een witte man was niet per se een breekpunt geweest. Natuurlijk, er is van alles te zeggen over het kolonialisme en het verdwijnen van natuurreligies. Er bestond zelfs een zogenaamde ‘slavenbijbel’ waaruit zo’n beetje alle passages die gelezen konden worden als bezwaren tégen de slavernij waren geschrapt. Maar waar ik, op een heel ander niveau, tegenaan liep waren de financial prayers in onze kerk. God vragen om geld. Of om een goede echtgenoot. Ik snap het wel, maar ’t voelde voor mij toch raar. Oneerbiedig zelfs. Ik vraag niet veel, ik dank vooral. Dat is waar geloof volgens mij over gaat. Gratitude. Dankbaarheid.” “Vroeger vond ik het niet zo’n mooie naam: Akwasi, ‘geboren op zondag’, maar nu ben ik er wel trots op. Het heeft ook iets te maken met geluk, toch? Zondagskind. Ik heb geleerd dat het in discussies niet per se hoeft te gaan over het laatste woord of de laatste lach. Geluk is veel belangrijker. Ik heb liever geluk dan gelijk.” “Dat doe ik zeker. Ik spreek altijd met respect over mijn ouders, als iemand iets over hen zegt waar weinig van klopt, zal ik dat corrigeren. Als ze hulp nodig hebben, ben ik er voor ze. “Mijn vader en moeder zijn naar Nederland gekomen om hun kinderen een betere toekomst te geven. Ze hebben hun offers gedaan, misschien voor mij wel in het bijzonder omdat ik niet bepaald een doorsnee kind was. Ik wilde nooit op iemand anders lijken, ging altijd mijn eigen weg. “Ik kende die uitdrukking nog niet, maar ik zou het toen zo gezegd kunnen hebben: only dead fish go with the flow. Het heeft even geduurd, maar mijn ouders hebben me uiteindelijk wel de ruimte gegeven om zo eigenwijs, zo leergierig te zijn. Het was natuurlijk ook om gek van te worden, een kind dat de hele tijd vraagt: waarom? “Ik zal niet zeggen dat ik een strenge opvoeding heb gehad, maar mijn vader wilde nog weleens een slipper of een riem te voorschijn halen als hij vond dat ik straf had verdiend. Mijn moeder gaf me ook weleens een klap voor mijn kop, maar was toch een stuk milder. Ze las veel, nam me mee naar de bieb en heeft me, als het ware, het woord gegeven. “Mijn moeder was toen, en is nog steeds, veel meer met religie bezig dan mijn vader. Als we dit gesprek bij haar thuis hadden gevoerd, zou ze je bij het afscheid de zegen hebben meegegeven. Letterlijk: met een kruisje van olijfolie, op je voorhoofd. “Mijn ouders zijn gescheiden toen ik tweeëntwintig was. Ik was in Groningen toen ik het nieuws hoorde, zou daar ook blijven slapen. ‘Als je straks thuiskomt, is papa er niet.’ Dat vond ik heel gek. Natuurlijk hebben ze de nodige discussies gehad, maar ik heb nooit het gevoel gehad dat ze uit elkaar zouden gaan. “Ik heb, als middelste van de vijf kinderen, een tijdlang geprobeerd de boel te lijmen. Met z’n allen kerst vieren. Met z’n allen op de foto. Kom! Op een gegeven moment had ik er vrede mee. Er was niet eens echt ruzie, het was gewoon op tussen die twee. En ik zie het als een blessing dat ze me wel samen hebben grootgebracht. “Na de scheiding ben ik mijn vader actiever gaan opzoeken. We hebben elkaar beter leren kennen. In die zin kijk ik heel pragmatisch naar zo’n beslissing: als het beter is voor hen, is het ook beter voor ons.” “Je moet wel héél ver heen zijn wil je zoiets doen, als mens. We kunnen toch altijd praten? Ik weet niet of het ooit geoorloofd is een ander te doden; het hangt van de situatie af. Je moet sowieso nooit voor eigen rechter gaan spelen. Als iemand in strijd met de wet heeft gehandeld, zorgen handhavers ervoor dat zo’n persoon wordt gearresteerd. Ja, oké, mensen van kleur hebben soms helemaal niets verkeerd gedaan en worden toch, zomaar, opgepakt. Daar kan ik vreselijk boos om worden. “Eens in de zoveel tijd al je woede eruit gooien is helemaal niet erg. Kijk maar naar Louis van Gaal, die tijdens de Champions Leaque finale van 1995, tussen Ajax en AC Milan, een soort free kick deed. Van Gaal kon best vaak razend worden. Ik denk dat hij niet altijd zo’n lieve man is geweest, maar hij was wel de beste voetbaltrainer aller tijden, iemand die er alles aan deed om het beste uit zijn team naar boven te krijgen. “Ik herken zijn fanatisme. Ik ben ook benieuwd naar het beste van Nederland. Moet ik nog een keer boos worden op Nederland? Ik weet het niet… maar ik ben wel heel benieuwd hoe het zal zijn als we elkaar écht in de ogen willen kijken en bereid zijn om naar elkaar te luisteren.” “Wat meant to be precies inhoudt weet ik niet, maar wij waren, zonder het te weten, altijd al bij elkaar in de buurt. En op een dag hebben we elkaar gevonden. Of je het samen volhoudt heeft vooral te maken met elkaar willen zien, horen en begrijpen. Toen ik vijf jaar geleden, na die toespraak op de Dam, in paniek raakte, was zij degene die me wist te kalmeren. Ze is veel sterker dan ik ben. Een pilaar. In een wereld vol mensen is er voor mij maar één persoon met wie ik echt samen wil zijn, en dat is zij. “Die overtuiging geeft me rust. De verbinding die wij hebben is uniek en onvervangbaar. Die zekerheid geeft me de balans die ik nodig heb. Juist in deze hectische fase, het spitsuur van mijn leven, is zij mijn anker. Het feit dat we thuis een veilige haven hebben waar we alles kunnen delen, is de kern van onze band.” “Mijn neef, iets ouder dan ik, was een enorme bad boy. Op een dag zei hij: ‘Kom, we gaan naar Gall &amp; Gall.’ Ik was twaalf, dertien, zoekende. Ik wilde graag dreadlocks, maar had nog van die krulletjes: model Patrick Kluivert, WK ’98. Pas toen we in de winkel stonden en hij me vroeg mijn enorme rugzak – waar normaal gesproken alleen maar boeken in zaten – open te doen, begreep ik wat het plan was. Hij stopte er een fles Martini Fiero in, plus nog een paar flessen Gold Strike, en zei: ‘Oké, en nu weg, snel!’ “We zijn gaan drinken op de brug in Reigersbos – ik had geen idee waar ik mee bezig was, ben helemaal knock-out gegaan. Op een gegeven moment werd ik wakker gemaakt door een paar politieagenten die me naar huis brachten. Mijn vader was woest, wóest! Hij heeft diezelfde nacht nog de tondeuse gepakt en mijn hoofd kaal geschoren. Ik heb daarna nooit meer iets gestolen.” “Niemand heeft het monopolie op de waarheid. Als je de absolute waarheid wil achterhalen, moet je alles in twijfel trekken. Niet uitgaan van één nieuwsbron, één platform of één perspectief. Niet alleen het nieuws in Nederland volgen maar ook kijken wat er in Europa en in de rest van de wereld gebeurt. “Ik heb in de afgelopen jaren beter leren luisteren. Voor die tijd heb ik misschien wel te vaak alleen maar mensen aangehoord. Eigenlijk moeten we luistershows gaan uitzenden, in plaats van talkshows. Maar je hebt gelijk: soms móet je praten, schreeuwen zelfs. Als ik mijn toespraak op de Dam teruglees, denk ik: dat kwam uit mijn tenen, mijn hart, mijn guts. En ik riep niet zomaar wat; ik heb mijn script gevolgd. Fel? Ja, maar als iemand in de laatste minuut op de paal schiet en zo de wedstrijd verliest, roept ’ie ook niet: ’Asjemenou!’. “Ik werd niet goed begrepen, maar er is achteraf ook niet één journalist opgestaan die wilde weten wat ik nog méér had gezegd. Mijn speech ging over racisme, politiegeweld en hoe ik nauwelijks mensen van kleur vertegenwoordigd zag worden in de Tweede Kamer, maar het enige zinnetje dat er, keer op keer, werd uitgelicht ging over Zwarte Piet. ‘Kennelijk’, merkte Adriaan van Dis al heel snel op, ‘heeft Akwasi een paar zenuwplekken geraakt’. “Ik vond het moeilijk, al die beledigingen en bedreigingen – dat ga ik niet ontkennen – maar weet je wanneer ik de meeste tranen heb gelaten? Toen ik op social media een enorme oorwassing van liefde kreeg. Die momenten zal ik nooit meer vergeten. Ik kan me nog herinneren dat ik dacht: je kunt maar beter niet alleen op je kamertje zitten als je zó door emoties wordt overweldigd. “Er werd destijds door sommigen beweerd dat ik een opruier was, een haatzaaier, maar als dat waar was, wat is daar dan van terecht gekomen? Ik kan haten wat ik wil, maar bij mij wordt alles uiteindelijk toch liefde. Zo bekeken kunnen we rustig vaststellen dat ik als haatzaaier volledig ben mislukt.” “Daar kan ik honderdduizend procent naar leven. Je moet mensen dingen gunnen, trots zijn als ze winnen, blij zijn als ze slagen. Ik heb zelf net een boek uit, had gehoopt op een bestseller, maar zo ver is het nog niet. Als Typhoon wél succesvol is met Liefde is de baas dan ben ik de eerste die staat te juichen. Lekker, Glenn! Trots op je! “Natuurlijk wil ik ook succesvol zijn, maar hee, waar denk je dat ik mee bezig ben? Hoeveel mensen die op mij lijken ken jij die een omroep hebben opgericht? Jaloezie is gewoon niet aan mij besteed. Ik vind het ook een verspilling van tijd en energie. Ik kan niet goed stilstaan. Ik blijf altijd werk in uitvoering, wil aan mezelf sleutelen, vooruit komen. “Het is een vorm van topsport die ik bedrijf. Wie weet was ik in een ander leven wel voetballer geweest, maar ook die gedachte maakt me niet jaloers omdat ik tevreden ben met waar ik sta en ervan overtuigd ben dat de mooie dingen die voor mij bestemd zijn vanzelf wel zullen komen. “Ooit stond op mijn lijstje dat ik een omroep wilde starten. Dat heb ik mogen afstrepen. Kinderen krijgen. Afgestreept. Een eigen huis. Afgestreept. Misschien heb ik wel te veel van die dromen openlijk gedeeld trouwens. Ik heb me voorgenomen meer dingen voor mezelf te houden. Dus, als je me nu vraagt wat mijn plannen voor de toekomst zijn, heb ik maar één antwoord voor je: dat is tussen mij en de Schepper.” ‘Ik ben geen vieze man’ Lees hier alle artikelen over dit thema</p>]]></description>
      <guid>https://www.trouw.nl/verdieping/artiest-en-omroepbaas-akwasi-we-kunnen-rustig-vaststellen-dat-ik-als-haatzaaier-volledig-ben-mislukt~b6997f4e/</guid>
      <pubDate>Fri, 7 Nov 2025 00:00:00 +0100</pubDate>
    </item>
    <item>
      <title><![CDATA[Schrijfster Saskia De Coster: ‘Nog iets wat ik van de katholieke kerk heb geleerd: liegen’]]></title>
      <description><![CDATA[<p>I Gij zult de Here uw God aanbidden en hem liefhebben met geheel uw hart, geheel uw ziel en met al uw krachten “De Braziliaanse schrijfster Clarice Lispector heeft ooit gezegd: ‘Ik ben een object dat gezien wordt door God.’ Prachtig, toch? Wie zijn wij nou helemaal? Beperkte denkertjes die maar drie dimensies kunnen waarnemen. Zodra er meer bijkomt, ontploft ons brein. “Ik stapte laatst in een bergriviertje, zó koud dat ik dacht een hartaanval te krijgen. Ik hield het 29 seconden vol, hooguit. En de rivier, ach ja, die blijft maar gaan, hè? Dat geeft me een fijn gevoel: iets wat eindeloos is, de eeuwige terugkeer van steeds hetzelfde. Ik heb dat beeld kunnen vasthouden van een God die al dat gedoe van ons, objecten, hier op aarde met liefde beziet, maar van de georganiseerde religie heb ik volledig afstand genomen. Althans, dat heb ik geprobéérd te doen.” II Gij zult de naam van de Here uw god niet zonder eerbied gebruiken “In 2010 riep ik aartsbisschop Léonard via een ingezonden stuk in De Morgen op mij uit de kerkregisters te verwijderen. Niet alleen omdat ik ontevreden was met de manier waarop de rooms-katholieke kerk met de seksschandalen omging, maar ook omdat ik steeds meer moeite kreeg met het idee dat die geestelijk leiders zich opwerpen als de spokespersons van God. Wij gaan u eens vertellen wat wel mag en wat niet! Ze kwamen daarmee juist tussen mij en God in te staan. “Ik kreeg wel een bevestiging van mijn verzoek, maar later bleek dat volledig uitschrijven toch onmogelijk is. Op een of andere manier word ik nog altijd meegeteld als – passief – lid van de kerk. “Ooit droomde ik daar wel van, om er helemaal bij te horen. “Ik woon nu in de Antwerpse Diamantbuurt, tussen de Chassidische joden. Het is een zeer orthodoxe, gesloten gemeenschap, sektarisch haast, maar tegelijkertijd: een warm nest. Ze zorgen héél goed voor elkaar. Judith Butler (politiek filosoof en bijzonder hoogleraar aan de Universiteit van California, Berkeley, AV) had het in een lezing die ik laatst heb bijgewoond over:  ‘longing to belong, but never belonging’, want áls je eenmaal ergens bij hoort, is er maar één waarheid, die ga je verkondigen en nooit bevragen. Zodra je dat gaat doen, beginnen de problemen.” III Gij zult de dag des Heren heiligen “’t Is niet dat ik een ‘van 9 tot 5-agenda’ heb, met een strikte scheiding tussen de werkweek en het weekend, maar ik merk wel dat er op zondag als vanzelf een soort vertraging intreedt. Voor iemand die niet per se hyper is, maar wel vindt dat er steeds van alles moet gebeuren, is de zondagsrust een heel mooi en zinnig iets.” IV Eer uw vader en uw moeder “Mijn opvoeding kwam met een vorm van geweld, dat klopt, maar als je zegt dat ik slecht werd behandeld, denk ik: goh, dat is toch zeker niet hun intentie geweest. Verder ga ik er niet veel meer over zeggen. Omdat ik mijn ouders wil beschermen, maar ook omdat ik beslist niet als een zielenpoot gezien wil worden. Bovendien is er altijd sprake van een zekere dynamiek. Er is geen simpel goed of fout. “Dat ik nu nagenoeg geen contact meer met hen heb, komt doordat ze mijn zoon niet als hun kleinkind wilden aanvaarden. Want ik ben niet zijn biologische moeder, dus hoe zit dat dan? En al eerder: kunstenaar zijn, moet dat nu zo nodig? Uw hoofd boven het maaiveld uitsteken is iets wat ze in Vlaanderen liever niet doen. Niet opvallen, niet afwijken. Ze zijn het ook niet eens met veel dingen die ik in het openbaar heb gezegd, maar goed, wat geeft dat? Ik ben toch geen verlengstuk van mijn ouders? “Toen ik in 2019 mijn roman Nachtouders publiceerde, dacht ik dat mijn ouders wellicht beter zouden begrijpen hoe het ouderschap van mij, de niet-biologische ouder, eruit ziet, en dat ze toenadering zouden zoeken, maar het werd eigenlijk alleen maar erger. Ze schamen zich voor mij. Dat is erg pijnlijk, teleurstellend maar ik heb het, na de nodige therapie, wel kunnen aanvaarden. Die aanvaarding heeft alles verzacht. Het is iets wat ik mijn moeder – die waarschijnlijk nog altijd hoopt dat ik op een dag met een man bij haar op bezoek kom – ook gun. Geef uw verzet op, dan zal alles beter gaan.” V Gij zult niet doden “Voor een non-fictieboek over daderschap waaraan ik werk heb ik, onder andere, de zaak gevolgd van de 49-jarige schoonheidsspecialiste uit Borgerhout die vier jaar geleden een, voor haar onbekende, man heeft gewurgd. Het is een vreemde zaak: meestal gebeurt het andersom en speelt het zich af in de relationele sfeer. Wat mij zo intrigeert is dat ze letterlijk heeft gezegd zich niets van haar daad te kunnen herinneren. Deskundigen die ik voor het boek sprak hebben het over black outs. Alsof het je zomaar overkomt, al zal er onderhuids wel veel in haar gebroeid hebben. Dat is het ergste: dat we in staat zijn iets te doen waartoe we onszelf als rationele wezens nooit in staat hadden geacht. Die agressie zit in ons allemaal. Ook in mij, zeker: ik ben eerder agressief dan depressief. Fysiek, maar ook met woorden. In De laatste sessie staan dialogen die zoveel impact hebben dat dingen daar onherroepelijk mee kapot worden gemaakt. Het fysieke deel, daar heb ik aan gewerkt. Als ik nu dreig over te koken, ga ik naar de klimwand of een flink stuk hardlopen.” VI Gij zult geen onkuisheid doen “Alles wat met lichamelijkheid te maken had was onkuis. Daar werd niet zo expliciet over gesproken, maar als er – ik noem maar wat – op televisie in een aflevering van The Flying Doctors werd gekust, zei mijn moeder: ‘Moet dat nou?’ en schakelden we over op een ander kanaal. “Ik geloofde heel erg in een straffende God. Ik herinner me dat er op school een biecht werd georganiseerd en dat ik zó bang was dat ik letterlijk stond te beven. Ik was tien of zo, maar mijn zonden waren vreselijk, dat kon niet anders. Zo had ik het ook geleerd: gij zijt een zondig, nietig wezen! Ik was te nerveus om ook maar één woord uit te brengen, kreeg de opdracht een paar Onze Vaders te bidden en kon weer gaan. “Een paar jaar eerder had ik al iets anders meegemaakt, het heeft me niet getraumatiseerd of zo, maar ik wil het je toch vertellen. Mijn grootvader had me meegenomen naar de kerk in Tielt waar een herdenkingsmis voor mijn grootmoeder werd gehouden. Ik wilde heel graag misdienaar zijn en meneer pastoor vond het goed. Voor de dienst stonden we in de sacristie waar hij me ineens stond te bepotelen tot hij in de gaten kreeg dat ik misschien wel sprekend op een jongetje leek, maar toch echt een meisje was. “Na de mis kwam hij met een stripboek aanzetten, alsof hij daarmee wilde zeggen: hier gaan we over zwijgen, hè? Ik weet nog dat ik dacht: hier klopt iets niet, dit kan God nooit goed vinden. En zo evolueerde langzaam maar zeker, dankzij de hypocrisie van de katholieke kerk, mijn beeld van de strenge, straffende God waarmee ik was opgegroeid in dat van een liefdevolle, warme aanwezigheid.” VII Gij zult niet stelen “Een paar jaar geleden kreeg ik een mailtje van Daniël (Van der Meer, uitgever Das Mag, AV) die me, nogal kortaf, vroeg waar het manuscript van De Weddenschap bleef. Dat vond ik raar want we waren er al een tijdje mee bezig… misschien was zijn geduld ineens op? Bij navraag bleek hij helemaal geen bericht gestuurd te hebben. Nu viel me pas op dat het mailtje van een ander adres kwam, met één letter verschil. “We kwamen erachter dat deze dief wereldwijd actief was; ook de manuscripten van Margaret Atwood en Ian McEwan had hij, zogenaamd als uitgever of redacteur, geprobeerd te ontfutselen. Ik vond het wel een eer, eigenlijk. En leuk ook. Ah, je wil een spelletje spelen? Kom maar op. We hebben toen iemand van IT erop gezet die er voor heeft gezorgd dat het IP-adres van de dief zichtbaar zou worden zodra hij op het icoontje van mijn manuscript ging klikken, maar hij was helaas slim genoeg om dat niet te doen. Daarna heb ik nog een stuk geschreven voor De Standaard waarin ik hem mijn manuscript aanbood, maar er wel iets voor terug wilde hebben – ook geen reactie. “Een half jaar later werd zijn identiteit achterhaald. Hij heette Filippo Bernardini en was een medewerker van de Amerikaanse uitgeverij Simon &amp; Schuster. Hij werd aangehouden op het vliegveld van New York en onmiddellijk het land uitgezet. Terug naar Italië, geloof ik. “Ik vond het een goed verhaal: een poging tot diefstal van een nutteloos iets, maar met zoveel toewijding dat je het ook als een eerbetoon aan de literatuur kon zien. Eerlijk gezegd had ik gehoopt dat hier een of ander kunstcollectief actief was geweest, een groep die had willen aankaarten dat auteurs maar een zeer gering percentage per verkocht boek ontvangen. Een diefstal om een diefstal aan het licht te brengen: dat was nog mooier geweest.” VIII Gij zult tegen uw naaste niet vals getuigen “Het heeft lang geduurd doordat ze er een hele batterij advocaten op hadden gezet – amai, jij kleine, stomme garnaal! Je hebt ons belachelijk gemaakt, je zult bloeden! – maar uiteindelijk ben ik dan toch veroordeeld tot het betalen van 1 euro, morele schuld, aan de Boerenbond wegens smaad en identiteitsroof. “In 2008 had ik in De Standaard een open brief gepubliceerd gericht aan Piet Vanthemsche, de nieuwe voorzitter van de Boerenbond – een grote organisatie, vertegenwoordigers van boeren met veel macht en geld – die een oproep had gedaan om meer vlees te eten. Ik deed me voor als Noël Devisch, zijn voorganger, en schreef dat ik het licht had gezien, helemaal bekeerd was en vastbesloten was nóóit meer één dood dier te eten. Het was een grap, een overduidelijke parodie, maar de rechtbank ging er niet in mee. “Ik had geen brief onder zijn naam mogen schrijven, da’s waar, maar spijt heb ik niet. Ik had het gewoon op een slimmere manier moeten aanpakken want de intentie was goed. Dingen aan de kaak stellen. Je nek uitsteken. De rand opzoeken. We hebben burgerlijke ongehoorzaamheid nodig om een democratisch systeem levend te houden.” IX Gij zult geen onkuisheid begeren “Dat ik ‘anders’ was, gaf extra stress. Niet alleen mijn verlangen zat ergens anders, maar ik had ook nog het voorbeeld van mijn moeder, een intelligente vrouw die thuis zat en voor de kinderen zorgde. Mijn vader had zijn carrière en zij zat thuis. Daar werd ze ook erg nerveus van. Dus, boven alles wist ik dat ik zo’n leven nooit zou willen. En over mijn geaardheid zweeg ik. Omdat ik wist dat het afgekeurd zou worden. Nog iets wat ik van de katholieke kerk heb geleerd: liegen. “Dat ik later, tijdens mijn relatie met de andere mama van Amos, onze zoon, een affaire ben begonnen heeft daar niet zozeer mee te maken. Dat wil zeggen: ik ben niet in de overdrive geschoten omdat ik tijdens mijn jeugd zoveel te kort zou zijn gekomen. Het was een vlucht, escapisme. Ik sprak stiekem af, wrong me in allerlei bochten om alles te verdoezelen, deed het in mijn hoofd af als ‘leugentjes om bestwil’, maar ik zat natuurlijk te vreten aan de fundamenten van iets wat heel waardig en waardevol is. Toen het uitkwam, werd ik veroordeeld door mensen die zelf het slachtoffer waren geweest en zij die zelf een affaire hadden gehad begrepen me helemaal. “Het spijt me dat ik schade heb aangericht, maar ’t is nu ook weer niet zo dat ik hier met een molensteen om mijn nek kom binnen stappen. Het was niet goed, maar allez, ik kan wel zien hóe het kon gebeuren. En ’t is vergeven, het heeft z’n weg gevonden. “Ik geloof dat iedereen recht heeft op een geheime kamer. Je moet niet alles tegen je partner zeggen, niet iedere fantasie hoeft gedeeld te worden. “Ik maak daar met mijn huidige lief veel grappen over. Ik vermoed dat zij óók andere vrouwen ziet en ik ben ervan overtuigd dat er vaak naar haar gekeken wordt. Daarmee te spelen, binnen onze relatie, dat vind ik wel tof.” X Gij zult niet begeren wat uw naaste toebehoort “Competitief of jaloers zijn werkt alleen maar destructief. Als ik vroeger iets maakte, moest iedereen daar vanaf blijven, dit was míjn ding, maar ik begin er steeds meer plezier in te krijgen samen iets op poten te zetten. “Ik heb nooit zo geloofd in het romantische verhaal van het grote genie dat een rechtstreekse verbinding met De Verbeelding heeft. Niets borrelt zomaar op. Als ik schrijf, lees ik het werk van anderen, ik praat over mijn boek, mensen lezen mee. “Natuurlijk hoor ik als het af is graag dat het de lezers bevalt en ik wil dat het goed verkoopt, het liefst met twintig oplagen in China en zo. Ik kan wel proberen een stralende online-aanwezigheid te zijn, een soort Avatar die helemaal klopt, maar tegelijkertijd heb ik de neiging het boek ergens neer te leggen om vervolgens zo hard mogelijk weg te rennen. Om vervolgens stiekem, van een afstandje, te kijken hoe de reacties zijn, ja, natuurlijk. Maar echt, het liefst begin ik zo snel mogelijk aan een volgend boek. Want dat is voor mij toch de kern van alles: het creëren zelf.” Saskia De Coster (Leuven, 1976) debuteerde in 2002 met de roman Vrije val. In 2014 won ze de Opzij Literatuurprijs voor Wij en ik, en Nachtouders – volgens VRT Nieuws ‘één van de boeken die 2019 hebben veranderd’ – belandde op de shortlist van de Libris Literatuurprijs. Deze week verscheen bij Borgerhoff &amp; Lamberigts haar roman De laatste sessie. ‘Mijn vader heeft me niets in de weg gelegd, maar ik voelde zijn teleurstelling’ Lees hier alle artikelen over dit thema</p>]]></description>
      <guid>https://www.trouw.nl/verdieping/schrijfster-saskia-de-coster-nog-iets-wat-ik-van-de-katholieke-kerk-heb-geleerd-liegen~b6d3a5f7/</guid>
      <pubDate>Fri, 10 Oct 2025 00:00:00 +0200</pubDate>
    </item>
    <item>
      <title><![CDATA[Zanger Robert Jan Stips voelt zich soms een vreemde in zijn eigen huis. ‘Die warme band met het gezin vind ik lastig’]]></title>
      <description><![CDATA[<p>I Gij zult geen andere goden voor mijn aangezicht hebben “Ons gezin was nauw betrokken bij de Vrijzinnig Christelijke Jeugd Centrale. Als nakomertje werd ik tijdens vakanties weleens opgevangen in zo’n kamp op de Veluwe. Ik ken ‘het geloof’ als een verschijnsel dat ik – zo lang me niets werd opgedrongen – niet als onprettig heb ervaren. “Ieder mens zal toch wel ergens het idee hebben dat er ‘iets’ bestaat? Als je het alleen met jezelf moet stellen, wordt het een nogal armoedige bedoening. We hopen allemaal ergens een soort weerklank te vinden. Ik vind het prima als iemand daar het woordje God aan verbindt, al denk ik daarbij toch altijd aan een wezen dat ver boven ons staat en dáár geloof ik dan weer niet in. Ik heb het nooit zo in de hoogte gezocht. Ik ben liever van de diepgang.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Frank Zappa was wel een voorbeeld voor mij; hij deed wat hij wou, stak de draak met allerlei conventies, experimenteerde met harmonieën. Die vrijheid wilde ik ook veroveren, maar een popheld heb ik nooit willen zijn. Het is misschien raar om een God te aanbidden, maar ik vind het nóg gekker om mezelf boven een ander te plaatsen.” III Gij zult de naam van de Here, uw God, niet ijdel gebruiken “Als kunstenaar zoek ik graag de randen op, maar dat betekent niet dat ik het nodig vind gelovigen te kwetsen. Dan kwets ik liever iemand die slechte dingen doet. Geert Wilders, of zo. Bij hem heb ik soms het gevoel dat hij ook daadwerkelijk slechte bedoelingen heeft – al zal hij daar zelf waarschijnlijk anders over denken. “Als ik in de muziek maatschappelijk engagement wil laten doorklinken, doe ik dat het liefst subtiel. Niet heel erg uitgesproken, maar tussen de regels door. Dat vind ik wel een mooie methode. “Ik heb ooit een liedje geschreven, Think it Over, dat ging over een klasgenootje van vroeger. Het was een beetje een vreemde gast, hij werd op school door iedereen uitgekotst. Ik vond dat soort rare mannetjes eigenlijk wel interessant, niet per se omdat ik mezelf in hen herkende, maar in hun buurt was het in ieder geval nooit saai. “Maar goed, deze jongen woonde vlakbij en kwam soms bij ons thuis huiswerk maken. Als mijn moeder vroeg of we iets te drinken wilden, antwoordde hij overdreven netjes en beleefd: ‘Nou, zeker mevrouw!’ ‘Oké,’ zei mijn moeder dan, meteen al lichtelijk geïrriteerd, ‘wat zal het zijn?’ ‘O, alles wat u me geeft, vind ik heerlijk!’ Op een dag was mijn moeder dat gekweel zó zat dat ze hem een glas water gaf, aangelengd met azijn. En hij dronk het nog op ook. “Jaren later zag ik hem terug op de televisie, in een uitzending van Politieke Partijen. Hij was woordvoerder van de Tweede Kamerfractie van de extreemrechtse, nationalistische Centrumpartij geworden. Dat is wat ervan komt, dacht ik, als je mensen slecht behandelt. Dit krijg je ervoor terug… Eigenlijk moeten we er voor zorgen dat iedereen gewoon een gelukkige jeugd heeft, dan zijn die Tien Geboden helemaal nergens meer voor nodig.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Oorspronkelijk zijn het vijf oefeningen, maar ik heb er zelf een aantal bij verzonnen. Die doe ik elk eenentwintig keer. Iedere ochtend, een half uur lang. Rond mijn as draaien, bijvoorbeeld. En dan rustig in- en uit blijven ademen. Tibetaantjes, noem ik ze. “Het is een middel om mezelf fysiek in stand te houden en ik kom er ook door tot rust. Ik ben erg goed in dwalen. Dat levert een hoop originele gedachten op, maar ik ben daardoor ook nogal vergeetachtig en slordig. Slordig met spullen, slordig met afspraken. Nog een wonder dat ik hier nu tegenover je zit, haha!” V Eer uw vader en uw moeder “Mijn vader was er nooit, dus ik werd vrijwel vanzelf een moederskind. Ik had ook met haar te doen: zij werkte hard, terwijl mijn vader voortdurend met z’n vriendinnen op stap ging. In het begin nog stiekem, maar al snel met open vizier. “Ze maakten veel ruzie, het werd nooit fysiek, althans niet waar ik bij was. Hij had wel losse handjes, soms. Als ik me, in zijn ogen, had misdragen nam hij me mee naar een van de kleedhokjes van de gymzaal die zich onder ons huis bevond en gaf me dan een flinke oplawaai. “Ooit had hij een goedlopend bedrijf, voor heilgymnastiek en massage, met voornamelijk Joodse klanten. Na de oorlog kwam er bijna niemand meer. Mijn vader verhuurde de gymzaal aan de gemeente, maar zonder succes. Hij is uiteindelijk ambtenaar geworden. Dat moet vreselijk voor hem zijn geweest. “Ik heb, lang na zijn dood, de stamboom van de familie Stips uitgepluisd en kwam erachter dat mijn voorouders een rondreizend orkestje hadden – een beetje circusachtig: een pony-show met muziek erbij – en dat ze daarmee door Nederland en Duitsland trokken. “Dat mijn vader óók heel muzikaal was, ontdekte ik toen er op een dag ineens een vleugel onze huiskamer werd binnen getakeld waar hij prachtig op bleek te kunnen spelen. Ik vond het heerlijk om onder het instrument te kruipen en na mijn vaders spel te luisteren; die periode is echt bepalend geweest voor mijn muzikale vorming. De keerzij van het verhaal is dat hij de vleugel in een manische bui had gekocht. “Tegen de tijd dat mijn ouders besloten te gaan scheiden, werd mij ook steeds duidelijker dat het helemaal niet goed met hem ging. Zijn stemmingswisselingen werden almaar heftiger. Hij moest vaak worden opgenomen in klinieken, onderging verschrikkelijke shocktherapieën en leek alleen maar depressiever te worden. “Ik moest na de scheiding om de veertien dagen bij mijn vader op bezoek gaan. Meestal bij hem thuis, soms ook in zo’n prachtige villa, met een tuin en een biljartzaal, waar allemaal mannen wezenloos rondliepen. Als ik mijn vader in de ogen keek, zag ik niets. Hij leek helemaal leeg van binnen. Er werd openlijk gesproken over de mogelijkheid dat hij een einde aan zijn leven zou kunnen maken. Dat gebeurde ook. “Kort na zijn vijfenzestigste verjaardag stak hij zijn hoofd in de oven. Nog een geluk dat er niemand langskwam met een brandend sigaretje anders was de hele woning ontploft. “Ik was zestien toen hij stierf. Natuurlijk heeft die gebeurtenis voor veel verdriet gezorgd, maar ik heb geprobeerd mijn vaders dood niet de hele tijd met me mee te dragen. Omdat het pijnlijk is, ja, maar ik vind het net zo goed vervelend voor hém; dat zijn vreselijke einde ongewild een onderwerp van gesprek is. Bovendien heb ik mijn eigen bestaan. Met mijn eigen besognes. En ik heb ook niet zo’n zin om gezien te worden als: o ja, dat is die gast wiens vader zelfmoord heeft gepleegd. “Mijn moeder en ik wáren al close; ik weet niet of mijn vaders dood ons dichter bij elkaar heeft gebracht. Misschien wel. Ze was een lekker gek mens. Sterke vrouw. De tweede echtgenoot van mijn vader heeft – weliswaar onder lichte druk van mijn twee zussen – toegestaan dat zijn pensioen aan mijn moeder zou worden overgemaakt. Daardoor had ze ook financieel geen problemen meer. Ze is, tevreden en gelukkig, 94 jaar oud geworden.” VI Gij zult niet doodslaan “Als je zo diep in de put zit, geen uitweg meer ziet... laat ik het zo zeggen: ik kan me voorstellen dat mensen met het ziektebeeld van mijn vader een einde aan hun leven maken, maar het blijft – hoe dan ook – een verkeerde beslissing. “Ik was te jong om met hem in gesprek te gaan, maar ik weet nog heel goed dat ik er niets van begreep waarom hij zo neerslachtig was. Ik heb er later een liedje over geschreven: The Days of the Privet. “Eigenlijk is het best een vrolijk nummer, maar het eindigt met een vraagteken. Het gaat over de geur van liguster, die bij mij om een of andere reden altijd een waanzinnige levenslust oproept. Hij bloeit in de zomer, het jaargetijde waarin mijn vader zelfmoord pleegde. Dat is de vraag waar ik nooit een antwoord op kreeg: hoe is het mogelijk dat een geur waar ik, bij wijze van spreken, maanden mee vooruit kan, mijn vader nou volledig zijn ontgaan?” VII Gij zult niet echtbreken “Toen het niet zo goed meer ging met ons huwelijk heeft mijn vrouw me min of meer meegesleurd naar de psychiater. Ik had het ongemakkelijke gevoel dat ik niet begrepen werd. Eigenlijk had ik er ook niet zoveel fiducie in gehad; hoezo zou iemand met een bepaalde studie moeten weten hoe ik mijn leven moet leiden? “Na een paar sessies zijn we ermee gestopt. We wonen nog wel altijd samen. Met de kinderen. We respecteren elkaar. En ons huis is groot genoeg. “Termen die tijdens die therapie vielen waren: narcisme en autisme. Daar herken ik mijzelf helemaal niet in, eerlijk gezegd, maar ’t is me in de loop der jaren wel duidelijk geworden dat ik het moeilijk vind om een warme band met het gezin te onderhouden. “Hoe dat komt? Ja, daar vraagt u me wat meneer – om met Herman Brood te spreken. Ik ken mezelf als een gevoelig iemand, redelijk warm van aard, maar het lijkt wel alsof ik de kunst niet versta om zo ook met mijn kinderen om te gaan. “Dat heeft ongetwijfeld met mijn eigen opvoeding te maken. Mijn vader was vrij afstandelijk. Hij heeft me maar één keer in mijn leven vastgepakt. Het was op de pont, in Zeeland. Ik weet nog dat ik ervan schrok –  wat gebeurt er nou? – en dat hij, met zo’n ernstige blik, tegen me zei: ‘Zorg ervoor dat je je diploma’s haalt.’ “Soms denk ik dat het tussen mijn vrouw en mij zo scheef is gelopen om die reden; dat zij zich om de kinderen bekommerde en dat ik, langzaam maar zeker, een vreemdeling ben geworden in eigen huis.” VIII Gij zult niet stelen “Er zijn maar elf nootjes. Als je daar iets te lang over nadenkt, stop je meteen met muziek maken. Het lijkt bijna onvermijdelijk dat je van elkaar jat en toch zeggen mensen, wonderbaarlijk genoeg, als ze iets van mij horen, dat het vintage Stips is. “Ik probeer mijn eigen pad te vinden, laten horen dat popmuziek ook ánders kan klinken. Een beetje zoals Debussy en Ravel dat in de klassieke muziek hebben gedaan. Gelukkig blijkt een flinke groep mijn werk te kunnen appreciëren. Ze noemen het ‘eigenwijs’. Dat zie ik als een compliment. Als ze ‘moeilijk’ zeggen, heb ik toch iets niet helemaal goed gedaan.” IX Gij zult geen valse getuigenissen spreken tegen uw naaste “Wat ik bij de Earring heb geleerd (Stips speelde van 1974 tot 1976 bij Golden Earring, AV) is: je onmiddellijk uit te spreken als iets je niet bevalt. Elkaar de waarheid zeggen. Het was soms wel heavy hoor, wat die jongens deden. Dan zat ik stilletjes in een hoek van de kleedkamer te wachten tot het voorbij was. “Maar áls ze waren uitgetierd, dan was het ook echt klaar. Ik weet zeker dat ze daarom als groep zo lang bij elkaar konden blijven. Overigens zul je mij niet zo snel horen razen. Ik vind een bepaalde mate van inschikkelijkheid ook wel charmant.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Je hebt nu eenmaal mensen die over de ruggen van anderen veel geld weten te verdienen. Willem van Kooten (dj en zakenman, 1941 - 2025, AV) was zo iemand. Hij heeft ervoor gezorgd dat She was Naked – een plaatje dat ik met mijn eerste band, Supersister, had opgenomen – zo’n beetje op álle Nederlandse radiozenders te horen was. Te gek, leuk, dus tekenden we een contract. “Het was echt een héél slecht contract, zo’n wurgcontract, waardoor we heel veel opbrengsten zijn misgelopen. Maar ja, zo deed Van Kooten dat. Bikkelhard. George (Kooymans, zanger/gitarist Golden Earring, overleden in juli 2025, AV) heeft nog jaren tegen hem geprocedeerd. “Ik heb nooit zo veel zin gehad om er energie in te steken. Voor mij is de vrijheid om te kunnen doen wat ik wil altijd veel belangrijker geweest. Goed, ik zou, financieel gezien, wel graag iets ruimer willen zitten, om niet elk jaar opnieuw te moeten bedenken hoe ik de zomer door moet komen. “Ik zou goed kunnen boeren met een Pink Floyd tribute-band of zo, maar ik vind het fijner om steeds weer iets voor elkaar zien te krijgen. Niet achterover te leunen. Samen met leuke mensen, niet de meest voor de hand liggende muziek mogen blijven maken: dat heeft iets van een puurheid in zich die me nog altijd uitstekend bevalt.” Robert Jan Stips (Den Haag, 1950) is producer, componist, toetsenist en zanger. Hij maakte naam met de band Supersister, speelde bij Golden Earring, maar is vooral bekend als bandlid van Nits (voorheen The Nits). Op 3 oktober staat Nits in Carré en op 5 oktober start een tour van het duo StipsGoulding – met zangeres Jan Goulding – naar aanleiding van het verschijnen van hun album Love and Affection. Voor de tourdata zie: www.stipsgoulding.nl. Lees hier alle artikelen over dit thema</p>]]></description>
      <guid>https://www.trouw.nl/cultuur-media/zanger-robert-jan-stips-voelt-zich-soms-een-vreemde-in-zijn-eigen-huis-die-warme-band-met-het-gezin-vind-ik-lastig~b4985e0b/</guid>
      <pubDate>Fri, 26 Sep 2025 00:00:00 +0200</pubDate>
    </item>
    <item>
      <title><![CDATA[Journalist Peter Vandermeersch: ‘Mijn vader heeft me niets in de weg gelegd, maar ik voelde zijn teleurstelling’]]></title>
      <description><![CDATA[<p>I Gij zult de Here uw God aanbidden en Hem liefhebben met geheel uw hart, geheel uw ziel en met al uw krachten “Op mijn dertiende dacht ik er nog over missionaris te worden, maar eenmaal op de universiteit aanbeland, ging er een wereld van kunst en literatuur voor me open waardoor ik die religieuze dimensie niet langer nodig had. Laat ik het anders zeggen: mijn geloof in God is langzaamaan verdampt om plaats te maken voor een zeer groot geloof in mensen. Mensen kunnen het verschil maken.” II Gij zult de naam van de Here uw God niet zonder eerbied gebruiken “Er is nooit een echte geloofscrisis geweest. Ik heb geen behoefte om te provoceren of anderszins oneerbiedig te zijn. Sterker nog, ik ben zeer geïntrigeerd door monniken en nonnen, mensen die ooit het besluit namen afscheid te nemen van de wereld om een relatie aan te gaan met een hogere macht. Ik begrijp er nauwelijks iets van, maar ik vind die opoffering van een ongekende schoonheid. “God is uit mijn leven verdwenen, ik geloof niet in het hiernamaals, maar ik vind het wel een troostende gedachte dat je blijft bestaan zolang je door anderen wordt herinnerd. Dat is ook de tekst die op het bidprentje van mijn zus, Katrien, stond afgedrukt. Ze is op 15 augustus 1981, samen met haar lief, verongelukt. Tegen een boom gereden. Ze was negentien jaar oud. De week ervoor had ik haar nog gezien. “Het emotioneert me nog altijd om over haar te praten, maar het voelt tezelfdertijd goed te weten dat ze in onze herinnering voortleeft. Voor mijn moeder – als we het toch over de kracht van religie spreken – staat het onomstotelijk vast dat ze haar kind straks in de hemel terug gaat zien. Wie ben ik om haar tegen te willen spreken?” III Gij zult de dag des Heren heiligen “De dood van Katrien heeft me voortgestuwd: het leven kon immers zomaar afgelopen zijn. Die onrust is een pak minder geworden. Vroeger snelde ik van het een naar het ander. Dat was vermoeiend voor mezelf, maar ook voor mijn omgeving. Vijftien jaar geleden was ik altijd bezig met de krant van morgen. Je spreekt nu met de Peter Vandermeersch die over de derde helft van zijn leven nadenkt, die intens wil genieten van al de schoonheid die literatuur, kunst en muziek te bieden heeft. Het is een kwestie van tijd die opraakt, zeker, maar ik leer ook beter inzien wat er werkelijk toe doet.” IV Eer uw vader en uw moeder “Mijn vaders leuze voor mij was een uitspraak van de heren van Gruuthuse uit de vijftiende eeuw: ‘Plus est en vous’. Er zit méér in u. Toen ik een ventje van misschien veertien jaar oud was, legde hij een krantenknipsel op mijn werktafel waarin de hoofdredacteur van De Standaard had beschreven hoe de jeugd zich moest voorbereiden op het nemen van verantwoordelijkheid in het Vlaanderen van de toekomst. “Ik was een slim jongetje, voor mijn ouders was het: Petertje zal het goed doen. Peter gaat naar de universiteit! Ik ben altijd wat bang geweest om niet aan hun hoge verwachtingen te kunnen voldoen. Dat gevoel ben ik nooit kwijtgeraakt. Ben ik wel zo slim? Is het goed genoeg? “Toen ik besloot geschiedenis te gaan studeren, was mijn vader het daar helemaal niet mee eens. Dit keer belandde er een uitspraak van Henry Ford, die autofabrikant, op mijn werktafel: ‘History is bunk’. Onzin, dus. “Hij heeft me niets in de weg gelegd, maar ik voelde zijn teleurstelling en heb ook nooit rechtstreeks gehoord dat hij trots was op wat ik uiteindelijk heb bereikt. Het is mijn moeder die me vertelt hoe hij over me denkt. “Mijn moeder is van het knuffelen, het omarmen. Ze houdt van feesten, lekker eten en drinken. Mijn vader is ook lief, maar streng, wat gesloten, een echte West-Vlaming. Die twee zielen schuilen allebei in mij. “Het drama van 15 augustus 1981 heeft ons als familie heel dicht bij elkaar gebracht. Mijn vader is een zachtere man geworden. Krankzinnige gedachte: zou ik, als Katrien was blijven leven, toch verder van hem zijn afgedreven? “Ik heb me, net als mijn oudere zus en mijn jongere broer, lang beziggehouden met het verdriet van mijn ouders. Dat kwam op de eerste plaats. Als we bij elkaar zijn en mijn moeder ons op een rijtje ziet zitten, zegt ze iedere keer weer: ‘Hier ontbreekt er een.’ “Mijn vader wordt 93 in september en mijn moeder 91 in november. Het zijn mensen die in alle opzichten mooi oud zijn geworden. Ik heb vrienden wier ouders verbitterd zijn geraakt, of rechtser zijn geworden. Vroeger was alles beter! Mijn ouders blijven nieuwsgierig en betrokken, ze zijn geïnteresseerd in wat hun kinderen, kleinkinderen en achterkleinkinderen doen. “Ik ben in zekere zin nog steeds de jongen die zijn ouders trots wil maken. Ik zal niet zeggen dat het me niet interesseert wat recensenten over mijn boek zullen zeggen, maar het oordeel van mijn vader gaat toch het zwaarst wegen. Pas als mama belt en zegt: ‘Papa heeft het gelezen en hij vindt het goed’, zal ik tevreden zijn. Zo blijft het, hè? Ook als je 64 bent.” V Gij zult niet doden “In 1991 werd ik door De Standaard naar Koeweit gestuurd om daar verslag te doen van de Golfoorlog. We reden over de ‘Snelweg des Doods’, waar het terugtrekkende Irakese leger door Amerikaanse Apache-helikopters was beschoten. Overal zag ik lichamen. Een groot deel van de voertuigen stond nog in brand. Omdat er zoveel rommel op de weg lag, reden we vaak lek en moesten we steeds opnieuw van band of wiel wisselen. “Op een bepaalde middag – de derde of de vierde dag, geloof ik – was het enige geschikte wiel dat we konden vinden het wiel van een auto waaruit het lichaam van een Irakese soldaat hing. Hoe gruwelijk het allemaal was, drong toen niet echt tot me door. “We vlogen vrijdag naar huis en ’s maandags zat ik alweer op kantoor, achter mijn bureau. Er was niemand die zei: laten we even praten over wat je hebt gezien en meegemaakt. Kort daarna begonnen de nachtmerries die járenlang zouden aanhouden. Ik zag al de doden terug en vooral die ene man, die ineens zijn arm uitstak en me vastpakte. “En dan die vreselijke geur, de geur van de dood, die ik nooit meer ben kwijtgeraakt. “Het is waar, ik zei eerder een groot geloof in mensen te hebben. Ik zat laatst met een goed glas wijn naar het nieuws te kijken, toen ik me ineens heel ongemakkelijk begon te voelen. Daar stond mijn tv. Door het raam achter de tv zag ik de prachtige Ierse zee. En ondertussen vertelde een verslaggever dat er in Gaza nu al twintigduizend kinderen zijn vermoord. “Heel onhandig zette ik, een paar dagen later, net als de rest van mijn straat, een Palestijnse vlag op mijn terras. Mijn buurvrouw vroeg: ‘Denk jij dat er, vanwege die vlaggen van ons, ook maar één Gazaan minder wordt vermoord?’ Neen. Maar we kunnen niet stoppen met leven om wat daar gebeurt. Dus moeten we compartimenteren, solidariteit tonen én een goed glas wijn drinken, maar ook, ondanks alles: vasthouden aan de overtuiging dat de generaties die na ons komen het beter zullen doen.” VI Gij zult geen onkuisheid doen “We hebben gesproken over de schoonheid van religie, over de troost die het geloof kan bieden, maar als ik aan het instituut denk, aan al de vreselijke dingen die paters en nonnen uitspookten terwijl ze ons, op de katholieke jongensschool, wijsmaakten dat zo’n beetje alles wat we deden onkuis was, kan ik daar nog altijd boos om worden.” VII Gij zult niet stelen “Mijn grote ontgoocheling is dat de vooruitgangsgedachte waar ik heel lang in heb geloofd – de wereld zou mooier, vrediger en gelijkwaardiger worden – een halt lijkt te zijn toegeroepen. Of erger nog: dat we de laatste decennia zelfs in de tegenovergestelde richting lijken te bewegen. Racisme neemt toe, de verschillen tussen arm en rijk worden almaar groter. “Ik probeer geregeld mensen te steunen die het minder hebben, bijvoorbeeld door het geld dat ik verdien met de klussen naast mijn reguliere baan aan goede doelen te geven. Maar ja, wat is 1000 euro voor iemand die in een mooi huis aan de Ierse kust woont en ook nog een appartement in Antwerpen bezit? Tezelfdertijd: het zou te makkelijk zijn om helemaal niets te doen. Niets doen is geen optie.” VIII Gij zult tegen uw naaste niet vals getuigen “Nadat ik op mijn vijftiende voor de derde keer All the President’s Men (politieke thriller over het Watergate-schandaal, red.) in de bioscoop had gezien, wist ik het zeker: ik zou journalist worden. Ik was ervan overtuigd dat ik in die functie de wereld beter zou kunnen maken. “Met de ontwikkeling van AI is het, zowel in tekst als in beeld, steeds moeilijker te achterhalen wat de waarheid is. Daar is meer technische kennis voor nodig, plus het vermogen die kennis op de juiste manier te kunnen interpreteren. Nu politieke machthebbers zoals Trump sociale media gebruiken om hun publiek rechtstreeks te benaderen, is het werk van de journalist – als poortwachter, als waakhond van de democratische rechtsstaat – nóg belangrijker geworden. “We moeten de miljoenen volgers van Truth Social duidelijk maken dat Trump niet in z’n eentje vier oorlogen heeft beëindigd en dat de Democraten helemaal niet bezig zijn hem de Nobelprijs voor de Vrede te ontzeggen. We moeten laten zien dat er wel degelijk een klimaatcrisis is, dat we moeten stoppen met het boren naar olie en gas. Trump liegt. Omdat er voor hem aan de waarheid – minder consumeren, overgaan op schone energie, noem maar op – niet genoeg geld te verdienen is.” IX Gij zult geen onkuisheid begeren “Op de universiteit leerde ik mijn toenmalig lief kennen. We spraken af niet voor het huwelijk met elkaar naar bed te gaan, maar het gebeurde toch. Mieke werd zwanger. Nu ‘moesten’ we trouwen, andere oplossingen werden niet overwogen. We trouwden gewoon twee jaar eerder dan we van plan waren. Dus gaven we een feest. Mijn vader was zeer teleurgesteld in mij, zei meteen dat hij niet naar het feest zou komen. “Een week ervoor belde mijn moeder: ‘Papa komt toch. Misschien moet je hem even bedanken.’ Ik kwam thuis, ging naar mijn vader en zei: ‘Ik vind het echt geweldig dat je er toch bij wil zijn!’ Waarop hij, letterlijk, antwoordde: ‘Ik doe dit voor je moeder. Niet voor jou.’ “Na achttien jaar ben ik gescheiden. Misschien had het ook met mijn leeftijd te maken. Ik was eind dertig en dacht: is dit het dan? Voor de rest van mijn leven? Ons huwelijk was een leuke relatie geworden, met twee heel fijne kinderen, maar er moest toch meer zijn? “En toen kwam ik Francine tegen. Eerst in Parijs. Daar leerden we elkaar al goed kennen. Kort na mijn scheiding ben ik haar in Brussel – waar zij inmiddels als correspondent werkte en ik adjunct-hoofdredacteur van De Standaard was geworden – weer gaan opzoeken. “Mieke heeft zich tegen de scheiding verzet, ze was zo verdrietig dat ze me sindsdien nooit meer heeft willen zien. Ik heb haar pijn gedaan en voel me daar schuldig over. We hebben vele jaren geweldige dingen meegemaakt en ik had graag een goede relatie met haar willen hebben, maar ze wil geen contact meer en dat respecteer ik. “Het zou onrechtvaardig zijn die relaties met elkaar te vergelijken. Mieke en Francine zijn twee totaal verschillende vrouwen. Dat de relatie met Fran meer diepte heeft, komt waarschijnlijk ook doordat ik haar in een andere fase van mijn leven ben tegengekomen. Ik was achttien toen Mieke en ik een relatie kregen, bijna twintig jaar ouder toen Francine en ik samenkwamen. “Ik ben gulzig, een veelvraat, maar niet wat álles betreft. Ik heb veel vrienden, vriendinnen en relaties, maar Fran komt eerst. Haar liefde, ons samenzijn is vervullend. En ja, ik ben haar trouw. Maar als het anders was, zou ik je dat niet vertellen.” X Gij zult niet begeren wat uw naaste toebehoort “Er zijn veel dingen waar ik me schuldig aan maak, maar jaloezie hoort daar niet bij. Ik kan met een zekere vrolijkheid kijken naar mensen die iets hebben wat ik niet bezit. Het is voor mij natuurlijk wel makkelijk om niet jaloers te zijn: ik heb geen financiële zorgen, qua relaties zit ik goed en intellectueel gezien ervaar ik ook veel voldoening. Alles gaat voorspoedig. Eigenlijk ben ik gewoon een privileged bastard. “Dit moet ik je nog vertellen: ik ging laatst tomate-crevettes eten bij Den Artist, een brasserie hier in Antwerpen, bij mij om de hoek, toen er een wat oudere man naar me toekwam die me vroeg of ik meneer Vandermeersch was. Ik zeg: ‘Ja.’ Hij zegt: ‘Hugo.’ “Hugo! Het Was Hugo Soly, een vroegere prof van mij. We beginnen wat te babbelen, nemen afscheid, ik loop de straat uit en denk: dit is de beste prof die ik ooit heb gehad en dat moet ik hem nú gaan zeggen. Ik draaide me om, liep terug en vertelde Hugo hoe ik over hem dacht. ‘O,’ zegt hij, ‘dat vind ik toch zó mooi om te horen’ en begint te wenen. ‘Drink iets van me!” Ik bedankte hem, zei dat ik hem dit alleen had willen zeggen en vertrok. “Ik zou willen dat mij zoiets óók eens gaat overkomen – niet dat ik het daarom deed, hè, pas op – maar het lijkt me fijn te weten dat je gezien wordt, dat je in het leven van een ander van betekenis bent geweest.” Peter Vandermeersch (Torhout, België, 1961) was zowel hoofdredacteur van De Standaard als van NRC Handelsblad voor hij in 2022 CEO werd van de Ierse afdeling van Mediahuis. Vanaf 1 oktober wordt zijn nieuwe functie binnen het bedrijf ‘fellow journalistiek en samenleving’. Op 15 september verschijnt bij Borgerhoff &amp; Lamberigts Vandermeersch’ vuistdikke verhalenboek en naslagwerk Ierland, inclusief foto’s van de auteur. ‘Mijn reis naar de Westoever vond ik dood- en doodeng. De hel op aarde’ Lees hier alle artikelen over dit thema</p>]]></description>
      <guid>https://www.trouw.nl/verdieping/journalist-peter-vandermeersch-mijn-vader-heeft-me-niets-in-de-weg-gelegd-maar-ik-voelde-zijn-teleurstelling~bf334773/</guid>
      <pubDate>Fri, 12 Sep 2025 00:00:00 +0200</pubDate>
    </item>
    <item>
      <title><![CDATA[Activist Janice Deul ziet dat racisme in Nederland normaler wordt. ‘Alle racisten komen uit hun holen gekropen’]]></title>
      <description><![CDATA[<p>“Ooit – ’t is alweer een tijdje geleden, hoor – keek ik regelmatig naar Nederland Zingt, van de EO, gewoon, omdat ik ervan houd in een religieuze omgeving te verkeren. Het is rustgevend. Ik snap heel goed waarom mensen zich vasthouden aan een geloof. Als er dingen gebeuren waar je maar moeilijk grip op kunt krijgen, is het fijn om je over te kunnen geven aan iets wat buiten jezelf bestaat. “In deze turbulente tijden hebben gelovigen het in die zin misschien wel makkelijker dan mensen die geen religie aanhangen. En toch… nee. Ik ben katholiek gedoopt, maar ik kom nooit meer in de kerk. Ik geloof wel, maar niet zozeer in God. Ik geloof in mezelf en in de mensen om me heen. “Ons bestaan heeft geen nut; we zijn druppels in de oceaan van de eeuwigheid, maar nu we hier dan toch zijn, moeten we proberen het voor onszelf – en daarmee ook voor anderen – zo aangenaam mogelijk te maken. “Ik denk dat mijn eigen levensgeluk lange tijd voorop stond; ik had een overzichtelijk en zorgeloos bestaan. Ik schreef over fashion, ik was eindredacteur en verdiende heel aardig. Sinds 2016 – het jaar waarin ik op sociale media een campagne begon waarin ik aandacht vroeg voor het gebrek aan diversiteit op covers van modebladen – noem ik mezelf mode-activiste, maar inmiddels is cultuur daar bijgekomen. “Ik beschouw het aandacht vragen voor discriminatie en uitsluiting als mijn persoonlijke missie, maar dat ontslaat anderen niet van de plicht daar ook iets aan te doen.” “De directe aanleiding voor het schrijven van Kan ik nog thuis zijn in dit land (Ambo Anthos, 2025, AV) was een ontmoeting met twee redelijk jonge mensen van kleur die hard hadden moeten knokken om succesvol te zijn, maar sinds de verkiezingsoverwinning van extreemrechts ervoeren dat ze zichzelf nóg meer moesten bewijzen; alsof hun aanwezigheid alleen al om een soort rechtvaardiging vroeg. “We troffen elkaar tijdens de opening van de expo over Thomas J. Price, bekend van Moments Contained, voor het Centraal Station in Rotterdam. Er was veel kritiek gekomen op deze sculptuur: een jonge, zwarte vrouw op sneakers, ogenschijnlijk nonchalant, maar met de handen in haar zakken tot vuisten gebald. Waarom zouden we voor zo’n doorsnee zwarte persoon een standbeeld oprichten? “Volgens mij was dat precies wat Price wilde zeggen: je hoeft niets ‘bijzonders’ te doen om er gewoon te mogen zijn. Dat je er bent is al reden genoeg om geëerd, gevierd te worden. “Wat ons drieën, die avond in de Kunsthal Rotterdam, het meest zorgen baarde: dat er een klimaat was ontstaan waarin mensen openlijk hun afkeer uitspraken over het feit dat het een beeld van een zwarte vrouw was – terwijl de discussie over ‘zeehelden’, witte mannen die de wereld hebben veroverd en uitgebuit, alweer leek te zijn verstomd.” “Laatst was ik te gast bij Mieke van der Weij en Pieter van der Wielen (Nieuwsweekend, Omroep Max, 14 juni, AV) om te praten over mijn boek. Het was een mooi, open en prettig gesprek. Er werd goed geluisterd, ik drukte me zorgvuldig uit, maar toen er een fragment op Instagram werd gedeeld stroomden de lelijke reacties al snel binnen: vloeken, schelden, ordinaire schuttingwoorden, racistische, seksistische uitlatingen – er kwam geen einde aan. “Veel profielen waren afgeschermd natuurlijk, maar er zaten ook mensen tussen die gewoon in the open tekeergingen. Op een gegeven moment heb ik gevraagd of de mogelijkheid om online op het interview te reageren kon worden afgesloten. Niet per se voor mezelf, meer vanwege het algemene beeld: een zwarte vrouw, met daaronder die afschuwelijke verwensingen, het gemak waarmee al die lelijke woorden, sans gêne, worden gebruikt en herhaald; alsof het een vanzelfsprekende combinatie is. “Wat daar gebeurde zegt vooral iets over het huidige klimaat: racisme en xenofobie worden door politici – maar ook in de media – weer genormaliseerd. Alle racisten komen uit hun holen gekropen: het kan weer, het mag weer, ik ga gewoon ‘zeggen waar het op staat’.” “Doordat ik voor mijn werk zo vaak op pad ben, vind ik het steeds fijner om thuis te zijn. Gordijnen dicht, deur op slot. Onze voorbel is stuk en dat laten we lekker zo. “Tot rust komen doe ik door een filmpje te kijken, met mama te lunchen, een museum te bezoeken, of gewoon een beetje door de stad te lopen, maar ik zeg je eerlijk: mijn telefoon is altijd onder handbereik. Ik kan geen dag zonder mijn socials. Kijken wat er gebeurt, lezen hoe er wordt gereageerd op mijn posts. Ik wil eigenlijk weer vaker een boek lezen, net als vroeger. Ik zou mezelf op rantsoen moeten zetten, maar die socials zijn essentieel en mijn mails ontvang ik ook via de telefoon, dus ik móet – ja, oké, smoesjes, je hebt gelijk. Het kan allemaal een stuk minder. Daar ga ik mee beginnen. Morgen. Of zo.” “Mijn vader: erudiet, trots, zelfbewust, econoom, accountant, altijd hard gewerkt, twee avondstudies bij gedaan, dol op mama, beetje streng.  Wij, de kinderen, waren denk ik best makkelijk om op te voeden. We deden alles volgens het boekje. Zeker ik. “Er schiet me nu één rebelse daad te binnen, maar dat gebeurde niet eens opzettelijk: tijdens mijn studie Nederlands zat ik in een stoer meisjesdispuut dat regelmatig feestjes rond een bepaald thema organiseerde. Op de zogenaamde ‘ruimte’-avond werd op een gegeven moment spacecake geserveerd. Space, ruimte, logisch, dacht ik, en nam tot ieders verbazing een flinke plak. Ik rook of drink niet, dus iemand vroeg me of ik het wel zeker wist. “Huh? Ja, tuurlijk. Ik nam een hap, vond het niet zo lekker en kreeg toen te horen dat het rare smaakje door de hash kwam. Ik was helemaal van slag, dacht dat ik meteen verslaafd zou raken! Beetje wereldvreemd, mijn broers noemden me naïef, dat klopte misschien wel voor een deel, maar ik zie mezelf toch vooral als een positief persoon, goed van vertrouwen tot het tegendeel bewezen is. Ik ben oké, jij bent oké: dat heb ik altijd wel een lekkere plek gevonden om vandaan te vertrekken. Maar goed, terug naar mijn vader. “Hij is in 2008, op zijn 72ste, overleden. Ik vind het jammer, afschuwelijk, dat hij er niet meer is. Ben zo benieuwd wat hij zou zeggen over de dingen die ik nu doe. Trots, natuurlijk, hij was altijd trots op al zijn kinderen, maar ik denk ook dat hij misschien liever had gezien dat ik die energie had gestoken in een meer conventionele carrière dan de strijd tegen racisme en uitsluiting. “Mijn moeder was altijd behoorlijk uitgesproken. Ze maakte zich boos over het feit dat in het koor van Kinderen voor kinderen niet één zwart kind zat, bijvoorbeeld. Ze is achtentachtig inmiddels, heel assertief, vrijgevochten flamboyant, nog altijd gorgeous, super-ijdel, outgoing. Ik voelde me vroeger weleens opgelaten, bijvoorbeeld als ze in een bomvol winkelcentrum ineens keihard begon te zingen, of als ze op de markt in Alphen aan den Rijn, helemaal achteraan de rij ‘Ikke!’ riep als de groenteboer vroeg wie er aan de beurt was – een grap waar alleen hij en zij om konden lachen. “Ik moet bij haar vaak denken aan het verhaal van de kapotte koekjes.  Ik woonde met een paar meisjes in een studentenhuis. Eén van hen had een moeder die, als ze met de koektrommel rondging altijd zei: ‘Ik eet de kapotte koekjes wel’. Zo van: ik doe er niet toe. Let maar niet op mij. Zoiets zou mijn moeder nóóit doen! Ze regelde alles zelf, met veel humor, en niemand kwam ooit iets tekort. Mama heeft ons geleerd dat je als mens, en zeker als vrouw, die ruimte mag innemen. Daarin is ze voor mij een fantastisch voorbeeld. Nog altijd.” “Toen George Floyd op 25 mei 2020 voor het oog van de camera door een witte politieagent werd vermoord, kwam er wereldwijd een golf van solidariteit en protest op gang. Het kwartje is eindelijk gevallen, dacht ik. Nu gaan we ons samen sterk maken tegen politiegeweld, tegen racisme! “We zijn vijf jaar verder en ik kan niet anders dan concluderen dat black people wéér onderaan het prioriteitenlijstje zijn komen te staan. Het voelt toch een beetje alsof zwartheid z’n momentum heeft gehad. Daarom blijf ik daar aandacht voor vragen. Daarom schrijf ik erover. Daarom praat ik nu met jou, in de hoop dat ik mensen ertoe kan bewegen na te denken over racisme en ongelijkheid overal ter wereld, maar vooral ook hier in Nederland.” “Dit jaar zijn we zevenendertig jaar samen. We zijn allebei heel erg gesteld op onze vrijheid en dat werkt perfect. Ruimte! Voor een ander erbij? Hell to the no! Wat wij hebben is exclusief. Iemand die n’importe quoi voor, achter en naast je staat, iemand van wie je voor vijfhonderd procent op aan kunt. Dat is hij voor mij. En dat ben ik voor hem. We kunnen allebei heel erg van al Gods schepselen genieten, leuk contact hebben met mensen van allerlei pluimage maar het blijft bij een glimlach, een lach, een dolletje – meer niet. Ik heb gewoon de leukste man, dus er is helemaal geen verleiding. Dit is ‘m. Tot de dood ons scheidt.” “Dit klinkt misschien onaardig, maar weet je wat me gestolen kan worden? De mening van mensen met wie ik niks te maken heb, over mijn uiterlijk. Mijn mond te zwart, mijn oogleden te goud, mijn wenkbrauwen te evil en ga zo maar door. Als ik me keurig gedraag en niemand voor het hoofd stoot, is er helemaal geen reden om zo lelijk over me te doen. De persoonlijke aanvallen zijn nieuw voor mij: o, dus niet iedereen is enthousiast over hoe ik eruit zie of wat ik te zeggen heb, oké, maar daar is het me ook nooit om te doen geweest. Ik hoef niet per se door iedereen aardig gevonden te worden.” “Laatst zei iemand op de radio dat ik in een discussie over ongelijkheid een ‘onjuiste voorstelling van zaken’ gaf, maar de cijfers liggen er. We blijven dingen onderzoeken die we allang weten. “Ik kan een la met rapporten opentrekken waarmee mijn gelijk kan worden aangetoond: diversiteit en inclusie liggen over de hele linie onder vuur, de cultuursector wordt zwaarder belast, de lhbti+-gemeenschap wordt gemarginaliseerd, mensen van kleur worden stelselmatig opgevoerd als de veroorzakers van al de problemen waar we met z’n allen voor staan. “Die tendens is sinds de Tweede Kamerverkiezing van najaar 2023, waarbij de openlijk racistische PVV de grootste werd, alleen maar sterker geworden. Ik zou willen dat het allemaal gelogen was… “Ik heb een tijd behoorlijk in zak en as gezeten, ben gaan praten met cultuurmakers, denkers, heb bevestigd gekregen dat juist in verscheidenheid onze kracht ligt. Mijn boek begint somber, maar ik ben hoopvol geëindigd. Ik geloof nog altijd dat het mogelijk is een toekomst te creëren die recht doet aan iedereen. Daar zet ik me voor in. En ik laat mijn gemoedsrust niet bederven door mensen die tegen beter weten in blijven verkondigen dat ik leugens verkoop.” “De jeugd van tegenwoordig is helemaal niet te benijden. Geen geld, geen huis, studieschulden, klimaatcrisis, oorlogen overal en toch, toch kan ik jaloers zijn op jongeren die een heel leven voor zich hebben. Ik weet niet eens of ik er over tien jaar nog wel ben; er zijn nu al leeftijdgenoten die wegvallen. “Ik had ooit het idee dat ik jong en mooi zou sterven, lekker dramatisch, maar inmiddels kan ik me wel voorstellen dat ik behoorlijk oud zou kunnen worden. Ik denk niet dat ik een gezellig, oud vrouwtje zal zijn, eerder een kluizenaar, iemand die zich langzaam maar zeker heeft teruggetrokken uit de wereld. “Of ik die mooier achterlaat dan ik hem heb aangetroffen? Ik weet het niet. Het zijn toch minuscule druppels op een gloeiendhete plaat, het blijft gekrabbel van ons, hier op het ondermaanse, maar dat maakt me niet verdrietig of wanhopig. Ik blijf hoop houden. Positief. Wishful thinking misschien, maar toch: we zitten met elkaar in dit schuitje en moeten er gezamenlijk het beste van zien te maken.” Wie is Janice Deul? Janice Deul (Rotterdam, 1962) is stijljournalist, mode- en cultuuractivist en schrijver. Met haar inspiratieplatform Diversity Rules maakt ze zich sterk voor een inclusief en veilig cultuur- en mediaklimaat. In 2023 schreef ze Keti Koti. Waarom we de afschaffing van de slavernij moeten herdenken en vieren en onlangs verscheen Kan ik nog thuis zijn in dit land. Beide boeken worden uitgegeven door Ambo Anthos De interviewserie Tien Geboden gaat met vakantie en staat vanaf 16 augustus weer in de krant Lees hier alle artikelen over dit thema</p>]]></description>
      <guid>https://www.trouw.nl/cultuur-media/activist-janice-deul-ziet-dat-racisme-in-nederland-normaler-wordt-alle-racisten-komen-uit-hun-holen-gekropen~b6a0d82b/</guid>
      <pubDate>Fri, 4 Jul 2025 00:00:00 +0200</pubDate>
    </item>
    <item>
      <title><![CDATA[‘Oorlog, vrede en dan weer oorlog, dat vat het wel zo’n beetje samen’]]></title>
      <description><![CDATA[<p>I Gij zult geen andere goden voor mijn aangezicht hebben “In de brugklas van het Eerste Christelijk Lyceum in Haarlem kregen we biologieles van meneer Rupke die, vers van de Vrije Universiteit, meteen de hele evolutietheorie onderuit begon te halen. God had de wereld geschapen. En Darwin was een duivel. Er zaten veel Hervormde en Gereformeerde kinderen in mijn klas voor wie dat allemaal gesneden koek was, maar ze hadden al snel in de gaten dat ik zo’n beetje de enige ongelovige van het gezelschap was. Ik weet nog dat ze tegen me zeiden: ‘Er zijn verschillende soorten gelovigen, die passen allemaal onder het dak van Gods huis. Jij niet. Jij hoort er niet bij.’” Cv Pieter Waterdrinker (Haarlem, 1961) is schrijver en journalist. Hij vestigde zich in 1996 in Rusland, woonde afwisselend in Moskou en Sint-Petersburg maar is na de inval van Rusland in Oekraïne naar Frankrijk vertrokken. Onlangs verscheen zijn zeventiende roman ‘Céline’ bij uitgeverij Nijgh &amp; Van Ditmar. II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “De bewondering gaat altijd vooraf aan de eigen prestatie. Ik ben laat tot de literatuur gekomen… in het kort: er werd bij ons thuis niet gelezen, daar was ook helemaal geen tijd voor. Toen we met de vierde klas van de middelbare school naar een jeugdherberg in Blaricum gingen en iedereen na de opwinding van de eerste dag zich op de tweede dag in de slaapzaal terugtrok met een boek, dacht ik: hee, ja, dat kan ook! Er lagen alleen een paar bijbels, daar ben ik toen maar in gaan lezen en eenmaal thuis werd ik voor vijftien cent lid van het plaatselijke bibliotheekje waar ik drie boeken mocht uitkiezen. “Ik begon met Eerste liefde van Toergenjev. Ik voelde me meteen vertrouwd in de negentiende-eeuwse wereld vol Natascha’s, landgoederen en eindeloze sneeuwvelden. Vanaf dat moment ben ik alles gaan lezen, eerst de Russen, Tsjechov, Tolstoj maar ook Isaak Babel en Nabokov, Joseph Roth en later W. F. Hermans, Gerard Reve… Die schrijvers waren mijn afgoden. En een afgod impliceert afstand; ik moest een lange weg afleggen om ook tot zo’n prestatie te komen. Of je er in slaagt is een verhaal apart, maar ik geloof wel dat de moeite die ik, wij, onze generatie, er voor moest doen om iets te bereiken uiteindelijk ook meer heeft opgeleverd. “We zitten nu met de terreur van de alomtegenwoordige media, sociale media, waar de nadruk wordt gelegd op geld, seks en onmiddellijk succes. Er zijn altijd uitzonderingen, maar grosso modo viert het hedonisme hoogtij. Mooie jonge meiden die zich helemaal laten onder-tatoeëren, alsof ze niet geloven dat ze overmorgen oud en gerimpeld zijn. De mens is zijn eigen afgodsbeeld geworden. En wat gebeurde er ook al weer met het gouden kalf? Het werd kapotgeslagen. De tragiek van het menselijk bestaan is namelijk dat je ouder wordt, dat geliefden wegvallen, dat je wordt aangeraakt door het leven. En dat je uiteindelijk doodgaat.” III Gij zult de naam van de Here, uw God, niet ijdel gebruiken “Wie een ander aanvalt op zijn geloof is eigenlijk een verkrachter, omdat een geloof het meest intieme is dat een mens bezit. “Ik wil niemand beledigen, niet schofferen, maar daarbuiten lijkt het me meer dan geoorloofd je uit te spreken over bepaalde uitingen van al die verschillende religies. Over de kruistochten die vooral over veroveringen gingen, de gruwel van de inquisitie, de extremistische tak van de islam, maar ook: hoe het Gereformeerde geloof heel veel mensen gemaltraiteerd heeft. Lees de Nederlandse literatuur uit de jaren zestig, zeventig en tachtig er maar op na. “Dus ja, je mag alles zeggen, maar je bent geen knip voor de neus waard als je je niet eerst in die materie hebt verdiept.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Mijn familie had een hotelletje – eerder een soort pension – in Zandvoort. Zomerlust. Mijn vader stond in de keuken, mijn moeder deed de kamers en twee van mijn ooms stonden achter de bar. Ze werkten dertien, veertien uur per dag. Vanaf mijn tiende moest ik meehelpen, aardappelen schillen, schoonmaken, noem maar op. Er was altijd geldtekort, we gingen nooit op vakantie, ja: één keer per jaar met de trein naar een tante in Brabant. “Dat ik nog steeds zo hard werk, heeft deels met Zandvoort te maken. Ik heb nu mijn zeventiende boek geschreven. Hoe heb ik dat voor elkaar gekregen? Zeventien boeken! Maar goed, dat betekent in de praktijk niet dat alles steeds moest wijken voor de literatuur. Als iemand me vraagt of ik vanavond meega naar de kroeg zal ik altijd ja zeggen.” V Eer uw vader en uw moeder “Levens kunnen zo verschillend lopen. Ik had een vriend – een kennis, eigenlijk, iets jonger dan ik – met academisch geschoolde ouders die feesten hielden, aan vrije seks deden en zo, maar mijn vader en moeder, bij ons thuis… wij leefden in de jaren vijftig. Mijn vader werd in 1929 geboren, mijn moeder in 1928. De oorlog speelde altijd op de achtergrond mee. “Als zeventien-, achttienjarige kreeg mijn vader de keus: vechten in Indië of bij de koopvaardij gaan werken. Hij ging als koksmaatje aan boord, voer de hele wereld over, deed heel veel mensenkennis op, was ongelooflijk slim, maar ja, nooit gestudeerd, geen cent te makken en mijn moeder – die overigens keurig Nederlands sprak, een beetje zoals de koningin – was na twee jaar huishoudschool ook gaan werken. Dus zetten die twee zich, eenmaal getrouwd, volledig in voor het hotelletje. Van ’s ochtends vroeg tot ’s avonds laat. Nooit vrij gehad, geen luxe gekend. Maar nooit klagen hè? Dat deed die generatie niet. “Wat me nog het meest pijn doet is dat het harde werken hen fysiek ook zoveel heeft gekost. Mijn vader stierf op z’n 74ste aan darmkanker, mijn moeder kreeg twee jaar later een hersentumor en ging dood. “Ik hield zielsveel van die mensen maar ik heb… nu moet ik oppassen wat ik zeg, maar toch, ik heb altijd een soort medelijden met hen gevoeld. Dat ze zo weinig van het leven hebben kunnen genieten. Daar was ik me al heel jong van bewust. Ik zat op voetbal – vreselijk, maar doet er nu niet toe – en als we een uitwedstrijd hadden, werden we door de vader van één van de jongens gereden. Een auto! Hadden we niet. En zo’n man droeg dan ook nog een stoer jack, want hij was net op wintersportvakantie geweest. Het was een totaal andere wereld, eentje die ik mijn ouders ook zo had gegund. “Ik heb me één keer echt voor mijn vader geschaamd, maar al snel was het vooral schaamte voor het feit dat ik me had geschaamd… Er was een schoolfeest en mijn vader had aangeboden een koud buffet te maken. Iemand uit Aerdenhout kwam de schotels ophalen. Ik zie nog hoe mijn vader, in z’n vieze koksjasje, met die huzarensalade uit de keuken tevoorschijn kwam. Ik ging door de grond. “Het was ingewikkeld om van mijn jeugd te genieten. Toen ik naar Amsterdam ging, deed ik niet mee aan het studentenleven omdat ik het niet over mijn hart kon verkrijgen vrolijk mee te feesten terwijl ik wist hoe slecht het er thuis financieel aan toe ging. “Na mijn studie (Russisch, Frans en Nederlands Recht, AV) ging ik uiteindelijk als correspondent in Rusland werken. Nu kun je makkelijk contact met het thuisfront onderhouden, maar dat was in die tijd een stuk lastiger. En duurder. Ik voelde me schuldig dat ik er niet was toen ze ziek werden, na hun dood ben ik een tijd lang ronduit depressief geweest. Ik werd gek van verdriet. Een collega-schrijver – ik zal niet zeggen wie – vond dat ik me aanstelde en zei: ‘We gaan toch allemaal een keer dood?’ Zijn ouders woonden destijds in Zuid-Frankrijk en leven volgens mij nog steeds. Het mag allemaal, ik gun iedereen alle geluk van de wereld, maar het heeft wel even geduurd voordat ik die gevoelens van schuld en onrecht weer te boven was.” VI Gij zult niet doodslaan “Tsjechov was een knappe vent – nooit getrouwd, wel een hoerenloper maar daar scheef ‘ie ook gewoon over – en veel vrouwen waren verliefd op hem. Als arts had hij regelmatig patiëntes in zijn spreekkamer die hem de meest uiteenlopende vragen stelden. Eén van hen vroeg hem ooit hoe de oorlog – geen idee over welke oorlog het ging – zou eindigen. ‘Waarschijnlijk met de vrede’, antwoordde Tsjechov. “Dat vat het wel zo’n beetje samen: oorlog, vrede en dan weer oorlog. We denken in onze hoogmoed iedere keer weer dat grenzen niet langer geschonden zullen worden, maar de mens verandert niet en wat we anderen – of de wereld – aandoen, verandert ook niet. Normaal gesproken is dat een golfbeweging, maar er is wel iets nieuws bijgekomen. Technologie. Hitler had geen kernwapens. Als hij daar destijds wel de beschikking over had gehad, zou hij ze zeker gebruikt hebben. “En Poetin… ik weet het niet. Ik kan me voorstellen dat hij, als ‘ie in de knel komt te zitten, denkt: mijn leven is toch voorbij, en dat ‘ie dan, als zo’n schurk uit een James-Bondfilm, op de grote rode knop gaat drukken. Of wat denk je van die andere gek, Kim Jong-un, de dictator van Noord Korea? We staan machteloos tegenover dit soort krachten. Het klinkt misschien gek, en ik zeg dit niet om de lezers van Trouw te epateren, maar ik denk dat bidden kan helpen. Samenkomen. Gemeenschapszin. Het verbaast me in ieder geval niet dat de kerken volstromen zodra er ergens een oorlog uitbreekt.” VII Gij zult niet echtbreken “Laat ik het zo zeggen: ik ken geen man van mijn leeftijd die kan beweren dat hij zijn partner altijd trouw is geweest. Eigenlijk is het een klein affront dat je me vraagt of ik wel eens ben vreemd gegaan! Het menselijk bestaan heeft pieken en dalen. ’t Is toch evident dat een huwelijk niet vlekkeloos verloopt? Julia en ik zijn al heel lang samen. Nee, niks pragmatisme! Het is diepe liefde. En we voeren nooit een toneelstukje op. Ik heb het zo vaak meegemaakt: echtparen die elkaar de ene dag liefje, vlindertje, schatteboutje noemen en de volgende dag hun biezen pakken. Shakespeare zag het goed: All the world’s a stage; And all the men and women merely players.” VIII Gij zult niet stelen “Eén zakje zwart-op-wit, toen ik zeven jaar oud was. En ik wou dat ik kon zeggen: plus de harten van één miljoen mooie vrouwen. Maar dat is helaas niet het geval.” IX Gij zult geen valse getuigenissen spreken tegen uw naaste “In een verder prima bespreking van Céline in Het Parool (‘Oorlog of toch liefde?’ door Maarten Moll, 15 mei 2025, AV) stond één rare opmerking van de recensent. Hij vond het nobel dat ik over de oorlog in Oekraïne wilde schrijven maar vroeg zich af of een roman daar wel de ‘juiste, noodzakelijke vorm’ voor was. Dus Isaak Babel kon beter niet over de Pools-Russische oorlog schrijven? Vasili Grosmann, niet over Stalingrad? De roman is bij uitstek het vehikel om over deze gruwelijke gebeurtenissen te schrijven! “Maar Céline ís geen oorlogsroman, ik kan je niet vertellen of mijn boek een waarachtige afspiegeling van de oorlog tussen Rusland en Oekraïne is. Ik ben een schrijver uit het Westen die dingen van dichtbij heeft meegemaakt, ik was in Rusland, ik was in Oekraïne, ik ken de decors, ik ken de slachtoffers aan beide kanten, ik ken de gevluchten en de mensen die zijn achtergebleven. Ik kan beelden laten zien waar veel mensen geen weet van hebben. Wie Céline leest gaat mee in een achtbaan, van Terneuzen – waar Tolja, de hoofdpersoon is geboren – tot Moskou, Kiev en Parijs, waar je ziet gebeuren wat anderen niet hadden kunnen schrijven, simpelweg omdat ze niet hebben meegemaakt wat ik heb meegemaakt. En dan heb ik het niet over waarheid of leugen; het zijn beschrijvingen van wat ik zelf heb gehoord en gezien, het is een verslag van de tijd, een schets van wat oorlog bij mensen teweeg kan brengen.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Materieel gezien ben ik volstrekt tevreden en na tien, twaalf jaar hard werken kreeg ik ook erkenning in de literatuur. Ik besef dat het anders had kunnen lopen. Had ik Eerste liefde van Toergenjev niet gelezen dan zat er nu misschien een kroegbaas tegenover je. En ik weet, nu een zeker succes me dan toch is overkomen, hoe de hazen lopen in dat literaire wereldje. Als je daar iets over zegt, ben je weg. Dan ben je af. Daarom zal ik nooit een literaire prijs krijgen, maar ik  hóef hem niet eens meer. Het zou een ejaculatie zijn, als een heuveltje met een matig uitzicht. Mijn boeken worden gedrukt, ze worden vertaald en goed besproken. Ik kreeg prachtige recensies in The Guardian of The Times, hartstikke mooi, maar daarna moet ik gewoon weer door, altijd weer door, want ik heb bijna geen pensioen en doordat ik zo lang buiten Nederland heb gewoond krijg ik op mijn 67ste nog maar 210 euro AOW per maand… “Ik moet nog wel eens denken aan die tijd, toen ik als zeventienjarige Maarten Biesheuvel op de radio een verhaal hoorde voorlezen. Op de achtergrond hoorde je mensen lachen en werd er muziek gespeeld. Dáár wil ik bij horen, dacht ik, een leven in de literatuur. Wist ik veel dat het een kale, cynische, hypocriete kut-wereld was? Inmiddels weet ik waar ik voor moet kiezen: voor de schepping, zo mooi, zo fragiel, voor de schoonheid van het landschap, voor de liefde van onze drie poezen. Voor het leven zelf.” Meer Tien Geboden van Arjan Visser lezen? Een aantal bijzondere afleveringen vindt u hier. Lees hier alle artikelen over dit thema</p>]]></description>
      <guid>https://www.trouw.nl/verdieping/oorlog-vrede-en-dan-weer-oorlog-dat-vat-het-wel-zo-n-beetje-samen~b07b9929/</guid>
      <pubDate>Fri, 23 May 2025 00:00:00 +0200</pubDate>
    </item>
  </channel>
</rss>
