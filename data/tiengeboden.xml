<?xml version="1.0" encoding="utf-16"?>
<rss version="2.0">
  <channel>
    <title><![CDATA[Tien Geboden]]></title>
    <link>https://www.trouw.nl/dossier-tien-geboden</link>
    <description><![CDATA[Tien Geboden]]></description>
    <item>
      <title><![CDATA[Russisch journalist in ballingschap: ‘Proberen het verschil te maken is een goede remedie tegen de somberheid’]]></title>
      <description><![CDATA[<p>“God was nooit aanwezig in mijn leven. Ik groeide op in een intellectueel, Joods gezin. Tijdens mijn tienerjaren zorgden de door Gorbatsjov ingevoerde staatkundige en politieke hervormingen voor veel vrijheid in Rusland. Godsdienst werd legaal, een nieuwe mogelijkheid, een optie die ik wel wilde onderzoeken. Ik dacht erover na, ging af en toe naar een kerk, maar het was uiteindelijk te halfslachtig allemaal; eerder een mode-ding dan een oprechte behoefte. Ik geloof niet dat het goede doen van buitenaf kan worden opgelegd; zoiets moet van binnenuit komen.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Waar het verlangen naar bekendheid vandaan komt weet ik niet, maar ik wil best toegeven dat ik me er misschien ook wel iets minder mee bezig had kunnen houden. Aan de andere kant: is het niet al te menselijk? Iedereen wil toch beroemd worden? Bovendien is het gekoppeld aan mijn beroep: ik wil de allerbeste zijn in mijn vak, als journalist, programmamaker en presentator bij TV Rain en schrijver. Mijn boek over Boris Nemstov (een van de leidende personen binnen de Russische liberale oppositiepartij Unie van Rechtse Krachten, vermoord op 27 februari 2015, AV) moet het allerbeste boek zijn dat in 2022 is uitgebracht. “Ik plaats mezelf niet op een voetstuk, kijk op niemand neer, maar ik geloof wel dat ik in staat ben op een betrokken en interessante manier zaken te duiden. Dat is waar ik goed in ben: ik kan dingen uitleggen die eerder nog niet zo goed zijn uitgelegd.” III Gij zult de naam van de Here, uw God, niet ijdel gebruiken “De Russische taal heeft een schat aan vloeken en scheldwoorden waar ik vaak genoeg gebruik van maak, maar ik probeer dat wel op een esthetisch verantwoorde manier te doen. In een context. Zomaar iets roepen is oninteressant, betekenisloos. Ik vloek niet zo vaak, zeker niet in mijn werk, al kan ik wel emotioneel reageren. Dat is mijn zwakte. Als ik een interview in mijn hoofd nog eens afspeel, denk ik: ja, dáár, op dat moment had je moeten stoppen! Laat je niet zo meeslepen, geef gewoon rustig antwoord. Je denkt beter als je kalm blijft.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Mijn Joodse identiteit is op allerlei manieren belangrijk voor mij, maar niet in een religieus opzicht. Ik houd me niet aan de sabbat, ga nooit naar de synagoge en het lukt me nauwelijks al die feestdagen uit elkaar te houden. Ik zou liever zien dat mijn bloed geen rol speelt – ik ben een mens, een wereldburger – en toch hoor ik op een of andere manier bij één specifieke groep. Daar word ik al van jongs af aan mee geconfronteerd. Onder elke journalistieke bijdrage die ik online zet, komt wel een paar keer in de comments te staan: ‘Fishman? O, dus je bent een Jood! Hoe kan je dan dit? Of dan zal je wel dat.’ Vaak ook antisemitische opmerkingen, maar die deden me tot nu toe niet zoveel. Door de terroristische aanval van Hamas op 7 oktober 2023 is er veel aan het verschuiven. Ik ging me afvragen wat het betekent om Joods te zijn. “Na het vertrek uit Rusland – voordat we naar Nederland kwamen – hebben we nog een paar maanden in Israël gewoond. In principe ben ik sterk pro-Israël. Ik zal niet zeggen dat ik door de geschiedenis geobsedeerd ben, maar ik heb wel alles over de Holocaust gelezen en hier, in Amsterdam, ben ik meteen begonnen met research doen naar de stolpersteine (messing gedenksteentjes, geplaatst in de stoep van de laatste vrij gekozen woning van slachtoffers van de Tweede Wereldoorlog, AV): wie waren deze mensen, waar en wanneer werden ze vermoord – ik móet het allemaal uitpluizen. En waarom? Omdat ik een Jood ben. Omdat mijn verhaal deel uitmaakt van de Joodse geschiedenis. “Na die duivelse aanval van Hamas sloeg er een golf van antisemitisme over Europa waardoor die ene vraag weer actueel werd: waar moeten Joden wonen? Waar moeten ze heen? Waar moet ík heen? Kennelijk behoor ik – in overdrachtelijke zin, want ik ben een Rus in de eerste plaats – tot een volk dat door de rest van de wereld wordt gedwongen voor altijd thuisloos te zijn. Ja, natuurlijk, jouw vraag is terecht: waar moeten de Palestijnen heen? Ik heb erg veel reserves over het handelen van de staat Israël, nu en eerder in de geschiedenis: je kunt geen gezonde maatschappij bouwen zolang het ene volk het andere volk onderdrukt. Aan de andere kant: om zijn eigen veiligheid te waarborgen móest Israël Gaza en de Westbank ‘controleren’. Het land heeft wel degelijk, jarenlang, naar een vredige oplossing gezocht maar niet één Palestijnse leider leek bereid met welk voorstel dan ook akkoord te gaan. Het is dus niet alleen Israëls fout dat de tweestatenoplossing er nog niet is gekomen. En toch is dat volgens mij nog altijd de enige optie om uit deze eeuwige crisis te geraken.” V Eer uw vader en uw moeder “Mijn ouders zijn gescheiden toen ik vijf was. Ze woonden niet meer samen, maar bleven goed bevriend. In de zomer van 1989, ik was zestien jaar, belandde mijn vader in het ziekenhuis. Hij was niet levensbedreigend ziek, maar de verzorging was slecht en uiteindelijk werd een longontsteking hem fataal. Hij was pas 44. Ik was in shock. Toen Navalny op 16 februari stierf, moest ik ook denken aan Zahar, zijn zestienjarige zoon, en aan wat hij de komende tijd zou moeten doormaken. De omstandigheden zijn totaal verschillend, maar ik weet precies hoe het voelt om op jonge leeftijd een van je ouders te moeten verliezen. De laatste keer dat ik mijn vader heb gezien, zijn dode lichaam, de begrafenis – ik kan het allemaal zo weer voor de geest halen. Het missen is minder geworden, maar mijn vader maakt op een of andere manier nog altijd deel uit van mijn leven. Ik droom regelmatig over hem. En ik zie hem als ik in de spiegel kijk; we lijken, fysiek, heel erg op elkaar. “Gelukkig heb ik nóg een vader, mijn stiefvader, die een belangrijke rol in mijn leven speelt. Voor de oorlog woonden we in dezelfde buurt, we kwamen soms wel meerdere keren per dag bij elkaar over de vloer. Na het uitbreken van de oorlog is de familie volledig uit elkaar geslagen. Mijn moeder, mijn stiefvader en mijn jongere zus zijn naar Tbilisi verhuisd, maar ik sta op een of andere lijst waardoor ik Georgië niet in mag, dus kunnen we elkaar maar eens in de zoveel maanden zien. We missen elkaar. Ik voel me vaak eenzaam, maar ja, dit is de nieuwe realiteit. Ze denken erover naar Europa te verhuizen waardoor we elkaar makkelijker kunnen opzoeken. Hopelijk komt er in die zin snel een verbetering van de situatie. “Ik voelde me de eerste maanden hier in Nederland nogal verloren. Mijn vriendin, Julia, had daar niet zoveel last van, ze leek haar draai wel snel te vinden. Bij mij zakte de onrust toen duidelijk werd dat het mogelijk was, onder deze nieuwe omstandigheden, min of meer hetzelfde te blijven doen: duiding geven aan het nieuws, informatie verstrekken, over de oorlog praten. Ik weet niet hoe groot het effect van mijn inspanningen is, maar proberen het verschil te maken is wel een goede remedie tegen de somberheid.” VI Gij zult niet doodslaan “Het zou een ongelooflijk, onvoorstelbaar toeval zijn, maar zelfs als bewezen kan worden dat Navalny onwel werd tijdens een wandeling en een natuurlijke dood is gestorven, zal ik blijven zeggen dat hij door Poetin is vermoord. Navalny stierf in de gevangenis, na een moordaanslag, na lastiggevallen en gemarteld te zijn; hij  was Poetins slachtoffer. Hoe dan ook. “Ik heb Navalny goed gekend, we correspondeerden en discussieerden over de meest uiteenlopende onderwerpen. De eerste twee weken na zijn dood waren verschrikkelijk. Ik had nooit gedacht dat ik er zó door van slag zou zijn. Zo’n groot verlies – ik kan er nog steeds om huilen. “Het klinkt misschien gek, maar zijn dood kwam onverwacht. Ik had uit de berichten van mensen uit zijn omgeving begrepen dat de condities in zijn nieuwe gevangenis, de Siberische strafkolonie, beter waren. Ik was opgelucht dat hij voornamelijk tegen de kou zou moeten vechten. Ver weg, afgesneden van de buitenwereld, gewone communicatie was onmogelijk, maar Navalny blééf optimistisch. Altijd. Ik dacht dat hij een gevangene zou blijven tot Poetin afgezet of uit de weg geruimd zou worden. Ik dacht echt dat hij het allemaal zou overleven.” VII Gij zult niet echtbreken “Dit gebod zou ik graag in een breder verband zien, want of ik trouw ben aan mijn partner gaat niemand iets aan. We leven samen zoals we samen willen leven. Misschien maakt het ons wel gelukkig af en toe met een ander te zijn – dat ís niet zo, maar ik kan me voorstellen dat anderen die keuze wel maken. In die zin is dit gebod totaal verjaard en strookt het op geen enkele manier met de liberale ideeën die ik heb over relaties, familie of het leven in het algemeen. “Als we verder dan het zogenaamde overspel kunnen kijken, dan zou ik trouw, loyaliteit, wel een goed concept willen noemen. Dat ik een keer gescheiden ben, heeft daar niets mee te maken; soms komt er een einde aan een relatie – dat heeft met veel meer dingen te maken dan ik hier, in een paar regels, kan uitleggen. Belangrijker is dat we nog altijd goed bevriend zijn, we steunen elkaar door en door, we hebben twee dochters van wie we allebei evenveel houden. Ik bedoel: ik ken haar al 25 jaar, dus ze zal altijd een deel van mijn leven blijven. “Met mijn huidige partner, Julia, heb ik een relatie die dieper gaat dan vriendschap. We zijn samen uit Rusland vertrokken, we delen het leven, we delen ideeën, we doen hetzelfde werk, we delen dezelfde bestemming. Ik kan me niet voorstellen hoe ik alleen, zonder haar, in ballingschap zou moeten leven. Misschien is dat, in deze situatie, wel van het allergrootste belang: met iemand samen te zijn op wie ik kan bouwen, iemand die ik volledig kan vertrouwen. Wat er ook gebeurt.” VIII Gij zult niet stelen “Het Russische volk is door Poetin beroofd van de mogelijkheid op een waardige manier deel uit te maken van de samenleving. Je verzetten tegen zijn regime is gevaarlijk, zeker, maar ik denk ook dat niet veel mensen in opstand komen omdat ze het idee hebben dat ze toch weinig aan hun situatie kunnen veranderen. Dat geldt ook voor die zogenaamde steun van burgers voor Poetins oorlog: het is geen steun, maar onmacht. Ze moeten zich aanpassen want ze zijn hulpeloos. “Daar gaat een lange geschiedenis van onderdrukking aan vooraf. Zo geloof ik dat de impact van Stalins dictatuur nog altijd niet is uitgewerkt. Er is een moment in de tijd geweest – begin jaren negentig – waarop het ontstaan van een vrije natie van verantwoordelijke individuen mogelijk leek, maar de Russische elite heeft gefaald daarvoor de juiste stappen te zetten. In plaats van instituties op te bouwen, en burgers daarin te betrekken, kozen ze voor eigen belang, voor macht en geld. En over de toekomst van het land werd al helemaal niet nagedacht. “Een samenhangend geheel van sociale handelingen kan ervoor zorgen dat een natie moeilijke tijden weet te overleven. Kijk maar naar de Verenigde Staten, waar ze vier jaar Trump – maar vooral: de periode erna, toen hij de verkiezingen had verloren – wisten te overleven. Zoiets kan alleen als je sterke instituties hebt, instituties die om duidelijke redenen in Rusland nooit bestonden. Onder Poetin is de situatie nóg ingewikkelder geworden. Als hij ooit van het toneel verdwijnt, is er geen beginpunt om op terug te vallen. De toekomst is donker. Niemand weet welke kant we op zullen gaan.” IX Gij zult geen valse getuigenissen spreken tegen uw naaste “Voor leugenaar te worden uitgemaakt is nog het minste van mijn problemen. Ik ben sowieso eerder een onderzoeker dan opiniemaker, of een journalist die op zoek is naar scoops. Ik probeer te begrijpen wat er gaande is en dat wat ik hoor en zie in een bredere context te plaatsen. Dat ik ben gelabeld als ‘buitenlands agent’ en bij een terugkeer naar Moskou onmiddellijk zal worden gearresteerd, geeft al aan dat mijn analyses er niet ver naast kunnen zitten. Kennelijk vertel ik een waarheid die niet gehoord mag worden.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Natuurlijk ben ik weleens jaloers op het succes van een ander – dat had ik moeten zijn! – maar daar kan ik goed mee omgaan. Eigenlijk zou ik veel gelukkiger moeten zijn dan ik me nu voel. Ik woon op een fijne plek, doe werk waar ik goed in ben en mijn familie bevindt zich niet eens zo heel ver van me vandaan. Er zijn nog zoveel deuren die ik open kan doen, zoveel dingen waar ik van kan genieten. “Ik help er niemand mee – mezelf al helemaal niet – door alleen maar somber te blijven. Om een beetje in de sfeer van dit interview te blijven: ik zie het als een grote zonde dat ik niet genoeg mijn best doe de teleurstelling te bestrijden. Want dat is uiteindelijk het doel van ons bestaan: gelukkig te zijn. Niemand wordt vanzelf gelukkig, je moet ervoor zorgen dat het gebeurt. Niet blijven hangen in het verleden. Onze levens zijn hier, nu. Rusland is het onderwerp waar we over praten –  dat is wat ik doe, een deel van mijn leven –  maar dan hebben we het over het huidige Rusland, onder Poetin, niet het Rusland dat mogelijk nog gaat komen. Niet het Rusland waar ik ooit weer naar terug zal keren.” Michail Fishman (Moskou, 1972) is journalist, schrijver en televisiepresentator. Na een lange carrière bij radiozenders, kranten en tijdschriften kwam hij terecht bij TV Rain, een onafhankelijke Russische nieuwszender die in de zomer van 2021 ‘buitenlands agent’ werd genoemd en een week na het uitbreken van de oorlog in Oekraïne op zwart ging. Fishman vertrok samen met zijn vrouw, journaliste Julia Taratuta, naar Amsterdam waarvandaan ze hun werkzaamheden voor TV Rain sindsdien voortzetten. Pepijn Lanen: ‘Als je op je bezit blijft zitten, steel je van de mensen die niks
hebben’ Actrice Dilan Yurdakul blijft een rauw randje houden. ‘Het is goed als mensen zich afzetten’ Joop van den Ende: ‘Wat moest ik in die theaterwereld, een wereld van zonde en verderf?’</p>]]></description>
      <guid>https://www.trouw.nl/cultuur-media/russisch-journalist-in-ballingschap-proberen-het-verschil-te-maken-is-een-goede-remedie-tegen-de-somberheid~ba2f6563/</guid>
      <pubDate>Fri, 15 Mar 2024 00:00:00 +01:00</pubDate>
    </item>
    <item>
      <title><![CDATA[Broeder Dieleman: Waarom moeten mijn kinderen mij eren? Wat is dat voor weirde, opgefokte shit?]]></title>
      <description><![CDATA[<p>I Gij zult geen andere goden voor mijn aangezicht hebben “Wie God is? Poeh… De oorsprong? Die ene? Het alles omvattende? Het grote geheel? Ik schaam me er altijd een beetje voor God te definiëren. Daar is tot nu toe alleen maar gedonder van gekomen.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Voor Gergemmers (leden van de Gereformeerde Gemeente, red.) was voetbal een grote afgod. ‘Koning Sport’ werd -ie genoemd. Wij, van de vrijgemaakte-gereformeerde kerk in Axel mochten wél voetballen en cafébezoek was in het bourgondische Zeeuws Vlaanderen ook niet uit den boze. Voor ons was de zondagrust belangrijk – niet naar het zwembad, niet buiten spelen – maar als puber had ik er vooral last van dat je geen seks mocht hebben voor het huwelijk. Ik vond het moeilijk me daaraan te houden, zondigde en kwam vervolgens met mezelf in conflict. Ik heb al die verhalen, over het branden in de hel en zo, altijd serieus genomen. Tonnie -Broeder- Dieleman (Axel, 1976) is liedjesschrijver, muzikant, verhalenverteller en prentenknipper. Hij maakte zes cd’s waaronder het vorig jaar verschenen Oh Mijn Ziel. Hij werkt voor uitgeverij Lebowski aan een boek over de Zeeuwse volkskunstenaar Jan Huijszoon (1798-1870) alias Jan de Prentenknipper. Depressies hebben met meerdere factoren te maken, maar die hele dogmatische bende van de kerk uit mijn jeugd, heeft er zeker een grote rol in gespeeld. Aleid Schilder (schrijfster en therapeute, in 2014 op 65-jarige leeftijd overleden, red.), de vrijgemaakte heldin, schreef daar een belangrijk boek over: Hulpeloos maar schuldig: het verband tussen een gereformeerde paradox en depressie. Je leert dat je schuldig bent, in zonde geboren en ontvangen, maar ook dat je er helemaal niks aan kunt doen. Daar ben ik in mijn hoofd weleens van in de war geraakt.” III Gij zult de naam van de Here, uw God, niet ijdel gebruiken “Mijn zus zei laatst: ‘Als we het over de kerk of over het geloof hebben, ga je altijd vloeken.’ Dat klopt. Ik vloek echt veel. Dat komt waarschijnlijk doordat ze me hebben aangeleerd dat dát het allerergste is wat je kunt doen. Terwijl het maar woorden zijn. Het échte ijdel gebruik gebeurt bijvoorbeeld door mensen van de ChristenUnie die de afgelopen vier jaar deel hebben uitgemaakt van een regering die ervoor verantwoordelijk is dat mensen er nóg slechter aan toe zijn. “Als je vluchtingen geen onderdak biedt, wegstuurt en laat opvangen in buitenlandse kampen, dan ben je ten opzichte van Christus in gebreke. En dat voor een partij die zich erop laat voorstaan uit Zijn naam te handelen! Jezus zegt in Mattheüs: ‘velen zullen te dien dage tot Mij zeggen: Here, Here, hebben wij niet in uw naam geprofeteerd en in uw naam boze geesten uitgedreven en in uw naam vele krachten gedaan? En dan zal Ik hun openlijk zeggen: Ik heb u nooit gekend; gaat weg van Mij, gij werkers der wetteloosheid.’ Je zou dus, met de Bijbel in de hand, kunnen onderbouwen dat de mensen van de ChristenUnie die deel hebben uitgemaakt van deze hardvochtige regering, uiteindelijk het koninkrijk Gods niet binnen zullen mogen gaan.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Hier heb ik mijn geloof waarschijnlijk voorgoed verloren. We hadden een jongelingsvereniging die elke zondag bij elkaar kwam om over allerlei dingen te praten – superleuk, ben zelfs nog een tijdje voorzitter geweest – maar op één zo’n avond kwamen er mensen van de kerk praten over zondagsrust en waarom er op die dag niet gewerkt mocht worden. Ik vroeg: maar hoe zit het dan met de Dow? (Dow Chemical, een complex van chemische fabrieken, ten westen van Terneuzen, red.). Daar werd een uitzondering voor gemaakt, zeiden ze, omdat het een aantal dagen duurde om een fabriek weer op te starten. “Aha, dus zo eenduidig was de leer dus kennelijk niet. En wat gezegd wordt is ook niet per se waar… Toen kwam ik erachter dat de SGP er alles aan heeft gedaan om Dow naar onze provincie te halen, met andere woorden: het zijn de Staatkundig Gereformeerden zélf die in Zeeuws Vlaanderen een van de grootste zondagsrustverstoringen ooit mogelijk hebben gemaakt.” V Eer uw vader en uw moeder “Opdat uw dagen verlengd worden in het land dat de Here, uw God, u geven zal… tja. Ik ben het wel met Maarten ’t Hart eens, die schreef dat het veel belangrijker is dat ouders hun kinderen eren. Waarom moeten mijn kinderen mij eren? Wat is dat voor weirde, opgefokte shit? Mijn dochter zou zeggen: ‘Dat is het patriarchaat!’ Ik ben, denk ik, een goede vader doordat ik me kwetsbaar opstel, niet doe alsof ik de waarheid in pacht heb en – ook heel belangrijk – op tijd gestopt ben met opvoeden. “Ik ben heel lang bang geweest dat ik op mijn eigen vader zou gaan lijken. Hij was heel gesloten, depressief, kwam uit de Gereformeerde Gemeente en… meer kan ik je eigenlijk niet over hem vertellen. We woonden in hetzelfde huis, maar we communiceerden nauwelijks met elkaar. Toen ik achttien was, kreeg hij een hersenbloeding waardoor het contact nog minder werd. “Met mijn moeder had ik wel een zeer hechte band. Met haar kon ik praten over religie, over hoe je als mens moest proberen in het leven te staan. Door mijn vaders handicap was ik, qua conversatie, de man in huis. “Ze overleed in 2004, op haar 56ste, aan kanker. Ik ben er jaren door van slag geweest… Ik móest iets doen met die rouw anders was ik helemaal gek geworden. Al de liedjes op mijn debuutalbum (Alles is ijdelheid, uit 2012, red.) gaan over haar. Moeder en muziek zijn voorgoed aan elkaar gelinkt. Op die manier zal ze altijd bij me blijven. Het is nu twintig jaar geleden. ik kan er nog steeds niet goed van worden als ik er bij stilsta dat ze er niet meer is. “Mijn vader is vijf jaar geleden overleden. Mijn zussen hebben al die jaren voor hem gezorgd. Zij hebben hem wél geëerd, maar ik… het is best treurig te moeten constateren dat ik hem eigenlijk nooit heb leren kennen.” VI Gij zult niet doodslaan “Vroeger ging ik mee uit jagen. Een aangeschoten haas moesten we doodslaan. Eén flinke klap, achterin de nek. Dat moet je wel zo, met gespreide vingers, doen want als je ze gesloten houdt, breek je je hand. Ik heb ook kippen geslacht. Dat ging met zo’n soort takkenschaar… Ik vind dat je als vleeseter ook zelf een dier moet kunnen doden. Waarom je dieren wél en mensen niet mag dood mag maken? Het zal de cultuur zijn, misschien? Het was toen de normaalste zaak van de wereld, maar ik ga ook mee met de maatschappelijke veranderingen; ik eet steeds vaker vegetarisch omdat ik grote morele bezwaren heb tegen de bio-industrie en de manier waarop ons voedsel wordt geproduceerd. “Even voor de duidelijkheid: ik heb nog nooit een mens gedood. Ja, toen mijn moeder op sterven lag, heb ik wel een paar keer extra op het morfinepompje gedrukt. Ik weet niet of jij weleens iemand in doodsnood hebt horen kermen? Nou, ik wel… Het was overal in huis te horen, echt vreselijk. Later bleek dat pompje overigens stuk te zijn, maar dat doet niets af aan het principe: Ik vind dat mensen die ondraaglijk lijden uit hun lijden verlost moeten kunnen worden.” VII Gij zult niet echtbreken “Ik ben gescheiden. Wat moet ik er verder over zeggen? Ik ga hier niet met jou mijn huwelijk zitten evalueren, ’t komt allemaal in de krant en wie is daar bij gebaat? Het gaat niemand iets aan hoe ik mijn liefdesleven heb ingericht, maar ik kan je wel vertellen dat ik een trouw persoon ben. Als vrienden een beroep op me doen, ben ik er voor ze. “Vriendschap is ook verkering, met dezelfde gevoeligheden die erbij horen. Een tijdje geleden heb ik gebroken met één van mijn vrienden en dat vond ik heel erg heftig om te doen. De relatie was ongezond geworden, destructief; we raakten zo verstrikt in negatieve gevoelens dat er geen communicatie meer mogelijk was. Het is me niet gelukt over mijn eigen schaduw heen te springen, mijn gekwetstheid te boven te komen. Uiteindelijk zijn mijn kinderen, mijn partner en mijn werk belangrijker. Dat moet allemaal in orde zijn, anders overleef ik het niet… Nu we er zo over praten, voel ik het weer, weet je dat? Zo’n break-up is net zo pijnlijk als de scheiding van iemand met wie je het bed hebt gedeeld.” VIII Gij zult niet stelen “Als puber heb ik veel gestolen. Dat hoorde niet alleen bij de leeftijd – het opzoeken van spanning – maar het was net zo goed een verzet tegen de regels. Van het geloof mocht er héél veel niet en stelen was daar een eenvoudig, helder voorbeeld van. Later, als volwassene, ben ik uit pure recalcitrantie dingetjes uit de kerk gaan jatten, nee, niet uit de collectezak, maar lepeltjes en zo. Als het van God is, is het van iedereen. Dus ook van mij. Dat vind ik nog steeds een mooie gedachte trouwens. “Ik ben zelf ook niet zuinig, integendeel zelfs: ik ben erg gul en geef helemaal niet om bezit. Op maatschappelijk vlak vind ik dat iedereen die honger heeft of weinig geld bij de supermarkt voedsel mag stelen. Dat is geen zonde, maar een anarchistische daad tegen een kapitalistisch systeem dat vooral goed uitpakt voor bedrijven die miljoenen winst maken over de ruggen van mensen die niks bezitten.” IX Gij zult geen valse getuigenissen spreken tegen uw naaste “Valse getuigenis spreken, dat is een daad; het willens en wetens iemand in een kwaad daglicht zetten. Zoiets zal ik niet snel doen. Behalve als mijn valse getuigenis de ander ten goede komt. Laatst werd hier in de straat ergens ingebroken. Ik zag wel iets gebeuren, maar heb niets gezegd tegen de agent die buurtonderzoek kwam doen. Zo’n agent is misschien nog wel te vertrouwen, maar het hele apparaat is dat niet. Ik heb te veel slechte ervaringen met de politie gehad om daar nog enig vertrouwen in te stellen. “Een beetje liegen, dat is eigenlijk wel prima, zeker als een verhaal er beter door wordt. Ik heb tijdens ons gesprek waarschijnlijk dingen aangedikt of afgezwakt. Niet dat ik mezelf ophemel – mijn geheugen is redelijk in check – maar een verhaal mag best een beetje smeuïg zijn. En wat is waar? Als ik straks jouw verslag van dit interview lees, zal ik waarschijnlijk ook denken: het klopt wel ongeveer, maar heb ik dat écht op die manier gezegd? “Waar ik heel slecht tegen kan, dat zijn de overduidelijke en schaamteloze leugens van politici. Ze liegen volle bak, aan de lopende band. Niet voor het entertainment, maar puur uit eigen belang. Meer macht, meer geld. Dat vind ik oprecht evil en door al dat gedraai en gekonkel is de informatie die tot ons komt volledig onbetrouwbaar geworden. “Ik begrijp wel waarom mensen zich terugtrekken; ik lees zelf ook al lang geen kranten meer. Ik krijg het nieuws op een of andere manier wel mee hoor, maar ik ben een gevoelig iemand en er komt gewoon te veel op me af waar ik geen enkele controle over heb. Ik probeer, met al mijn gebreken, het goede te doen in mijn leven en de onzin die vanuit politiek Den Haag over me wordt uitgestort helpt me daar helemaal niet bij.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Als ik andere muzikanten bezig zie, denk ik weleens: misschien zou ik ook meer moeten doen. Het is vooral een druk van buitenaf, alsof het zo hoort, maar ik wil helemaal niet op tv, ik heb niks met beroemdheid. Ik ben heel tevreden met hoe het nu gaat. Mijn werk is origineel, compromisloos, volledig eigenzinnig. Op wie zou ik jaloers moeten zijn? Als je me tien jaar geleden had ik gezegd dat ik dit nu zou doen, dan had ik je niet geloofd. “Ik heb geen idee waar ik zal geraken. Zolang ik mijn obsessies volg – dat zou je ook God kunnen noemen; als er iets in je spreekt waar je gewoon naar blijft luisteren – kom ik vanzelf ergens terecht. Bijvoorbeeld in een uitverkocht Paradiso, op het podium naast Bonnie Prince Billy, één van mijn muzikale helden. Dat is, als we het over mijn carrière hebben, zeker een hoogtepunt, maar op zichzelf niet het belangrijkst. Als ik over Zeeuws Vlaamse spookverhalen vertel, wijs ik naar  Johan de Vries (fotograaf, schrijver en folklorist, 1896-1989,red.) die ze ooit voor ons verzamelde. “Ik hou vooral van de samenwerking, samen musiceren, samen een verhaal vertellen. Dat lijkt tegenstrijdig want als kunstenaar wil je je ook onderscheiden. Ik heb lang gedacht dat wat ik deed egoïstisch was, maar ik weet nu dat ik ernaast zat: het hyperindividuele volgen van mijn obsessies, doe ik uiteindelijk ten behoeve van alle schepselen, van het grotere geheel.” Russisch journalist in ballingschap: ‘Proberen het verschil te maken is een goede remedie tegen de somberheid’ Pepijn Lanen: ‘Als je op je bezit blijft zitten, steel je van de mensen die niks
hebben’ Actrice Dilan Yurdakul blijft een rauw randje houden. ‘Het is goed als mensen zich afzetten’</p>]]></description>
      <guid>https://www.trouw.nl/verdieping/broeder-dieleman-waarom-moeten-mijn-kinderen-mij-eren-wat-is-dat-voor-weirde-opgefokte-shit~bdfa033c/</guid>
      <pubDate>Fri, 29 Mar 2024 00:00:00 +01:00</pubDate>
    </item>
    <item>
      <title><![CDATA[Pepijn Lanen: ‘Als je op je bezit blijft zitten, steel je van de mensen die niks
hebben’]]></title>
      <description><![CDATA[<p>I Gij zult geen andere goden voor mijn aangezicht hebben “Er is sowieso één soort hogere waarheid. Die gaat over alles wat we niet begrijpen, wat onverklaarbaar is; over het ontstaan van het universum en hoe dát dan weer is ontstaan, het begin van het begin… We boren steeds dieper, zoeken steeds verder, maar we zullen het nooit te weten komen. Er blijft altijd een groot vraagteken boven zweven. Dat is de plek in onze hersenen waar religie vandaan komt en de naam die daar volgens veel mensen bij hoort is God. “Mijn persoonlijke levensovertuiging – geen lul te zijn en zoveel mogelijk goed te doen –  is niet gekoppeld aan eerbied voor een almachtige schepper van hemel en aarde, maar eerder gebaseerd op sociaal gedrag. En karma, ook wel. Wie goed doet, goed ontmoet. Verder geloof ik dat alles chaos is. Als mens wil je zekerheid – zo zitten we nu eenmaal in elkaar – maar bij mij zorgt het besef dat alles chaos is vaak ook voor een zekere kalmte in mijn hoofd.” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Toen Pharrell Williams nog samen met Chad Hugo interessante beats voor de tofste artiesten produceerde, ging ik daar helemaal in op. Alles wat ze maakten ploos ik uit. Op een gegeven moment zaten wij in het voorprogramma van N*E*R*D, Pharrell’s eigen band, en mochten we hem na de show ontmoeten. Ik gaf hem een paar van onze cd’s en dacht eh… ja, en nu? Wat wil ik eigenlijk nog meer van deze man? “Er gebeurt iets geks als je succes krijgt als muzikant: het is alsof je door een spiegel stapt en niet meer terug kunt. Als ik naar een concert ga, zie ik mensen optreden zoals ik dat zou doen. Niet precies hetzelfde natuurlijk, maar toch: het moment waarop de zanger naar zijn flesje water grijpt, de vertwijfeling als hij even niet meer weet wat het volgende nummer is… ik weet precies wat zich daar allemaal afspeelt. Binnen een kwartier doet het concert me niet meer zoveel. Met de muziek zelf is dat anders – een toffe plaat is nog steeds een toffe plaat – maar ik kan me niet langer overgeven aan wat er in zo’n zaal gebeurt. De betovering is er in die zin wel een beetje vanaf.” III Gij zult de naam van de Here, uw God, niet ijdel gebruiken “Als je God niet eens kent, hoe kan je dan Zijn naam ijdel gebruiken? We weten allemaal dat het geen man met een baard is die op een wolk woont, maar verder? In mijn boek gebruik ik een keer het woord ‘godverdegodver’. Dat doe ik niet om te provoceren. Ik begrijp heel goed dat vloeken, of schelden met kanker, zwaar weegt voor sommige mensen en ik zal zulke woorden niet snel in een liedje zetten, maar een romanpersonage kan zoiets op een gegeven moment wél zeggen, gewoon, omdat de situatie er om vraagt.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Doordat optredens vaak op donderdag, vrijdag en zaterdag zijn, is de zondag een dag geworden waarop ik zo min mogelijk probeer te doen. Op maandag moeten er weer allerlei mensen naar school, dus het is wel fijn om even op adem te komen. Vroeger deed ik, heel gestructureerd, nog voor de kinderen wakker werden, aan meditatie, maar toen de derde geboren werd, lukte dat niet meer. En met vier kinderen is het al helemaal onmogelijk geworden. Er staan continu vier tabbladen open met tijden, wensen, benodigdheden en andere dingen om te onthouden. Ik ben niet onrustig, ik heb gewoon een hoop te doen.” V Eer uw vader en uw moeder “Vanaf het moment waarop ik zelf vader werd, kon ik me beter in mijn ouders verplaatsen en zijn we ook andere gesprekken gaan voeren. Er waren geen dingen die ik per se anders wilde doen, ik ging me hooguit afvragen waarom ze bepaalde beslissingen hadden genomen. “Zo ben ik op een gegeven moment naar een andere lagere school gegaan, een christelijke school waar iedere dag gebeden en gezongen moest worden – terwijl mijn ouders helemaal niet kerkelijk, zelfs atheïstisch waren. Ik leed er niet onder, vond het vooral gek, maar accepteerde de situatie als een onderdeel van mijn bestaan. Later begreep ik dat mijn oudste broer en zus – die op diezelfde eerste lagere school hadden gezeten – later heel veel spelfouten maakten en dat ze die taalachterstand daar hadden opgelopen omdat de klassen veel te groot waren geweest. Dus ja, dan stuur je de jongere kinderen naar een ándere school. Dat snap ik nu wel. “Mijn moeder is degene die zoiets het best kan uitleggen; ze geeft op iedere vraag een uitvoerig antwoord en levert naderhand ook nog een uitweiding over zaken die ermee te maken hebben gehad. Mijn vader is op een bepaalde manier geslotener. Die zegt wat hij te zeggen heeft en houdt daarna zijn mond. “Ze zijn nu vooral opa en oma. We gaan af en toe bij hen op visite of ze komen bij ons langs. Toen mijn oudste zoon werd geboren kwam mijn moeder een dag per week helpen. Inmiddels zijn er tien kleinkinderen – vier van ons, drie van mijn ene zus en drie van mijn andere zus – en is dat een beetje ingewikkeld geworden. Als ze me nu belt omdat ze graag wil afspreken, zegt ze zelf al: ‘Je bent weer druk, zeker?’ Eerst protesteer ik maar als ik daarna in mijn agenda kijk, zie ik dat ze gelijk heeft. Het is kostbare tijd, belangrijk elkaar te blijven zien, maar ik moet heel erg puzzelen om een gaatje te vinden. Nee, ik voel me niet bezwaard. Ik ben iemand die veel nadenkt, op het tobberige af, maar ik probeer een gedachtengang die nergens toe leidt zo snel mogelijk stop te zetten. “Laatst vertelde mijn moeder dat ze er, toen mijn oudste broer en zus studeerden en mijn jongste zus en ik op de middelbare school zaten, soms helemaal doorheen zat. Mijn vader was vaak weg, voor zijn werk, en ze wist niet meer waar ze de energie vandaan moest halen. Nadat mijn zus en ik eindexamen hadden gedaan en op kamers waren gegaan, werd alles anders en kwam er weer tijd voor hun samen vrij. Dat heb ik toen niet gezien natuurlijk, maar ik begrijp het nu wel, ik weet hoe zwaar het ouderschap soms kan zijn. Dus: shout out naar Marnix en Mieke. Ik hou van jullie. Jullie hebben het goed gedaan.” VI Gij zult niet doodslaan “Een gezamenlijke vriend – de spil van onze vriendengroep – zat in het vliegtuig, vlucht MH-17, dat op 17 juli 2014 boven Oekraïne door de Russen uit de lucht werd geschoten. Feitelijk was het moord, maar ik gebruik dat woord eigenlijk nooit. Het verandert toch niets aan die onomkeerbare, boven alles uitstijgende, heftige gebeurtenis. Als je op zo’n extreme, directe en plotselinge manier wordt geconfronteerd met de wreedheid van het bestaan móet er wel iets in jezelf veranderen. Zo voelde het ook, als een waterscheiding, alsof de tijd ervoor alleen maar uit fun and games had bestaan. Kort na de ramp werd mijn vrouw zwanger, onze zoon werd geboren, een goede kennis kwam heel bruut om het leven… Het voelde destijds nog alsof het allemaal bij elkaar hoorde, alsof zijn dood ergens de vonk van was geweest. Nu zie ik dat het niet zo was, dat er voor 2014 natuurlijk ook mensen zomaar ineens doodgingen en baby’s geboren werden. Het is de onbegrijpelijke chaos van het leven. Als ik denk aan alles wat me allemaal bespaard is gebleven kan ik alleen maar zeggen dat ik tot nu enorm veel mazzel heb gehad.” VII Gij zult niet echtbreken “Het is lastig in woorden te vangen, het klinkt meteen ook zo… ik weet het niet, maar ja, oké, in zekere zin zou je kunnen beweren dat Coco en ik voor elkaar bestemd zijn. Ze kwam op mijn pad nadat er een einde was gekomen aan een andere relatie, vol giftige elementen. Op het juiste moment. “Ik ben haar trouw, maar dat is gewoon wie ik ben. Dat is hoe mijn karakter werkt. Als ik met iemand ben, wil ik niet tegelijkertijd ook met een ander zijn. Ik kom nooit in de verleiding. Tegenwoordig gaan we na een show onopgemerkt via de achteruitgang naar buiten, maar als we vroeger in kleedkamers zaten waar meisjes zich letterlijk op je stortten, vond ik dat vooral héél erg raar. Het waren vaak nog aantrekkelijke mensen ook, maar op zo’n manier aandacht krijgen – van iemand die me helemaal niet kent – nee, daar kan ik helemaal niks mee.” VIII Gij zult niet stelen “Als je op je bezit blijft zitten, steel je van de mensen die niks hebben. Ik ben niet rijk, not by any stretch of the word – en dan woon ik ook nog eens, met vrouw en vier kinderen in Amsterdam, maar ik probeer wel zoveel mogelijk te delen. Het voelt een beetje suf om daar op deze plek over uit te gaan weiden, of mezelf op de borst te gaan kloppen, dus laten we erover ophouden. Waar het op neerkomt is dit: ik ben hier niet voor mezelf alleen.” IX Gij zult geen valse getuigenissen spreken tegen uw naaste “Op Insta en TikTok laat ik mezelf ten dele zien, zonder oneffenheden. Een tijdje geleden was daar nog wel eens ophef over; jonge mensen zouden opgroeien met het idee dat het de realiteit was, maar inmiddels zijn we daar wel overheen, weet iedereen dat er filters en ring lights worden gebruikt en dat je alleen hoort over de dingen die wél gelukt zijn, nooit over al de mislukkingen die er aan vooraf zijn gegaan. Het is voor mij een soort visitekaartje, het decor waarin mijn publieke persona leeft, de plek die ik af en toe moet voeden met snippets van de projecten waar ik op dat moment mee bezig ben. “Ik weet niet of ik het platform ook voor andere, maatschappelijk belangrijke dingen kan gebruiken. Wat ik op social media post maakt geen verschil voor de situatie in Gaza. Daarvoor is het te veel een vitrine, niet het medium waar je wezenlijk iets kan bewerkstelligen. Ik kan een link delen waarin mensen wordt gevraagd geld voor slachtoffers te doneren, maar verder? “Het voelt soms een beetje alsof ik mijn eigen tuin netjes bijhoud terwijl de wereld ondertussen affikt, maar ik geloof dat de mens niet is gemaakt om al het lijden van de wereld persoonlijk aan te trekken en op te lossen… wat op zich ook wel weer een gevaarlijk uitgangspunt is natuurlijk, maar toch: ik denk dat je realistisch moet zijn. Tegelijkertijd is het wel belangrijk te laten zien waar je staat, in de ‘echte wereld’. Ik heb wel vaker ergens tegen gedemonstreerd en het is niet ondenkbaar dat ik nog eens aan een actie van Extinction Rebellion mee ga doen. Als ik op die manier mijn bekendheid kan inzetten, zal ik dat niet nalaten. Wat daar vervolgens over gezegd gaat worden, boeit me niet zo. Mensen vinden het nu eenmaal fijn om iets over je te roepen, positief of negatief, en de volgende dag is er wel weer iemand anders aan de beurt. “Het voelt misschien als iets nieuws, maar ik denk dat het tot op zekere hoogte altijd zo is geweest: als een fabrieksarbeider vreemdgaat hoor je daar minder over dan wanneer de directeur zoiets doet. Cancelen is als concept wel nieuw, maar het werkt alleen in een doodenkel geval. Voor Harvey Weinstein en R. Kelly was alles afgelopen, maar mensen die hier in de problemen komen kunnen, na een tijdje in de luwte te hebben gezeten, gewoon weer aan de bak. Het is niet altijd even leuk om een Bekende Nederlander te zijn die op elk moment ergens op kan worden afgerekend, maar het hoort er ook wel een beetje bij.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Ook dát heeft met social media te maken, dan zie ik ergens een band optreden en denk: waarom staan wij niet op dat festival? Terwijl we ontzettend veel shows doen, het maakt helemaal niets uit. Ik probeer die jaloezie niet leidend te laten zijn, maar ik voel het wel. Ik heb het ook nodig, denk ik. Stel dat iemand zou zeggen: hier heb je een certificaat waarop staat dat je geslaagd bent als muzikant of schrijver, je hoeft nu nooit meer iets te doen. Ik zou helemaal gek worden. Het gaat me niet om de erkenning en veel geld verdienen vind ik ook niet zo belangrijk. Jaren geleden heb ik de crypto-goldrace-handel een tijdje van dichtbij meegemaakt. Ik kende een jongen die van zijn winst een appartement had gekocht. Als ik me de hele dag bezig had gehouden met grafiekjes bekijken, inkopen en verkopen, zou me dat misschien óók wel zijn gelukt, maar ik heb dat soort dingen nooit belangrijk genoeg gevonden. Waar het me dan wel om te doen is? Liefde. Zoveel mogelijk tijd doorbrengen met de kinderen. En mooie dingen maken.” Pepijn Lanen (Utrecht, 1982), ook bekend als Faberyayo, is zanger, podcastmaker en schrijver. Hij maakt deel uit van de rapgroep De Jeugd Van Tegenwoordig. In 2012 bracht hij zijn eerste solo-album uit: Coco. Pepijn presenteert meerdere podcasts: V4der, Pepijns Professionele Tips Voor Een Comfortabel Leven en Yous &amp; Yay: New Emotions. Op 9 maart verschijnt bij uitgeverij Ambo/Anthos zijn zevende boek, de roman Gezeik. Lees ook:Joop van den Ende: ‘Wat moest ik in die theaterwereld, een wereld van zonde en verderf?’Joop van den Ende (81) over erkenning en schuldgevoel, het levensbelang van kunst en cultuur en de misstanden binnen de publieke omroep Van Taylor Swifts puberliefdes tot roze strikjes op Instagram: het ‘meisje’ is terug in de mode Anne (21) zat meer dan zeven maanden als patiënt in een isoleercel. ‘Alsof ze me dood willen hebben’ Donald Pols: ‘We zijn zo met onszelf bezig dat we de natuur niet meer zien’ Dit zijn de topstukken van Tefaf: geroofde Kandinsky, een té echte Rodin, en
uniek werk van vrouwelijke kunstenaars Gaza wordt langzaam uitgehongerd. De cijfers zijn alarmerend Oekraïense Anna werd verliefd op Russische Kirill. ‘Het toppunt van haat heeft tot onze liefde geleid’ Actrice Dilan Yurdakul blijft een rauw randje houden. ‘Het is goed als mensen zich afzetten’ Joop van den Ende: ‘Wat moest ik in die theaterwereld, een wereld van zonde en verderf?’ De Tien Geboden van Ellen Heijmerikx: ‘Van kinds af aan is mij geleerd dat de vrouw moet zwijgen’</p>]]></description>
      <guid>https://www.trouw.nl/verdieping/pepijn-lanen-als-je-op-je-bezit-blijft-zitten-steel-je-van-de-mensen-die-niks-hebben~b71369ff/</guid>
      <pubDate>Fri, 1 Mar 2024 00:00:00 +01:00</pubDate>
    </item>
    <item>
      <title><![CDATA[Actrice Dilan Yurdakul blijft een rauw randje houden. ‘Het is goed als mensen
zich afzetten’]]></title>
      <description><![CDATA[<p>“Ik ben niet opgevoed met een beeld van God, maar ik geloof wel dat er een zekere geestelijke kracht bestaat. Die kracht heeft ook te maken met de vraag: wat wil je in het leven? Soms zijn mensen er eindeloos naar op zoek, soms verandert het doel ook onderweg. Als dat wat op je pad komt van binnen resoneert, weet je dat het goed zit. Ik geloof dat hoofd, hart en ziel in één lijn moeten bewegen. Vanuit die eenheid kan je stappen maken. En ergens komen.” “Het winnen van een Gouden Kalf is heel lang een stiekeme droom van mij  geweest. Met zó’n prijs zou ik eindelijk meetellen als een goede actrice en niet alleen maar gezien worden als dat Turkse meisje uit ‘GTST’ (Dilan speelde van 2012 tot 2019 de rol van Aysen Baydar in de soapserie Goede Tijden, Slechte Tijden, AV). Inmiddels weet ik dat de jury er een agenda op nahoudt: we moeten dit jaar weer eens een zwart iemand een Kalf geven, een politieke film nomineren en ga zo maar door. Sinds ik in de gaten heb dat het vaak helemaal niet over de beste film, acteur of actrice gaat, denk ik: mwah, laat maar. “Ik vind het belangrijker mijn verhaal – over de migratie-problemen waar je als jonge vrouw van de derde generatie tegenaan loopt – door te geven. Ik hoop dat anderen zich in mijn boek en mijn voorstellingen herkennen en iets opsteken van de manier waarop ik de dingen heb aangepakt. “Laatst las ik ergens: o, dus Dilan is een soort Lale Gül, die heeft toch óók zo’n boek geschreven? Een voorstelling over migratie wordt altijd vergeleken met ándere voorstellingen over migratie. Ik snap het wel, maar het is toch jammer. Er wordt veel te veel in hokjes gedacht. “Ik ken mensen die gebruik maken van hun uitzonderingspositie, die bij elke talkshow aanschuiven als er een aardbeving in Turkije is geweest of er een ander onderwerp besproken moet worden waarbij de allochtoon met de zeven vinkjes nodig is. Wie tekeergaat tegen de islam of juist van zijn achtergrond een heel ding heeft gemaakt, is van harte welkom, maar als je er tussenin zit, als je wil vertellen hoe ingewikkeld het is om tussen twee culturen op te groeien en hoe je daar vanuit heling en verbinding uit tevoorschijn kan komen, zeggen ze: we zoeken nog even verder.” “Misschien ben ik iets milder geworden, maar ik blijf toch een rauw randje houden, ben vaak nog grofgebekt. Als iets niet mag, krijg ik júist de behoefte het te onderzoeken en uit te vergroten. Het is goed als mensen zich afzetten. Door je af te zetten kom je er achter wie je bent en wat je wil. Ook tegen religie, ja, maar ik ben een Aleviet, heb geen verbinding met de koran, dus waarom zou ik een voorstelling over de islam gaan maken? Verzet moet van binnenuit komen. Alleen maar afzetten, zonder erover na te denken wat de gevolgen van die provocatie kunnen zijn, is niet altijd even handig.” “Hoe ik tot rust kom? Dat vraagt mijn psycholoog ook altijd. Werk is in zekere zin óók ontspanning en hoewel ik minder last heb van bewijsdrift – zodra je het idee loslaat dat je anderen moet laten zien wat je kunt, komt die erkenning vanzelf –  blijf ik het gevoel houden dat dingen beter kunnen. Ik ben onrustig, ik wil nog zoveel. Dat is ook een beetje het lot van de creatieveling: je bent niet creatief op kantooruren van maandag tot en met vrijdag. De drang om te creëren is er altijd. Het is hollen of stilstaan. Daar schuilt ook angst onder: wat gebeurt er als ik stop? Val ik dan in een gat? Ik heb vanaf mijn veertiende last gehad van depressies. Het duurde even voordat een arts met de diagnose ‘bipolaire stoornis’ kwam. Op zich was het fijn te horen wat ik mankeerde, zodat ook de juiste medicijnen gegeven konden worden. Ik heb een paar jaar een stemmingsstabilisator geslikt, daarna kon ik weer op eigen kracht verder. Misschien werk ik daarom ook zo hard: ik probeer de tijd in te halen die ik tijdens mijn depressieve perioden ben verloren.” “Mijn moeder is een gezellige, nieuwsgierige, open vrouw die makkelijk contact maakt. We hebben sinds een jaar of vijf een goede relatie, maar tijdens mijn puberteit was dat wel anders. “Als meisje vond ik het lastig dat ze vaak letterlijk tegen me zei: ‘Ik ben ook jong geweest, ik weet waar je mee bezig bent.’ Ze wist al van mijn eerste zoen voordat ik er iets over had verteld. Ik hoefde niets te zeggen over die eerste sigaret: zij had het al lang geroken. Het was alsof ik, naast haar, niets kon of mocht ontdekken. “Mijn moeder was emotioneel niet helemaal stabiel. De ene dag depressief, de volgende dag vrolijk. Ik kon niet op haar bouwen. Toen ik het niet langer pikte dat haar stemming alles bepaalde, ontstonden er ruzies. Die verhouding met haar is heel erg onder mijn huid gaan zitten. Zelfs toen ik al op mezelf woonde had ik daar nog last van. Zij moest dat deel ook aanpakken. Mij loslaten. “Moeder-dochter-relaties zijn vaak ingewikkeld. En dat ze mij op haar negentiende al kreeg speelde, denk ik, ook wel een rol. Veel van haar dromen werden door het moederschap gefnuikt, haar frustratie daarover heeft ze op mij afgereageerd en ik ben daar op mijn beurt later nog heel boos om geworden. Ze heeft het ook toegegeven: ze was heel blij met mij, maar voelde zich ongelukkig thuis. “Mijn ouders maakten veel ruzie. Twee mensen die in een toxische relatie met elkaar verzeild waren en voor de kinderen bij elkaar bleven – terwijl ik op mijn vijftiende al riep: waarom gaan jullie niet gewoon scheiden? Ze waren heel erg met zichzelf bezig, egocentrisch, opgeslokt door hun eigen pijn en verdriet. Het lukte hen niet  om daar overheen te kijken; ze zagen niet wat er met mij aan de hand was.  Waarom ik zo somber was, dat ik gepest werd op school – ze hadden geen idee. Eén keer zijn ze samen meegegaan naar een therapeut, voor mij, maar uiteindelijk ging het in die gesprekken over hún relatie en besloten ze, na drie sessies, dat het beter was uit elkaar te gaan. “Met mijn moeder heb ik veel kunnen bespreken, zij is een buikmens, net als ik. Mijn vader is een hoofdmens. Als ik hem bel, vraagt hij: heb je voldoende kaarten voor de voorstelling verkocht? Hij heeft ook wel eens voorgesteld dat ik mediatraining zou gaan volgen. Na het lezen van dit interview – hij leest alles – zal zijn eerste vraag zijn: heb je nog meer promotie rondom het verschijnen van je boek geregeld? Zakelijk. Ambitieus. Dat zijn de woorden die bij hem horen. Hij kwam als jongen naar Nederland, wilde theaterwetenschappen studeren, maar dat vond zijn familie geen goed idee. Dus ging hij werken, fokking hard, en werd directeur van Podium Mozaïek (theater en café restaurant in Amsterdam, AV). Dat wat hij zelf tekort was gekomen in zijn jonge leven, heeft hij mij en mijn zusje in zekere zin ook onthouden; ik heb zijn stem, die van de vaderfiguur, vaak gemist. Ik hoorde nooit dat ik iets goed had gedaan of dat hij trots op me was. ‘Zoek het zelf maar uit’ is de boodschap die hij aan zijn dochters heeft doorgegeven. “Ik was het eerste meisje in de familie dat op zichzelf ging wonen. Dat hebben mijn ouders in eerste instantie als een afwijzing opgepakt. Misschien was mijn moeder jaloers omdat zij dat vroeger ook had willen doen – maar ja, toen kwam ik. “Door weg gaan ontstond de ruimte die ik nodig had om beter naar mijn ouders te kunnen kijken. Ik zie waar ze vandaan komen, wat hun dromen waren. Hoe boos ik ook ben geweest: zonder mijn ouders was ik nooit geworden wie ik nu ben. En daar ben ik ze heel erg dankbaar voor.” “De grootste verandering in mijn leven kwam toen ik mezelf de vraag leerde stellen: wat is er met mij aan de hand dat ik zo reageer? En in het verlengde daarvan: hoe is die ander zo ver gekomen? Toen ik de voorstelling over Hümeyra maakte (In Niet gezien, niet gehoord uit 2022 staat de moord op het Rotterdamse meisje door haar veel oudere ex-vriend, in 2018, centraal, AV) heb ik me heel erg verdiept in het leven van de dader, Bekir. De intense band met zijn moeder liep schade op toen zij een nieuw leven met een andere man begon, hij had last van psychoses en de afwijzing van Hümeyra, die niet meer met hem wilde daten, deed de rest. Ik voelde geen medelijden met Bekir, maar ik zag wel waar het in zijn leven fout was gegaan. Ik geloof niet in slechte mensen. Ik denk dat we van nature goed zijn, maar onder moeilijke omstandigheden soms de verkeerde afslag nemen.” “Vroeger vond ik het moeilijk om bij iemand te horen. Me vast te pinnen. Ik ging van de één naar de ander, soms liep er ook van alles door elkaar heen. Ik vond dat ik het recht had me zo te gedragen. Ik ben als meisje erg gepest. Geen idee waarom. Ik probeerde mezelf onzichtbaar te maken, misschien dat klasgenoten me daarom arrogant vonden. Een meisje naast me maakte op een dag een tekening van een varken en zei: ‘Dat ben jij.’ Ik werd een dikke, harige Turk genoemd en buitengesloten. Slachtoffers kunnen daders worden. Ik was beschadigd en leek er – onbewust – op uit anderen te beschadigen. Tot hoe ver kan ik gaan? En als ik dit doe, hou je dan nog steeds van mij? “Ik had dat chaotische liefdesleven al achter me gelaten toen ik drie jaar geleden mijn huidige vriend tegenkwam. Een betrouwbare jongen. En ik was niet langer dat beschadigde meisje. “We praten met elkaar, ik durf te zeggen wat mijn verlangens zijn, hoef nergens over te liegen… ik heb niet eerder in mijn leven iemand zó dichtbij laten komen. Je zou kunnen zeggen dat deze relatie meant to be was, al hebben we het eerste jaar een paar flinke botsingen gehad. Dat we ons er goed doorheen hebben gewerkt, is fijn natuurlijk, maar het zou toch een stuk rustiger zijn geweest als we elkaar iets later tegen waren gekomen.” “Stelen is onder Turken niet oké. Ik ken verhalen van jongens die extra geld kregen van hun vaders zodat ze maar niet gingen stelen. Kennelijk is dat iets wat pubers doen. Hoe het precies bij onze cultuur hoort weet ik ook niet, maar ik heb het op een of andere manier wel meegekregen, net zoals het enorme eergevoel of dingen stiekem doen. Er is een grote, sociale controle, er wordt altijd iets gevonden van wat je doet en als het niet gewaardeerd wordt, móet je het wel stiekem gaan doen. Dan heb je tenminste dat gezeik niet.” “Soms is het lastig, maar uiteindelijk zeg ik toch waar het op staat. Ik kots het uit, maak van mijn hart geen moordkuil. Vraag maar rond, dát is wat ze tegen je zullen zeggen: Dilan is altijd heel eerlijk. “Mijn roman, Maskerziel, is autobiografisch. Als ik dingen heb weggelaten, is dat een praktische overweging geweest, niet bedoeld om iemand te sparen. Het gaat er mij juist om de maskers af te zetten, te laten zien welke alter ego’s ik heb aangenomen om me staande te houden en hoe ik uiteindelijk hier, op deze plek, terecht ben gekomen.” “Jaloezie heeft meestal te maken met onvrede in jezelf. Een paar jaar geleden was ik niet gelukkig met mijn werk, ik vond dat het beter moest, dat ik méér kon, maar deed er niet genoeg mijn best voor. Als je gefrustreerd bent, ga je vergelijken: waarom krijg ik geen ‘serieuze rol’ aangeboden en zij wel? Op een dag zag ik in dat ik het zélf in de hand had. Als ik alles doe wat in mijn macht ligt, hoef ik ook niet meer jaloers op anderen te zijn. “Sereen. Zo noem ik dat altijd: ik word steeds serener. En dat is echt fijn want ik weet hoe onrustig ik was. Soms, zoals nu, met het uitkomen van mijn boek, is er veel afleiding en speelt het ego een iets te grote rol. Dat mag heel even duren, maar daarna moet ik mijn hoofd, hart en ziel weer op één lijn zien te krijgen en verder gaan als de meest zuivere versie van mezelf.” Dilan Yurdakul (Amsterdam, 1991) maakte de solovoorstellingen Door de schaduw heen en Niet gezien, niet gehoord en speelde voor diverse gezelschappen zoals NTGent en Suburbia. In februari 2024 ging haar muzikale solovoorstelling Alter in première. De voorstelling – waarin ze onderzoekt welke gaten migratie in de familie heeft geslagen – gaat dit najaar op tournee. Later dit jaar is Dilan te zien als hoofdrolspeelster in de bioscoopfilm De jacht op Meral Ö., gebaseerd op de toeslagenaffaire. Deze maand verscheen bij uitgeverij Meridiaan haar debuutroman Maskerziel. Joop van den Ende: ‘Wat moest ik in die theaterwereld, een wereld van zonde en verderf?’ De Tien Geboden van Ellen Heijmerikx: ‘Van kinds af aan is mij geleerd dat de vrouw moet zwijgen’ Jeroen Pauw: ‘Als je bij de televisie werkt krijg je al snel het idee dat alles om jou draait’</p>]]></description>
      <guid>https://www.trouw.nl/leven/actrice-dilan-yurdakul-blijft-een-rauw-randje-houden-het-is-goed-als-mensen-zich-afzetten~baaced69/</guid>
      <pubDate>Fri, 16 Feb 2024 00:00:00 +01:00</pubDate>
    </item>
    <item>
      <title><![CDATA[Joop van den Ende: ‘Wat moest ik in die theaterwereld, een wereld van zonde en
verderf?’]]></title>
      <description><![CDATA[<p>I Gij zult de Here uw God aanbidden en hem liefhebben met geheel uw hart, geheel uw ziel en met al uw krachten “Ik kom uit een keurig, katholiek arbeidersgezin, opgegroeid in de Amsterdamse Indische buurt. Mijn vader was zeer katholiek, mijn moeder minder. Scholen, verenigingen: alles en iedereen om me heen was katholiek. Het Amsterdams Jongeren Toneel – een club die me heeft gevormd – was katholiek. Ik heb erg veel aan de kerk te danken, maar werd rond mijn zeventiende, achttiende toch opstandig. Ik merkte dat er dingen niet klopten, het waren verhaaltjes, verzinsels; ik kon er niet langer in geloven. “Jaren later, rond mijn dertigste, kreeg ik van KRO televisie de opdracht om de serie Dagboek van een herdershond te maken, samen met Willy van Hemert, een oudere regisseur, erudiete man – ik heb altijd mensen opgezocht die me iets konden leren. Vaderfiguren, ja, maar dat had ik toen nog niet zo in de gaten. We draaiden drie, vier maanden in Limburg, tussen de kerken en de kloosters. Op een dag raakte ik toch weer besmet en begon ineens weer naar de kerk te gaan. Met God had het niks te maken. Het was nestgeur.” II Gij zult de naam van de Here uw God niet zonder eerbied gebruiken “Kijk, dat is nou een goed voorbeeld van de betutteling die me ging tegenstaan. Ik ben te veel een Nederlander om me te laten vertellen wat ik wel of niet mag zeggen. Die jaren vijftig waren verstikkend, er móest een einde aan de verzuiling komen. Het probleem is alleen dat er voor het instituut dat wat ons bij elkaar hield nooit iets anders in de plaats is gekomen.” III Gij zult de dag des Heren heiligen “Janine, mijn vrouw, is degene die zegt: en nú moet je even rust nemen. Ik heb dat zelf nauwelijks in de gaten. Ik word 82 maar ik werk nog volop, ik denk na over mogelijkheden, ik heb altijd een plan. Als ik geen plan meer heb, is het afgelopen.” IV Eer uw vader en uw moeder “Mijn vader had drie banen nodig om de boel draaiende te houden, mijn moeder – vertelde mijn broer Ton, achtentachtig inmiddels, me laatst – was analfabeet. Er was armoe. Stilstand. Zo’n leven wilde ik niet. Op school was ik een ‘lastige jongen’. Ik had dyslexie, stotterde tot mijn veertiende, moest maar timmerman worden want verder zou ik toch niet komen in het leven. Ik hield van het toneel, van mensen vermaken. Mijn vader begreep daar niets van. Wat moest ik in die theaterwereld, een wereld van zonde en verderf? Ik was toch zeker niet homoseksueel? Joop van den Ende (Amsterdam, 1942) is een mediamagnaat die zich, onder andere met de VandenEnde Foundation, inzet voor het ontwikkelen van jong talent in de cultuursector. Vanaf 5 februari is via de website van Beeld &amp; Geluid een permanente online-tentoonstelling te zien waarin André van Duin negen onderdelen van Van den Endes oeuvre presenteert: (internationale) musical, toneel, tv-amusement, talentontwikkeling, drama en soap, variété, circus en klucht, comedy en film. “Rond mijn achttiende, toen hij ziek werd, raakte ik voor het eerst dieper met hem in gesprek. We spraken over de Tweede Wereldoorlog en over verantwoordelijkheid nemen voor je gezin. Vlak voordat ik in militaire dienst zou gaan, belandde mijn vader in het ziekenhuis waar hij drie weken later, op zijn achtenvijftigste, zou sterven. Hersentumor. Ik vergeet dat beeld nooit: die grote man, uitgemergeld, met zo’n fles Airwick op het kastje naast zijn bed, om de geur van verrotting mee te verdrijven… Een paar jaar later overleed mijn moeder aan de gevolgen van borstkanker. “Gek idee, ik leef al meer dan zestig jaar zonder mijn ouders. Daar staat een fotootje van die twee, soms kijk ik ernaar en vraag me af: wie zijn jullie eigenlijk? Ik weet niet meer hoe ze klonken, kan hun geur niet meer terughalen… Gelukkig kan Ton me nog veel over vroeger vertellen. Het is belangrijk de connectie te blijven voelen met de plek waar je vandaan komt. “Die enorme ambitie heeft me ver gebracht, maar de Joop van vroeger raakte ik langzaam maar zeker kwijt. Het was een meesterlijke zet om in 1994 samen te gaan werken met John de Mol, we hebben een ongelooflijk mooie organisatie neergezet, maar na acht, negen jaar werd steeds duidelijker hoeveel we verschilden. We waren inmiddels een beursgenoteerd bedrijf en moesten steeds meer televisieprogramma’s maken waar ik totaal niet achter stond. “De irritaties die tussen John en mij ontstonden werden uitgesproken, maar er moest over en weer wel het een en ander worden ingeslikt en toegegeven. In 1999 – ik was inmiddels bijna net zo oud als mijn vader toen hij overleed – liep ik helemaal vast en maakte op aanraden van de broer van Janine, die psychoanalyticus was, een afspraak met Leopold, een psychiater in Amsterdam. Ik heb drie jaar lang, een keer per week, gesprekken met hem gevoerd. “Leopold is één van de belangrijkste mensen in mijn leven geweest. Hij zag waar ik vandaan kwam, wist me te doorgronden. Na de dood van mijn vader en moeder was ik doorgestoomd, zonder om te kijken; ik ging de wereld veroveren! Het armoedige leven van mijn ouders wreken, ja… zeker. Ik was succesvol, rijk, maar wat mij, die volkse jongen, in eerste instantie zo had gedreven – het amusement, iets voor een ander betekenen, mensen gelukkig maken – was ik helemaal kwijtgeraakt. Tijdens die sessies drong het ook voor het eerst tot me door dat ik nooit de erkenning van mijn vader had gehad. God… nu ik aan die gesprekken bij Leopold terugdenk: wat heb ik zitten janken bij die man. Er waren momenten waarop ik haast niet meer kon stoppen met huilen. Ik heb je zo gemist, ik heb je zó gemist… “Het ingewikkelde is natuurlijk dat ik door het zoeken naar die bevestiging van mijn vader óók op deze plek ben aanbeland, maar toch: ik had hem dit allemaal zó graag willen laten zien.” V Gij zult niet doden “Moordgedachten heb ik nooit gehad, maar ik ben weleens bang geweest voor mijn eigen drift. Ik word vooral woedend als iemand zijn of haar talenten verkloot, afspraken niet nakomt of de boel belazert. Het is een opvoedingskwestie, denk ik. Geen mens wordt slecht geboren. Ik blijf geloven in het goede, ook al is dat in deze tijd niet altijd even makkelijk. Het populisme, wereldwijd, is angstaanjagend. “Neem een man als Trump. Hoe is het toch mogelijk dat zo’n leugenaar, zo’n schurk, kans maakt nóg een keer president van de Verenigde Staten te worden? Of, dichter bij huis: Geert Wilders. Negenenveertig zetels voor de PVV in de peilingen… negenenveertig! Een man die het niveau in de Tweede Kamer met woord en daad naar beneden heeft getrokken, die zijn anti-islamitische ideeën even in de koelkast heeft gezet, geen vluchtelingen wil toelaten, nul euro over heeft voor kunst en cultuur… “Als je de context erbij haalt, kun je de vergelijking met Hitler-Duitsland makkelijk maken. Na de Eerste Wereldoorlog, toen de Duitsers schadevergoedingen moesten betalen, schulden hadden, arm waren en door de rest van de wereld werden uitgelachen, kozen ze voor Hitler omdat hij hun hoop gaf op een betere toekomst. Ja, oké, en een beetje Jodenhaat erbij, maar iemand moest toch de schuld krijgen van al die ellende? Zo simpel werd daar over gedacht. “Nu kiezen we voor Trump en Wilders, mannen die op een zelfde manier – eigen volk eerst – stemmen weten te trekken. Gelukkig is de Amerikaanse president na vier jaar weer weg en kunnen in Nederland rechtsextremisten nooit aan de macht komen omdat ze voor het vormen van een regering andere partijen nodig hebben, maar dat wil niet zeggen dat we rustig achterover kunnen leunen. Zo begrijp ik er niks van dat in ons land alleen nog maar verslag wordt gedaan van de formatie – hebben we al een nieuw kabinet? – terwijl we de verschrikkelijke standpunten van Wilders uit het oog dreigen te verliezen. “Dus, om terug te komen op je vraag: zijn er intrinsiek slechte mensen? Nee, maar we moeten wel proberen te voorkomen dat ze slecht worden gemaakt.” VI Gij zult geen onkuisheid doen “Heel goed dat we dit interview doen want ik hoor allemaal dingen die me er aan herinneren waarom ik op een gegeven moment dacht: krijg allemaal de pee maar! Onkuisheid, wat een onzin. Handen boven de lakens! En biechten als je een keer de ‘fout’ was ingegaan. Ik zat op de broederschool van de Sint Jozeph Gezellenvereniging waar we, als jongens, stonden te rukken in de toiletten. Ik was er vroeg bij, ging op mijn veertiende al ‘op jacht’, zat wang-aan-wang met een meisje in de bioscoop. Het mocht allemaal niet, maar het gebeurde wel. Ik voelde me vaak schuldig, maar was goed gezond, mankeerde niets: hoe had ik aan dit gebod moeten gehoorzamen?” VII Gij zult niet stelen “Als beginnende ondernemer heb ik heus wel eens een bonnetje te veel gedeclareerd, maar ik heb al snel geleerd nooit van je pad af te wijken: hoe netter je bent, hoe beter het gaat. “Wie veel heeft, moet ook veel geven. Daar heb je ‘m weer, die katholieke kant van mij. Janine, die ook van katholieken huize is, denkt er net zo over; we hebben altijd de verplichting gevoeld anderen te helpen. Toen Endemol in 2000 werd verkocht en in de krant kwam te staan hoeveel ik aan die deal had overgehouden, was het hek van de dam. Ik ging premières ontlopen omdat ik iedere keer met vijf filmplannen thuiskwam, mensen kwamen aan de deur met verhalen over zieke kinderen die  enorm zouden opknappen als ze in Curaçao met de dolfijnen konden gaan zwemmen, bedelbrieven, mailtjes over dromen die verwezenlijkt moesten worden: het hield niet meer op. “Door de VandenEnde Foundation in het leven te roepen, konden we de rol van mecenas formaliseren en ook structuur aanbrengen in wie we om welke reden wilden steunen. Waardoor waren we zo vermogend geworden? Door kunst en cultuur. Ik dacht er aan hoe ik, een arbeidersjongetje uit de Indische buurt, dankzij het Amsterdams Jongeren Toneel mijn weg had gevonden en wist: we gaan jonge mensen een zetje in de goede richting geven. Met vijf- tien- of twintigduizend euro kun je een heel leven veranderen en dat geeft zo’n ongelooflijke vreugde. Inmiddels hebben we tweehonderdvijfentwintig miljoen euro van ons vermogen weggegeven. Nee, dat is geen aflaat, want daarna begint het pas: mensen bij elkaar brengen, samenwerken met andere fondsen, initiatieven ontwikkelen, kansen creëren en ga zo maar door. Alles met één onderliggende gedachte: als je een talent hebt meegekregen, gebruik het dan ook.” VIII Gij zult tegen uw naaste niet vals getuigen “Het is vreselijk als mensen van alles over je gaan schrijven in de krant, maar wat er op sociale media gebeurt, de bagger die door dat riool gaat, is nog veel erger. Iedereen roept maar wat, iedereen heeft een mening –  met die hele cancel-cultuur als gevolg. “Wat Matthijs van Nieuwkerk heeft gedaan is niet goed te praten  [op 19 december 2022 publiceerde de Volkskrant een artikel over misstanden bij het tv-programma De Wereld Draait Door, red.] Hij had zich moeten beheersen, kon de druk kennelijk niet goed aan, maar de eindverantwoordelijke in dit verhaal is nog altijd de werkgever. Als je redactieleden in dienst hebt die zich beklagen over hun collega, moet je de guts hebben zo’n presentator naar je toe te halen en te zeggen: één ding, we gaan het voortaan anders doen! Wat is je probleem, waarom doe je zo, waar kunnen we je mee helpen? Praten! Ik heb heel mijn leven niet anders gedaan. “Grensoverschrijdend gedrag, overspel, echtscheidingen, drugsgebruik: ik heb het allemaal voorbij zien komen én er met een heel team voor gezorgd dat problemen werden voorkomen of opgelost. “BNNVara is hier tekortgeschoten. Honderd procent. Wat hebben we aan een rapport, geanonimiseerd, achteraf? [De op 22 december 2022 ingestelde ‘Onderzoekscommissie Gedrag en Cultuur Omroepen’, publiceerde op 1 februari haar bevindingen, red.] Reageer als werkgever meteen op klachten van je mensen, práát met elkaar! Nogmaals: Matthijs had zich moeten beheersen, maar ik zie hem ook als een slachtoffer. Een slachtoffer van slecht leiderschap.” IX Gij zult geen onkuisheid begeren “Na mijn scheiding was ik een tijdlang niet te harden. Totaal in de war. Het was mijn katholieke opvoeding die opspeelde, ik voelde me schuldig. Ik had gefaald. “Later kon ik beter begrijpen hoe mijn eerste huwelijk was stuk gelopen. Ik was eenentwintig toen ik trouwde, mijn ex was vijf of zes jaar ouder. Door mijn eenvoudige achtergrond – ik heb alles in de praktijk moeten leren – had ik een nogal lange aanlooptijd naar de volwassenheid, naar kennis van zaken. We bouwden samen een bedrijf op, maar terwijl ik het gevoel had nog aan het begin te staan, dacht zij er al over na het rustiger aan te gaan doen, konden we niet wat vaker naar ons huis in Spanje en dat soort dingen. We groeiden uit elkaar. “Ik had het eerst nog niet zo in de gaten maar Janine en ik zaten vanaf onze eerste ontmoeting op één lijn. We hadden dezelfde ideeën over professionaliteit, sfeer maken, het goede willen doen. Ik kwam in een familie terecht van een hoog intellectueel niveau; ook iets waar ik ongelooflijk veel behoefte aan had. En we wilden samen kinderen. Alles klopte. Ik wist het meteen: deze is voor altijd. Tot de dood ons scheidt.” X Gij zult niet begeren wat uw naaste toebehoort “Soms denk ik aan dat jongetje in die slaapkamer, met ijsbloemen op de ruiten, aan het ene kraantje in de keuken waar we ons moesten wassen en dan kijk ik om me heen, zie wat ik nu allemaal heb… Het is nog steeds onwerkelijk. Ik ben nooit jaloers geweest op mensen die mooie spullen of een goede baan hadden, ik werd er juist door gestimuleerd hetzelfde te bereiken. De armoedige start, de dyslexie, het stotteren, heeft me een intellectuele achterstand opgeleverd; ik ben me er voortdurend van bewust dat ik twee-nul achtersta, dat ik hárder moet lopen om dingen voor elkaar te krijgen. Daarom leg ik de goedbedoelde adviezen om het rustiger aan te doen naast me neer. Ik kan niet anders. Waarom zou ik hier stoppen? Ik weet dat het altijd beter kan.” Pepijn Lanen: ‘Als je op je bezit blijft zitten, steel je van de mensen die niks hebben’ Actrice Dilan Yurdakul blijft een rauw randje houden. ‘Het is goed als mensen zich afzetten’ De Tien Geboden van Ellen Heijmerikx: ‘Van kinds af aan is mij geleerd dat de vrouw moet zwijgen’</p>]]></description>
      <guid>https://www.trouw.nl/verdieping/joop-van-den-ende-wat-moest-ik-in-die-theaterwereld-een-wereld-van-zonde-en-verderf~bae3b958/</guid>
      <pubDate>Fri, 2 Feb 2024 00:00:00 +01:00</pubDate>
    </item>
    <item>
      <title><![CDATA[De Tien Geboden van Ellen Heijmerikx: ‘Van kinds af aan is mij geleerd dat de
vrouw moet zwijgen’]]></title>
      <description><![CDATA[<p>I Gij zult geen andere goden voor mijn aangezicht hebben “God was ooit de leidsman in mijn leven. Ik dankte God voor de goede dingen en riep Hem aan als ik in nood verkeerde. Als ik het gevoel had ergens helemaal alleen voor te staan, was er altijd nog een God die mij begreep. Ja, zeker, heel fijn – als je daar behoefte aan hebt, tenminste. Er waren binnen de gemeenschap van de Noorse Broeders echter zóveel regels en dogma’s, dat ik me al snel onvrij ging voelen. Met name de vrouwen hadden het moeilijk in het geloof. Ze moesten onderdanig zijn, kregen kind na kind. Ik zag ze in de loop der jaren verslonzen, depressief worden, maar, zeiden ze: ‘Met mijn God spring ik over een muur!’ Ik was eigenwijs, stelde te veel vragen. Toen het hem te veel werd, verbood mijn vader me in gezelschap van anderen mijn mond open te doen. “Het zou tot mijn 25ste duren voordat ik me los durfde te maken van de gemeenschap, maar dat innerlijke leven met God was ik niet zomaar kwijt. Ik ben gegroeid, heb mezelf ontwikkeld, twijfelde meer en meer aan al de onzin die ik in mijn jeugd had moeten leren. Het laatste zetje kreeg ik nadat ik op de BBC een aflevering van Hard Talk had gezien waarin vrouwen uit Congo aan het woord kwamen die tijdens de oorlog waren verkracht. Hun verhalen waren zó gruwelijk, dat ik dacht: als God bestaat, dan zou Hij zich niet met mij –  die ene afvallige – maar met deze vrouwen moeten bemoeien. Hoe kon ik voor mezelf bidden als anderen er zó slecht aan toe waren? En hoe konden vrouwen zó mishandeld worden als God werkelijk bestond?” II Gij zult u geen gesneden beeld maken noch enige gestalte van wat boven in de hemel, noch van wat beneden op de aarde, noch van wat in de wateren onder de aarde is “Religie frustreert, intrigeert en fascineert me. Mijn huis staat vol heilige beelden, streng verboden door de Noorse Broeders want het katholicisme, dat was de antichrist. Ik vind ze gewoon mooi, er zit iets magisch achter, net zoals bij dat beeldje van Asjera, de vrouw van God. Ze wordt in de Bijbel genoemd, maar al snel afgeschilderd als hoer, want dat doe je met een vrouw als je haar niet langer in de buurt wilt hebben. Vorig jaar trapte een bezoekster – het had mijn moeder kunnen zijn! – honderden van de bijna tweeduizend Asjera-beeldjes kapot die door Marieke Ploeg in het Bijbels Museum tentoon werden gesteld. ‘Afgoderij!’ riep ze. Haar actie was een kunstwerk op zich, want ze liet daarmee precies zien wat het lot is van veel vrouwen in religies, wereldwijd.” III Gij zult de naam van de Here, uw God, niet ijdel gebruiken “Christenen misbruiken de naam van God zélf, bijvoorbeeld door te beweren dat Hij tegen abortus is, of door te zeggen dat je Hem kwetst als je vloekt. Als God géén creatie is, maar oppermachtig, dan weet Hij toch waarom iemand voor abortus kiest? En als Hij écht verdrietig wordt omdat iemand in nood Zijn naam een keer ijdel gebruikt, zou Hij wel een héél zielige God zijn.” IV Gedenk de sabbatdag, dat gij die heiligt, zes dagen zult gij arbeiden en al uw werk doen; maar de zevende dag is de sabbat van de Here uw God, dan zult gij geen werk doen “Op zondag is de winkel dicht (Ellen Heijmerikx heeft samen met haar man een bloemenzaak in IJmuiden, AV), dus dat is wel fijn: even niks doen. Ik ga ook eens per week zwemmen in zee en ik doe aan yoga, maar verder vind ik het erg moeilijk om rust te nemen. Zo zal ik nooit zomaar een eindje gaan wandelen; ik moet ergens naartoe. Ik mag alleen televisie kijken als ik er iets van kan leren. Idioterie, natuurlijk. Ja, het is ongetwijfeld een echo van vroeger – alles wat nu gebeurt heeft met vroeger te maken.” V Eer uw vader en uw moeder “Mijn vader was een slapjanus; een leider bij de Noorse Broederschap die met alle winden mee waaide. Mijn moeder had een opstandig karakter en was veel oprechter in haar geloof. Ze was ervan overtuigd dat ze een profetes was en wilde lijden voor Jezus. Als ik haar verdriet deed, hielp ik haar op een rare manier tegelijkertijd want hoe meer ze leed, hoe beter. Geloofsgenoten verklaarden haar voor gek, maar ik weet zeker dat ze haar zouden hebben vereerd als ze een man was geweest. “De band tussen mij en mijn moeder was goed, tot ik uit het geloof stapte. Daarna werd het haar missie mij er weer in te krijgen. Ze mocht eigenlijk geen contact meer met me hebben, maar kwam toch af en toe nog bij ons langs. Die vrome boodschap van haar nam ik met een flinke schep zout, maar toen ze zich met mijn kind ging bemoeien – ze vertelde hem, een ventje van zes jaar oud, dat hij ‘verdorven vlees’ had en wilde hem meenemen naar een samenkomst – heb ik gezegd dat ze niet langer welkom was. “Twintig jaar later heeft ze, op haar sterfbed, nog naar me gevraagd. Ik ben niet gegaan. Ook haar begrafenis – en die van mijn vader, jaren eerder – heb ik niet bezocht. Voor mij waren ze allebei al gestorven toen ik uit de gemeenschap was gestapt. De eerbied voor mijn ouders bestaat eruit dat ik heb geprobeerd iets van hen te begrijpen. Ze zijn gehersenspoeld, verblind, de weg kwijtgeraakt. Dat is op zich natuurlijk erg verdrietig, en ik denk dat ze, op hun manier, echt wel van mij hielden, maar dat ze het geloof boven het welzijn van hun kinderen hebben gesteld is iets wat ik hen – ook al zijn ze dood – nog altijd kwalijk neem.” VI Gij zult niet doodslaan “In de Bijbel staat: wie zijn zoon liefheeft, tuchtigt hem reeds vroeg. Dus sloeg mijn vader mijn broer, met een riem of met een lat. Dat gebeurde ook weleens als er broeders op bezoek waren; alsof hij een bepaalde macho-kant van zichzelf wilde laten zien. Toen mijn broer uittrad, zei mijn vader: ‘Ik had hem vaker moeten slaan’. Later ontdekte ik diezelfde kant bij mijn broer. Hij kon extreem lief, maar vooral keihard zijn voor de mensen om hem heen. “In mijn boek Broer, moordenaar laat ik hem voor het geloof naar Belize vluchten, maar in werkelijkheid ging hij erheen nadat zijn relatie was stukgelopen. Hij bouwde een huis en hoopte – tevergeefs – dat zijn ex zich ooit nog zou bedenken en ze er samen konden blijven wonen. “In 2014 was ik bij hem op bezoek. Hij had al behoorlijk wat gedronken toen hij ineens twee pistolen tevoorschijn haalde en zei: ‘Als er ooit iets is, hoef je het maar te zeggen hè? Ik regel het wel. Ik maak het in orde.’ Ik herinner me vooral de donkere blik in zijn ogen. “Hoezo, vroeg ik, wat heb je dan gedaan? Waarop hij me vertelde de criminelen te hebben vermoord die hem eerder hadden overvallen. Hij maakte er ook nog zo’n schietgebaar bij. Ik voelde me besmeurd, was er ziek van, letterlijk ziek, maar ik had geen mening, geen oordeel op dat moment. Mijn broer zou tot zijn dood, in 2020, blijven herhalen dat het zijn volste recht was geweest. En spijt had hij ook niet. “Ik ben mezelf in de loop der jaren gaan afvragen welke rol ik in dit verhaal heb gespeeld. Wat nou als ik niet altijd die onderdanige, volgzame zus was geweest? Wat nou als ik mijn broer eerder op zijn gedrag had aangesproken? Was hij dan misschien een andere man geworden? Van kinds af aan is mij geleerd dat de vrouw moet zwijgen, waardoor de man in een soort superieur wezen veranderde dat voor een groot gedeelte het zicht op de realiteit uit het oog verloor. Mijn broer heeft de moorden gepleegd, maar ik denk dat er meerdere mensen schuldig zijn.” VII Gij zult niet echtbreken “Ik keek naar het huwelijk van mijn ouders – en het huwelijk van al die andere mensen in het geloof – en wist: dat nóóit. Ik ga niet drie passen achter mijn man aanlopen. Ik laat me niet van alles opleggen. Tegelijkertijd wilde ik geen maagd blijven; ik móest weten hoe het was om met iemand naar bed te gaan.  Met die missie ging ik, samen met een vriendin, op vakantie naar Spanje. Ik kwam een jongen tegen, we vonden elkaar leuk, ik vertelde hem dat ik geen maagd meer wilde zijn. We rommelden wat aan, de eerste keer ging het helemaal niet, maar ik dacht: we moeten door, anders kom ik er nooit achter. Ik geloof dat hij me een beetje raar vond, vooral ook omdat ik daarna niet meer in hem geïnteresseerd was. Waarom wilde ik zijn telefoonnummer niet? Voor mij was het een enorme desillusie geweest. Dat komt ook doordat bij de Noorse Broederschap lust, reinheid en liefde aan elkaar werden gekoppeld. En het huwelijk was de plek waar die drie dingen samenkwamen. Alsof lust op zichzelf niet kon bestaan. “We hadden geen idee. Intiem contact tussen jongens en meisjes was niet toegestaan. Er moest eerst getrouwd worden. Bovendien waren het de mannen die hun keuze maakten. Wij moesten stilletjes afwachten, hopen dat je op een dag gekozen werd door iemand die je zelf ook wel zag zitten. Als ik werd gevraagd, maakte ik me met een smoesje uit de voeten. Ik was mezelf in die tijd al aan het losmaken van de gemeenschap. “Ik ben uiteindelijk, toen ik eenmaal was vertrokken, wel getrouwd, maar vooral omdat mijn man het graag wilde. Hij is ook veel romantischer dan ik. We hebben het weleens moeilijk gehad, strijd moeten leveren, maar hij bleef altijd openstaan voor de ontwikkelingen die ik doormaakte, hij begreep hoe het kwam dat ik soms nog in mijn oude, dienstbare, rol schoot, hij steunde me toen ik begon met schrijven. We zijn nog altijd bij elkaar, niet vanwege een of ander papiertje dat ik heb ondertekend, maar omdat ik van hem ben blijven houden en de liefde uiteindelijk altijd overwint.” VIII Gij zult niet stelen “Op een dag was ik met mijn moeder in de supermarkt, waar ik een opengescheurd zakje met van die gele boterbabbelaars zag liggen. We kregen thuis geen of weinig snoep en die babbelaar leek me zó lekker… Ik was vijf, of zes, kon de verleiding niet weerstaan, heb er eentje gepikt en opgegeten. Daarna sloeg de angst toe: nu was ik niet meer volmaakt. En als je niet volmaakt bent, mag je niet met Jezus mee zodra hij terugkeert op aarde... Ik dacht erover de winkelier vergeving te vragen of het snoepje alsnog te gaan betalen, maar ik was te klein; ik mocht niet alleen naar de winkel. Toen ik jaren later terugging, bleek de supermarkt er niet meer te zijn waardoor ik mijn schuld niet kon inlossen. Het is een verhaaltje geworden, iets waar helemaal geen last meer van heb, maar ik kan die angst – ik móet het goedmaken, anders mag ik niet mee als Jezus komt! – zo weer oproepen.” IX Gij zult geen valse getuigenissen spreken tegen uw naaste “Als je alles met de mantel der liefde bedekt en voortdurend de schuld op je neemt, leef je in een leugen. Om de gemeenschap in stand te houden moest   er onmiddellijk om vergeving worden gevraagd – en vergiffenis geschonken worden. Zelf als iemand het slachtoffer was van seksueel misbruik. Het is één en al schijnheiligheid en leugenachtigheid. Jezus, het grote voorbeeld van de Noorse Broeders, was gewoon een sekteleider, een of andere griezelige goeroe die beweerde dat hij je van de ergste ziektes kon genezen. Ik geloof niet in volmaaktheid. We – de hele aarde, met al haar bewoners – zijn allemaal gemankeerd. Wie écht vooruit wil komen moet alles onderzoeken, ook de schaduwkanten van het bestaan.” X Gij zult niet begeren uws naasten huis; gij zult niet begeren uws naasten vrouw, noch zijn dienstknecht, noch zijn dienstmaagd, noch zijn rund, noch zijn ezel, noch iets dat van uw naaste is “Er werd ons zoveel heerlijkheid voorgespiegeld dat het niet in me opkwam jaloers te zijn op mensen in ‘de wereld’. We hadden geen radio of televisie, maar dat was helemaal niet erg want op die manier kwam er toch alleen maar vuiligheid binnen. Dat ik weleens bij een buurmeisje televisie ging kijken, had niet zoveel met begeerte te maken; ik vond het vooral moeilijk om gehoorzaam te zijn. ’s Avonds luisterde ik stiekem naar muziek van de Gebroeders Brouwer – ja, met die trompetten! Afschuwelijk, maar toen vond ik dat zó mooi – tot ik een keer door mijn moeder werd betrapt en om vergeving moest vragen. Het ging niet per se om het luisteren naar ‘wereldse’ muziek, maar dat ik er zoveel waarde aan hechtte; dat ik de Gebroeders Brouwer boven God verkoos, dát was pas echt zondig. “Zo zag ik steeds meer leeftijdsgenoten in de problemen komen. Een van mijn neven werd op straat gezet omdat hij een transistorradio had, een ander moest de gemeenschap verlaten toen zijn ouders erachter waren gekomen dat hij verkering had met een ongelovig meisje. Het was niet langer vol te houden: de vrouwenhaat, de discriminatie, gebaseerd op al die schijnheilige lulkoek uit de Bijbel. Het is dat ik zelf óók fictie wil blijven schrijven, anders zou ik er een groot voorstander van zijn het verkopen van de Bijbel bij wet te verbieden.” Ellen Heijmerikx (Beverwijk, 1963) won in 2010 de Academia Debutantenprijs met haar roman Blinde wereld, een autobiografisch getint verhaal over een meisje dat opgroeit in de christelijke geloofsgemeenschap van de Noorse Broeders. In Broer, Moordenaar, uitgegeven door Nieuw Amsterdam, speelt het verleden van het gezin waarin ze is opgegroeid opnieuw een prominente rol. Tijdens de expeditie naar Spitsbergen nam bioloog Ko de Korte (79) afstand van het geloof der vaderen en vond troost in de woorden van Spinoza: ‘God is het totaal van alles wat er is. Zonder betekenis, mening of bedoeling. Pepijn Lanen: ‘Als je op je bezit blijft zitten, steel je van de mensen die niks hebben’ Actrice Dilan Yurdakul blijft een rauw randje houden. ‘Het is goed als mensen zich afzetten’ Joop van den Ende: ‘Wat moest ik in die theaterwereld, een wereld van zonde en verderf?’</p>]]></description>
      <guid>https://www.trouw.nl/verdieping/de-tien-geboden-van-ellen-heijmerikx-van-kinds-af-aan-is-mij-geleerd-dat-de-vrouw-moet-zwijgen~b3b52278/</guid>
      <pubDate>Fri, 19 Jan 2024 00:00:00 +01:00</pubDate>
    </item>
    <item>
      <title><![CDATA[Jeroen Pauw: ‘Als je bij de televisie werkt krijg je al snel het idee dat alles
om jou draait’]]></title>
      <description><![CDATA[<p>‘Op mijn negentiende was ik verliefd op een meisje dat ik bij de Evangelische Omroep had ontmoet. Zoenen mocht wel, een beetje aan elkaar zitten ook, maar verder ging het niet. Het duurde niet lang voordat ze zich begon af te vragen hoe dat nou moest, later, als we kinderen kregen. ‘Dan vertel ik hen over God en dan zeg jij dat het allemaal onzin is.’ Ik begreep wat ze bedoelde. Op een avond besloot ik te proberen met God in contact te komen. Ik was alleen, in mijn bootje, bladerde in de Bijbel, las iets over God die ons altijd weet te vinden en dacht: oké, hier ben ik, nu is het Jouw beurt. Ik stond ervoor open. Het was misschien niet een oprechte route, maar er zijn zelden oprechte routes, ook niet naar Gods hart. ‘God, help me van mijn verslaving af te komen’, ‘God, ik ben bang, sta me nabij’. Nou, ik had Gods hulp nodig in de liefde. Als Hij zo groot was, zou Hij zeker van zich laten horen. Het is niet gebeurd.” Jeroen Pauw (Hilversum, 1960) is journalist, presentator en televisieproducent. Van de Evangelische Omroep tot RTL4: hij heeft zo’n beetje voor iedere omroep gewerkt, maar maakte vooral naam als talkshowhost bij BNNVara. In 2000 begon Pauw samen met Peter Adrichem het televisie-productiebedrijf TVBV dat, onder andere, tekende voor 5 jaar later en Op1, de opvolger van zijn eigen talkshow Pauw. “Als je bij de televisie werkt – en zeker als je een live talkshow doet – krijg je al snel het idee dat alles om jou draait. ‘Vanavond hebben we het over zus en zo, dit zijn onze gasten, het is drie minuten voor half elf, we gaan beginnen!’ Whaaaa! Applaus! Daarna probeer je met de mensen aan tafel in vijftig minuten een mooie uitzending te maken. Applaus! Na afloop komen de gasten je vertellen over de mooie reacties die ze op Twitter kregen en de collega’s zeggen: ‘Ging goed hè?’ We bestaan bij de gratie van het publiek. Het publiek geeft waarde aan onze woorden. Daar voel ik me weleens ongemakkelijk bij. Als ik oude interviews met mezelf teruglees, denk ik: wat een vervelend mannetje. Arrogant en zelfverzekerd. En wat zégt-ie nou eigenlijk? Het moet nog allemaal door jou worden opgeschreven natuurlijk, maar ik weet haast wel zeker dat ik straks hetzelfde gevoel zal krijgen als ik de Tien Geboden van Jeroen Pauw lees. Er zijn zoveel slimme, erudiete, verstandige mensen, vraag díe nou! Dat is geen zelfhaat, hoor. Gewoon relativering die voortkomt uit jouw vraag: verbaast het je weleens dat mensen tegen je opkijken?” “Gelovigen plaatsen zichzelf – net als linkse mensen – vaak op een soort moral high ground en ik had de neiging daar nogal provocatief op te reageren. Dan zei ik dingen als: volgens mij wordt de meeste kinderporno gedownload op de Biblebelt. Daar ben ik milder in geworden. Het geloof blijft voor mij iets onbegrijpelijks, maar waarom zou ik zaken waar een ander troost, liefde of heil in vindt met nare opmerkingen bezoedelen? Kies voor een lange lijdensweg in plaats van euthanasie, kniel op een bed violen als je daar behoefte aan hebt, maar beroep je niet op het woord van God of Allah om mij dingen te kunnen verbieden.” “Ik sta altijd aan.” “Mijn vader was de sterkste man van Nederland. En de slimste. Zo begint het. Als we armpjedrukten, zei hij: ‘Jongen, al word ik hónderd, dan win je nog niet van me!’ Op een gegeven moment lukte het me zijn arm naar beneden te krijgen en kwam ik erachter dat hij lang niet zo slim was als ik dacht. Het beeld dat ik van hem had gemaakt begon allerlei scheuren te vertonen. Als er voldoende warmte en liefde was geweest zouden die gebreken me misschien niet eens zijn opgevallen, maar de sfeer bij ons thuis was helemaal niet oké. Mijn ouders hadden een slechte relatie. Ze probeerden het op allerlei manieren gezellig te maken voor mijn zusjes en mij, maar ik… laat ik het je zo vertellen: laatst vond ik een foto van mezelf als keurig jongetje, met zo’n blazertje, en mijn vriendin zei: ‘Nu zie ik het, je bent gewoon altijd al gevoelig geweest’. Dat klopt ook. Ik ben supergevoelig en dat heeft grotendeels met die eerste jaren te maken toen ik voelde dat er van alles tussen mijn ouders speelde; dingen die ik niet kon benoemen, maar waar ik wel veel last van had. Ik vond het bij andere families véél gezelliger. Het werd me al snel duidelijk dat dit, zo’n liefdeloos huwelijk, niet de weg was naar het geluk. Op mijn zeventiende ben ik het huis uit gevlucht. Het is pijnlijk, ik wil mijn ouders nergens de schuld van geven of zo, maar we zijn nooit meer helemaal met elkaar in het reine gekomen. Mijn vader stierf toen ik eenendertig was. Hij kwam mijn nieuwe schip bekijken en ik liep voor hem uit de trap af, naar het vrachtruim. Op zeker moment stopte hij – doordat ik een paar treden lager stond, waren we ineens even groot – legde zijn armen op mijn schouders en zei: ‘God, jongen, wat mooi, wat ben ik blij dat ik dít nog mag meemaken.’ Wat daarna gebeurde zou je schrappen als het in een boek stond; zijn ogen braken en hij zakte zomaar in elkaar. Ik heb de ambulance gebeld, geprobeerd hem te reanimeren, maar hij is niet meer bijgekomen en vlak na aankomst in het ziekenhuis overleden. Gek idee, ik leef nu al langer zonder dan met mijn vader. Het is de laatste tijd iets minder, maar ik heb heel vaak over hem gedroomd. Niks wezenlijks, gewoon: dat hij er was. Dat ik hem zag. Dit klinkt misschien een beetje raar, maar ik ben blij dat ik er ook bij was toen mijn moeder stierf, in november 2006. Mijn moeder had ernstige hartklachten. Er was van alles geprobeerd, ze wilde nog één operatie ondergaan. Ik zat op de redactie van Pauw &amp; Witteman, mijn zus belde en zei dat ze contact had gehad met het ziekenhuis. Het leek hen een goed idee als de familie kwam. Het was aan het einde van de middag. Ik zei: ‘Jongens, ik moet even weg. Er is iets met mijn moeder.’ Om zes uur stonden mijn twee zusjes en ik bij haar bed. Ze was heel blij ons te zien. ‘Het komt niet meer goed’, zei ze, ‘en zo wil ik niet leven.’ Na een tijdje viel ze in slaap en een paar uur later was ze overleden… Mijn zusjes stonden erop dat ik terug naar de studio zou gaan. ‘Mama zou het absurd hebben gevonden als je er niet bij bent vanavond.’ Om kwart over negen was ik terug in de studio. We hadden Agnes Kant en Joan Haanappel te gast. En er was een item over het mes dat de klusjesman van weduwe Wittenberg onder haar grafsteen zou hebben verstopt. Ik denk niet dat je, als je de uitzending terugkijkt, iets aan mij zult merken. Het is een soort film waar je in terechtkomt, er moeten dingen gedaan worden en het besef daalt pas later in. Al moet ik eerlijk zeggen dat ik niet heel erg verdrietig ben geweest om mijn moeders dood. We hadden erg weinig gemeen met elkaar; ik herinner me vooral de irritatie en het onbegrip. Mijn moeder was wel met mij bezig – na haar dood kwam er een doos met knipsels van interviews die ze in al die jaren had verzameld – maar dat was vooral omdat ze het zélf zo interessant vond een zoon te hebben die enige bekendheid genoot. Ik had graag met meer liefde willen praten over het gezin waar ik uit kom, maar dat zou een oneerlijk verhaal zijn geweest.” “Vroeger had ik een buurman, echt een verschrikkelijke kerel, die net als ik van schaatsen hield. Op een dag ging ik een tochtje maken. Ik wist dat hij ook ergens op dat dunne ijs moest zijn en vroeg me af: wat ga ik doen als hij er straks doorheen zakt? Ik háátte die man, echt waar, maar ik wist ook dat ik het touw dat ik om mijn middel droeg, naar hem zou hebben toegegooid. Wat is dat? Geweten? Of wil ik niet verder leven met de voortdurende angst ontmaskerd te worden als degene die zijn medemens moedwillig heeft laten verzuipen?” “Laatst vertelde een van mijn vrienden dat hij zijn relatie, na jaren, had verbroken. Ik hoor dat best vaak van mensen rond mijn leeftijd. De kinderen zijn het huis uit, er bestaat geen seksuele relatie meer en de interesse voor elkaars verhalen is verdwenen. Dat zijn de momenten waarop je gaat denken: misschien is het bij iemand anders leuker. Ik ben nooit in die fase terechtgekomen omdat ik hooguit zeven, acht jaar jaar met één en dezelfde vrouw ben geweest. Als er een eind kwam aan de relatie, was dat een gezamenlijke beslissing; al mijn exen blijven op een of andere manier deel uitmaken van mijn leven. Dat ik nu al wat langer met iemand samen ben, komt misschien wel doordat mijn vriendin haarscherp aanvoelt wanneer de verbinding hapert. Als iets me dwarszit, kan ik koppig zijn, chagrijnig. Dan pak ik een boek, zet de tv aan en denk: bekijk het maar. Zij is in staat haar ego aan de kant te schuiven. ‘Kom eens hier’, zegt ze dan, ‘doe nou even niet zo kinderachtig.’ Dat vind ik supersterk. En ze heeft gelijk. Ik leer veel van haar. Vooral over mezelf.” ‘Kijk, ik heb gewoon veel geld gekregen doordat ik op mijn tweeëndertigste een huis kocht dat tien jaar later het dubbele waard bleek te zijn. Het tweede financiële geluk dat mij ten deel is gevallen, is dat ik een compagnon heb ontmoet, Peter Adrichem, die erg goed is met geld. We begonnen in 2000 samen een bedrijf, TVBV, omdat we met elkaar iets leuks wilden maken. Het ging mij helemaal niet om financieel gewin, maar TVBV bleek later, toen ik mijn aandelen verkocht, best wel wat waard te zijn. Ik ken mensen die graag willen vertellen hoe ze door hun vermogen zus of zo te beleggen allerlei regeltjes konden ontwijken. Los van het feit dat dit ongelooflijk oninteressante verhalen zijn, verzet ik me ook tegen die manier van doen. Belastingontduiking is een vorm van diefstal. Waarom kon ik mijn huizen zo goed verkopen? Omdat er van gemeenschapsgeld een mooie stoep was aangelegd, of een plantsoentje voor de deur, waardoor de buurt aantrekkelijker en de woningen meer waard werden. Ik ben rijk en dus betaal ik veel belasting. Op dat punt voel ik me niet bezwaard. Maar als we straks naar buiten lopen en iemand vraagt me om een euro, wat zeg ik dan? ‘Heb ik niet.’ Ik heb al heel lang geen euro’s meer op zak. Op zo’n moment voel ik me bezwaard. Dat ik nog altijd niet de moeite heb genomen om ’s ochtends een klein bedrag te pinnen.” “Er gebeuren nu allerlei dingen bij de Publieke Omroep die van gelieg en gekonkel aan elkaar hangen. Die teringzooi bij Op1 bijvoorbeeld (de NPO besloot de talkshow na de zomer van 2024 niet langer uit te zenden, AV): ik zou je heel graag on the record willen vertellen wat er allemaal niet klopt aan dat verhaal, maar als ik dat als werknemer van de producent van Op1 doe, zal ik allerlei mensen boos maken en zullen de omroepen volgend jaar een ánder bedrijf vragen programma’s voor hun te maken. De grootste misvatting in de omschrijving ‘onafhankelijk televisieproducent’ is het woord onafhankelijk. TVBV is, net als andere productiemaatschappijen, superafhankelijk van zijn opdrachtgevers. En het idiote is: we krijgen op ons flikker van mensen die ontevreden zijn over producten die ze zélf op die manier gemaakt wilden hebben. Als talkshowpresentator kon ik – om Fortuyn te citeren – zeggen wat ik dacht en doen wat ik zei. Dat ik die vrijheid kwijt ben, bevalt me helemaal niks.” “Het klinkt gezapig misschien, maar wat ik voor mezelf wens, is dat ik zowel op intellectueel als emotioneel niveau in contact kan blijven met mijn omgeving en vooral, heel banaal: dat ik niet ziek word.  Ik werk met jonge mensen, voel me sterk met hen verbonden, maar als ze over hun ouders praten, realiseer ik me dat ik veel dichter in de buurt van die generatie zit. Ik wil niet zeuren over de ouderdom die met gebreken komt. Dat komt vooral door een vriendin met wie ik een relatie heb gehad. Ze was vijftien jaar jonger dan ik en is een aantal jaar geleden aan kanker overleden. Ze hield zich voor haar zoon aan het leven vast, sprak en schreef over haar ziekte in een poging er grip op te krijgen. ‘Ik ben de verslaggever van een gebied waarvan ik hoop dat jullie er nooit zullen komen’, zei ze. Wat zij beschreef vond ik zó indrukwekkend dat ik me vanaf dat moment heb voorgenomen nóóit één opmerking over fysiek gekwakkel te maken. Je zult mij niet horen zeggen dat ik minder makkelijk uit bed kom, of dat ik het zonder bril allemaal niet zo goed meer kan lezen. Wees gewoon blij, denk ik dan. Wees dankbaar dat je zonder pillen, zonder hulpmiddelen op de been kunt blijven. Tegelijkertijd  kan ik opzien tegen de jaren waarin verdriet en verlies van waardigheid een rol gaan spelen. Dat het een keer stopt is niet zo erg, maar voor die lange remweg ben ik wel bang.” Pepijn Lanen: ‘Als je op je bezit blijft zitten, steel je van de mensen die niks hebben’ Actrice Dilan Yurdakul blijft een rauw randje houden. ‘Het is goed als mensen zich afzetten’ Joop van den Ende: ‘Wat moest ik in die theaterwereld, een wereld van zonde en verderf?’</p>]]></description>
      <guid>https://www.trouw.nl/verdieping/jeroen-pauw-als-je-bij-de-televisie-werkt-krijg-je-al-snel-het-idee-dat-alles-om-jou-draait~b335f790/</guid>
      <pubDate>Fri, 29 Dec 2023 00:00:00 +01:00</pubDate>
    </item>
    <item>
      <title><![CDATA[Schrijver Benjamin Moser weet wat een zonde is: ‘Joden, júist Joden, zouden
empathie moeten voelen met het Palestijnse volk’]]></title>
      <description><![CDATA[<p>“Mijn overgrootvader was een orthodoxe rabbijn in Houston. Mijn oma, Bitsy, vond al de extreme regels en wetten die haar leven bepaalden verschrikkelijk. Ze deed wel mee op de traditionele feestdagen, maar dan als een boerin met kiespijn. Mijn opa – Bitsy’s vierde echtgenoot – was in 1938 voor de nazi’s uit Berlijn gevlucht. Deze twee mensen hebben hun zoon, mijn vader, een Joodse opvoeding gegeven, maar zonder de dingen die zij ‘onzin’ noemden.  Het was vooral een kwestie van waarden. Wij leerden dat het grote geluk dat we hadden gehad om in een vrij land geboren te zijn, om geen onderdrukking te ervaren, om het breed te hebben in economische zin, ons een verplichting jegens de anderen gaf. Je moest vooral niet vergeten wat ‘ons’, onze voorouders, was aangedaan. Dit mocht nooit meer gebeuren. Helaas is dit een les die veel Joden vaak vooral aan ánderen willen meegeven.” “Ik was vijfentwintig toen ik naar Nederland kwam, onzeker over hoe ik mijn schrijversbestaan vorm moest geven. Tijdens mijn kennismaking met de Hollandse meesters uit de Gouden Eeuw ontdekte ik dat ook zij bezig waren geweest met de vraag: waarom maken we kunst? Is het nodig? En: hoe ontwikkel je het talent dat je hebt meegekregen? Ik vond geen antwoorden, maar dat is ook goed, want antwoorden zijn vaak saaier dan vragen. Troost? Grappig, die vraag wordt me vaker gesteld. Of kunst troost biedt. Kennelijk hebben Nederlanders veel behoefte aan troost, maar nee, het is iets anders, iets wat dieper gaat. Als je goed naar kunst kijkt, maakt het je juist ongemakkelijk. Het doet iets raars met je. Ik zal je een voorbeeld geven: het Mauritshuis in Den Haag hangt vol prachtige schilderijen, maar er is één doek – niet groter dan dit boek hier – dat de meeste aandacht krijgt: Het puttertje van Carel Fabritius. Je ziet een groep Chinezen bij het Mauritshuis uit de bus stappen, volgende halte is Madurodam, ze stommelen het museum door, o kijk, Rembrandt, Vermeer en Rubens, heel mooi allemaal, maar als ze dat ene kleine vogeltje zien blijft iedereen staan. Een magisch moment, haast spiritueel. Het is de ziel van de maker – esprit zoals de Fransen zeggen – met wie we ons op dat moment via de kunst verbonden weten. Het is niet per se troostend; het zet je tegenover een mysterie.” Benjamin Moser (Houston, 1976) is een Amerikaanse schrijver. Hij woont sinds 2002 in Nederland en promoveerde in 2009 op de Braziliaanse schrijfster Clarice Lispector. In datzelfde jaar publiceerde hij Why This World – a biography of Clarice Lispector. Zijn biografie van Susan Sontag uit 2019, Sontag – Her Life and Work,  werd in 2020 bekroond met de Pulitzerprijs. In november verscheen bij de Arbeiderspers De wereld op zijn kop – ontmoetingen met Hollandse Meesters. “Het lijkt me zo kinderachtig in een God te geloven die zich beledigd kan voelen, of die omgekocht kan worden met een biecht of een gebedje. Maar ik ga niet licht om met het heilige. Mijn geloof, als je het zo noemen kan, gaat eerder in de richting van Spinoza die zei dat God niet een entiteit is die buiten de wereld staat, maar de wereld zélf is. Ik geloof wel dat je een zekere eerbied kunt betrachten, maar je moet er ook niet voor terugdeinzen de goden of de mensen die je aanbidt van hun sokkeltjes te trekken. Te veel eerbied is dodelijk. Daarom schrijf ik ook over de lelijke schilderijen van Vermeer. Zo lang erover gesproken wordt – over de mooie en de minder mooie kanten – blijft de kunst in leven. Neem Willibrordus, hier aan het eind van onze straat. Die zit daar maar, op z’n paard. Ik zou willen dat iemand hem er een keer van afgooide. Dan zullen mensen zich eindelijk weer eens gaan afvragen: hé, die Willibrordus, wie wás dat eigenlijk?” “Zondagrust, ja, dat is een héél goed idee – voor andere mensen. Ik ben iemand die twaalf browservensters open heeft staan, nieuwe ideeën op wil doen, studeren, schrijven, gesprekken voeren, doorgaan, reizen. Relaxen, beetje ontspannen, lekker roseetje: het zit er voor mij niet in. Ik kan in mijn eigen bibliotheek gaan zitten en een boek lezen. Dat is mijn werk. Wie heeft zoiets? En toch is het hard werken. Eigenlijk is arbeid voor mij een vorm van contemplatie, zeven dagen lang. Af en toe echt helemaal niets doen is een enorme uitdaging. Vroeger deed ik nog wel eens een ‘zazen-sessie’ hier in de stad. De opdracht is dan: ga hier maar zitten en hou je mond. Weet je hoe moeilijk het is niets te doen met gedachten die voorbij komen? Als schrijver pak je ze vast, maar als je mediteert laat je alles weer los. Het is niet per se de rust waar ik naar verlang; ik wil gewoon de boel af en toe een beetje opschonen.” “Als ik thuiskwam van school, was het iedere keer weer een verrassing welke moeder ik zou aantreffen. Het was altijd dezelfde vrouw, zelfde naam, zelfde burgerservicenummer, maar de ene keer had de drank van haar een soort Medea gemaakt en op andere dagen kon ze heel erg lief en zorgzaam zijn. Maar instabiel was het in ieder geval. Dramatisch was het sowieso. Toen me werd gevraagd de biografie van Susan Sontag te schrijven, twijfelde ik in eerste instantie, maar dat veranderde nadat ik me een beetje had ingelezen. Ik kwam erachter dat haar moeder, net als die van mij, met verslaving had geworsteld. Ineens begreep ik allerlei dingen. Susan Sontag was héél ambitieus, net als ik. Ook zij moest al op jonge leeftijd de volwassene zijn. Je wordt heel snel volwassen, maar dat doet niets af aan het verlangen ook een kind te mogen zijn. Tijdens mijn middelbare schooltijd is mijn moeder naar rehab gegaan en gestopt met drinken, maar de mens erachter, met al haar worstelingen, bleef bestaan. Ik weet onder welke omstandigheden ze is opgegroeid en wat dat met haar persoonlijkheid heeft gedaan. Haar vader tekende na de aanval op Pearl Harbor als veertienjarige al voor het leger en heeft tijdens de Tweede Wereldoorlog tientallen Japanners vermoord. Daar heeft hij zijn leven lang last van gehad, last die hij overdroeg op zijn kinderen. Ook mijn oom raakte aan de drank verslaafd – en heeft uiteindelijk zelfmoord gepleegd. Het zijn de trauma’s die van generatie op generatie worden doorgegeven. Ook van de schade die mijn vader als zoon van een Holocaust-overlevende heeft opgelopen, kreeg ik het nodige mee. Ik wéét waar de dingen vandaan komen, maar het begrip van de oorsprong verandert niets aan de situatie. Ik ben inmiddels dertig jaar weg uit huis en toch zijn die oude irritaties nog aanwezig. Er is geen ruzie of zo, we hebben een prima, vreedzame relatie, maar toen Arthur en ik laatst weer bij mijn ouders in Houston op bezoek waren, kon ik alleen maar denken: wanneer mag ik weer weg? We waren er van vrijdag tot maandag. Arthur zei: ‘Het is altijd één maaltijd te veel’. Ik weet dat kinderen zich vaak ergeren aan hun ouders, het zijn tóch je ouders en je wil het toch goed doen. Dat het goed komt. Dagenlang zit ik daar, met zo’n gebotoxt gezicht, een grimas van vriendelijkheid; het is een uitputtingsslag. Ik kan de stewardess in het vliegtuig wel omarmen: raap me op, zet me in stoel 12 C, schenk een drankje voor me in en breng me zo snel mogelijk terug naar huis. Ik ben trouwens wel erg blij dat mijn ouders geen Nederlands lezen. Anders zou ik je dit nooit hebben verteld.” “Joden, júist Joden, zouden empathie moeten voelen met het Palestijnse volk. Israël misbruikt het Joodse verhaal al jarenlang als excuus voor het uitvoeren van hun nationalistische, koloniale projecten. Ik ben vaak in de bezette gebieden geweest: het is gruwelijk wat er op 7 oktober is gebeurd, maar als je zó lang op die manier met een heel volk omgaat, kan je zoiets wel verwachten. Er zijn al jarenlang geen vredesonderhandelingen meer. Het woord apartheid is te zacht, het woord racisme is te zwak om te beschrijven wat de Palestijnen moeten meemaken. Eigenlijk is het een vorm van slavernij: mensen zonder rechten, die generatie na generatie mishandeld en vernederd zijn, mensen die zomaar, zonder proces, opgepakt en afgemaakt kunnen worden. Als je niet in Palestina bent geweest, kan je het letterlijk niet voorstellen. Je denkt: ja, ingewikkeld, jammer. Terwijl het juist heel simpel is. Israël zorgt voor de chaos door te pas en te onpas het woord antisemitisme te gebruiken, door met Jodensterren te pronken en zich ondertussen als misdadigers te gedragen. En dan keer op keer dat pathetische gemopper over hoe miskend ze zijn, hoeveel onrecht hún wordt aangedaan: er zijn in de afgelopen weken inmiddels – hoeveel? – zevenduizend Palestijnse kinderen vermoord… Als je over zonde wil praten: dit is zonde, dit is het kwaad en ik durf niet meer te geloven dat er ooit een oplossing komt.” “Eén van de fijne dingen van homo zijn is  dat je vanaf heel jong kan denken: mijn leven zal anders zijn. Iedereen vindt iets van je, dat kan je lastig vinden of juist niet, maar het geeft mij vooral een enorme vrijheid. Ik hoef niet te doen zoals de rest. Arthur, Lex en ik leven in een – voor de buitenwereld – merkwaardige constructie. Arthur was al met Lex en we stonden alle drie open voor iets experimenteels, iets wat niet per se en/of maar net zo goed en/en kon zijn. Ik ontmoette Arthur in 2000 bij Alfred A. Knopf, de uitgeverij in New York waar ik toen voor werkte. Wij gaven een vertaling van De zwarte met het witte hart uit, een boek dat ik in één adem had uitgelezen. De foto op de achterflap hielp ook natuurlijk, maar toch: er was herkenning op een dieper niveau, anders hou je het niet drieëntwintig jaar met elkaar uit. Dat het tussen ons werkt, wil niet zeggen dat zo’n soort verhouding voor iedereen vanzelfsprekend is. Iedereen is anders. Ik ben met Arthur, de man met wie ik altijd wilde zijn, en ik heb nooit, niet één dag, overwogen hem in de steek te laten. Als de oorlog uitbreekt, kan je het best mij aan je kant hebben, want ik ga voor je door het vuur. Wie aan mijn dierbaren komt, krijgt met mij te maken.” “Hier in huis, één verdieping lager, staat mijn verzameling Latijns-Amerikaanse literatuur. Het is de beste, grootste verzameling buiten Brazilië, met veel kennis, tijd en geld bijeengebracht. Ik heb die bibliotheek nodig voor mijn werk, maar ik heb de boeken óók verzameld om later weg te kunnen geven aan de universiteitsbibliotheek. Ik wil graag iets bijdragen. Niet per se bezitten. Ja, Basso, mijn hond. En ik hecht me ook erg aan Arthur. Laatst had hij een tandontsteking. Het eerste wat ik denk is: je mag niet doodgaan! Neem mijn spullen, maar wat ik liefheb, geef ik niet uit handen.” “Ik heb erg de neiging mensen de waarheid te vertellen. Het is een eigenschap die me vaak in de problemen brengt, omdat mensen vaak niet op die eerlijkheid zitten te wachten. Ik moet leren mezelf te beheersen. Je hoeft niet alles te zeggen, zoals je ook niet alles hoeft te laten zien. Daar gaat het De wereld op zijn kop ook een beetje over: de gemaakte werkelijkheid. Wat je niet ziet – bijvoorbeeld op een doek van Johannes Vermeer – is dat de geportretteerde vrouw net een kind heeft verloren. Of dat het water in haar kannetje afkomstig is uit een door cholera besmette stinkgracht. Dat hoef je ook niet te laten zien. Waarom zou de werkelijkheid altijd lelijk moeten zijn? Schoonheid is óók een werkelijkheid.” “Afgunst ken ik niet, benijden is ook te veel gezegd, maar soms denk ik: kon ik maar net zo veel zien als mijn grote literaire held V.S. Naipaul. Ik moet het allemaal lezen, bestuderen, nóg een keer bekijken. In De wereld op zijn kop zeg ik dat ik helemaal niet zo goed ben in kijken. Dat moest ik leren. Terwijl bij iemand zoals Naipaul alles onmiddellijk binnenkomt. Of het talent van Arthur: hoe hij in een dialoog zo veel van een personage tevoorschijn kan laten komen… Ik ben niet dom, qua DNA rijkelijk voorzien, maar ik heb ook heel hard gewerkt om dat wat ik heb meegekregen tot ontwikkeling te brengen. Nu hoef ik niet meer te zwaaien, zo van ‘hallo, hier ben ik, dit kan ik’. Dat doe je als je jong bent. Inmiddels heb ik de vrijheid verworven om te doen wat ik het liefst doe. Er zit natuurlijk een psychologisch aspect aan het ‘gezien willen worden’, maar de praktische kant is net zo belangrijk: het winnen van de Pulitzerprijs (in 2020, voor de biografie van Susan Sontag, AV) heeft ervoor gezorgd dat ik meer boeken ging verkopen waardoor ik ook in staat werd gesteld aan iets nieuws te beginnen. Uiteindelijk is dat altijd mijn enige ambitie geweest: door te kunnen gaan, ideeën uitwerken, van het ene boek naar het andere, hopelijk crescendo, om uiteindelijk als vuurwerk te mogen ontploffen in een groot en prachtig licht.” Benjamin Moser (43) werkte zeven jaar aan zijn biografie van Susan Sontag, Amerikaanse schrijver en activist. Pepijn Lanen: ‘Als je op je bezit blijft zitten, steel je van de mensen die niks hebben’ Actrice Dilan Yurdakul blijft een rauw randje houden. ‘Het is goed als mensen zich afzetten’ Joop van den Ende: ‘Wat moest ik in die theaterwereld, een wereld van zonde en verderf?’</p>]]></description>
      <guid>https://www.trouw.nl/verdieping/schrijver-benjamin-moser-weet-wat-een-zonde-is-joden-juist-joden-zouden-empathie-moeten-voelen-met-het-palestijnse-volk~ba55bf5a/</guid>
      <pubDate>Fri, 15 Dec 2023 00:00:00 +01:00</pubDate>
    </item>
    <item>
      <title><![CDATA[Roos Vonk: Na een crisis is de narcist in mij een toontje lager gaan zingen]]></title>
      <description><![CDATA[<p>“Mijn vader zei in ‘iets’ te geloven, maar mijn moeder – die als meisje nogal strak was gehouden – had zich voorgenomen mijn broertje en mij een vrije, moderne opvoeding te geven die er onder andere uit bestond dat wij, samen met een jongetje uit zo’n VPRO-Vrij Nederland-gezin, geen godsdienstles volgden. In plaats daarvan zaten we met z’n drieën sommetjes te maken. Achteraf gezien wel jammer, want ik weet er dus helemaal niets van af. “Ik herinner me wel dat ik nadacht over de zin van het leven. Tot mijn zesde woonde ik in Schiedam en daar mocht ik niet alleen van huis naar de speeltuin lopen. Op een dag, toen er niemand was die met me mee kon gaan, bedacht ik, heel teleurgesteld, dat je eigenlijk net zo goed niet kon bestaan want dan zou je geen last hebben van vervelende dingen. ‘Maar als je er niet bent’, zei een ander stemmetje, ‘dan ga je helemaal nooit naar de speeltuin!’ ‘Dat geeft niks’, zei het eerste stemmetje, ‘want als je niet bestaat, weet je toch niet dat het er is’. Ik had dus op mijn zesde al in de gaten dat het leven zinloos was, haha!” “Tot de zesde klas van de lagere school was ik gewoon een leuk, populair meisje – ook al een beetje in jongens geïnteresseerd – en toen kwam David Cassidy (Keith, uit The Partridge Family, Amerikaanse sitcom uitgezonden tussen 1970 en 1974, AV). Het begon onschuldig, maar na zijn eerste concert – op 11 maart 1973 in de Doelen in Rotterdam – was ik obsessief verliefd. Ik was nergens anders mee bezig, ik had zelfs een fanclub opgericht. Een jaar later, 12 mei 1974, was hij wéér in De Doelen. Dit keer zat ik op de tweede rij, heel dichtbij. Ik hoopte natuurlijk dat hij me zou zien, maar ik ging niet gillen of zo, ik dacht alleen maar: ik moet alles in me opnemen, want ik zie hem maar heel kort. Daar stond hij: de jongen die ik het hele jaar alleen op televisie en in tijdschriften zag. Een echt mens van vlees en bloed. Dat besef gaf zo’n geweldige kick… “David was de eerste man in mijn leven. Ik fantaseerde dat ik hem in Amerika zou opzoeken en dat we dan gingen vrijen. Die hevige verliefdheid heeft drie jaar geduurd, maar is altijd teruggekomen op momenten dat ik het moeilijk had.  Mijn verklaring is dat hij een hechtingsfiguur was geworden, een speciale persoon die een plaats in je hart heeft. En hij kon natuurlijk, in tegenstelling tot echte mannen, nooit van zijn voetstuk vallen. Ik heb twee of drie keer een moeilijke periode gehad en dan bekeek ik oude video’s, nooit filmpjes van ná die tijd. Ik wilde verliefd blijven op die herinnering. “Zes of zeven jaar geleden, kort voor zijn dood, kwam ik op Youtube ook recentere video’s tegen, interviews waarin hij zei hoeveel last hij had gehad van het juk van die Partridge Family en hoe blij hij was eindelijk ‘zichzelf’ te kunnen zijn. Maar toen hij zichzelf was, vond ik hem helemaal niet zo leuk meer. Ik wist het al langer, maar op dat moment drong het door tot in mijn hart: David Cassidy was een acteur, iemand die met groeiende tegenzin een rol had gespeeld. De man van mijn dromen, de sexy zanger die volgens de bladen zo hunkerde naar dat ene, bijzondere meisje – het beeld dat ik zo lang had gekoesterd – heeft nooit echt bestaan.” “Het zijn vaak de christelijke politieke partijen die dit gebod overtreden door een verhaal te verzinnen waarin ze de mens de kroon op de schepping noemen en een God boven zich stellen die het zogenaamd goed vindt dat we alle ándere dieren ‘gebruiken’, afslachten en opeten. Als ik een kerk opricht en verkondig dat mijn God juist zegt dat het níet mag, luistert er niemand naar mij. Terwijl dat toch hetzelfde idee is.” “Ik probeer het weekend een beetje te laten afwijken van de rest van de week door iets langer in bed te blijven liggen, naar Vroege Vogels te luisteren en Buitenhof te kijken, maar er is helaas altijd wel iets te doen, dus ga ik vaak toch even werken. Ook op zondag.” Roos Vonk (Leiden, 1960) is hoogleraar sociale psychologie aan de Radboud Universiteit in Nijmegen, auteur en columniste. In Mijn ego heeft altijd gelijk – van zelfbedrog naar zelfkennis’, beschrijft ze volgens uitgeverij Meulenhoff hoe je aan het ego kunt ontsnappen, ‘realistisch en nieuwsgierig kunt kijken naar wie je bent’ en ‘een betere versie van jezelf kunt worden’. “Bij ons was het andersom: mijn broertje en ik werden door onze ouders vereerd. Vooral mijn moeder kon behoorlijk over ons opscheppen, maar wat ik miste was een wezenlijke interesse. Ik ben gewaardeerd, geliefd en bewonderd, maar in mijn eigenheid niet echt gezien. Het ging uiteindelijk over háár. Ze wilde liever een vriendin dan een moeder zijn, sprak open over seks – allemaal dingen die je als puber niet wil weten – en kon nogal opdringerig zijn. Voor mijn vader was het heel belangrijk dat we ons brein ontwikkelden; dat we hartstikke slimme kinderen zouden worden. Ik vind het wel goed dat hij dit bij mij als meisje net zo hard stimuleerde als bij mijn broertje, maar zo waren we toch min of meer hun project. “Ik kan de band met mijn ouders niet goed of slecht noemen, er waren geen conflicten of zo, maar in ons gezin was iedereen nogal met zichzelf bezig. “We zijn ‘gezond gehecht’ – er werd geknuffeld, ik kan makkelijk iemand in mijn hart toelaten – en grootgebracht met het idee dat andere mensen deugen, maar ik ben door die opvoeding óók erg individualistisch ingesteld; een eigenheimer die, als er te nadrukkelijk iets van mij wordt verlangd, de deur dicht doet.” “Stel je voor dat je leefde in een tijd waarin je op straat overal geketende, mishandelde, verwaarloosde, creperende mensen zou zien. En dat je, als je het uitschreeuwt en iedereen op die wantoestanden wilt attenderen, als antwoord krijgt: ’Ach, het zijn maar slaven’. Dat is vergelijkbaar met de wereld waar dierenbeschermers – ik zeg liever dierenmensen, mensen die van nature een hoge empathie met dieren hebben – in leven. Als je geen dierenmens bent, vind je dit onvergelijkbaar, misschien beledigend zelfs. Maar mensen die instinctief net zoveel empathie voelen met andere dieren als met andere mensen, doet het net zoveel pijn. “Ik weet dat ik niets kan veranderen aan het grote leed in de wereld; ik kan alleen iets doen aan dat wat op mijn weg komt. Ik help weerlozen die in nood verkeren en de vee-industrie krijgt geen cent van mij. Vleeseters kunnen daar vaak laatdunkend over doen, alsof vegetariërs anderen met hun ‘goede gedrag’ willen imponeren, maar daar is een vegetariër helemaal niet mee bezig. Ik wil met mezelf in het reine zijn, trouw blijven aan waar ik in geloof. Tegen de klippen op, want de mens is inmiddels een plaag op aarde geworden. Ooit was er een balans tussen populaties en de hoeveelheden  voedsel, maar doordat de landbouw helemaal uit z’n krachten is gegroeid en het aantal mensen daardoor schrikbarend is toegenomen, blijft er steeds minder ruimte over voor de andere dieren. Zonder ons zou het er voor de rest van het leven op aarde een stuk beter uitzien. Uiteindelijk verwacht ik dat de mensheid niet op tijd tot inkeer komt en uitsterft. Er gaan alleen nog duizenden jaren met verschrikkelijk veel leed aan vooraf. In die zin is het een opluchting dat ik zal sterven en er geen getuige van hoef te zijn.” “Mijn moeder zei altijd: ‘Na David Cassidy komt er een échte jongen, dat is véél leuker’, maar dat klopte niet, haha. Ik had een zwak voor foute mannen en mijn eerste vriendje was er meteen één, in het klein. Ik heb wel een aantal goede, langdurige relaties gehad, samengewoond, maar ben ook een groot deel van mijn leven single geweest. “Het is niet zo dat ik dacht: ‘dan begin ik maar iets met een hond’, maar de behoefte aan een relatie viel weg toen ik een hond kreeg waarmee ik het heel gezellig had, Bobbie. Later kwam daar nog een hondje, Aagje, bij. Nadat ik ze vrij kort na elkaar allebei moest laten inslapen – laten we daar niet te lang over doorpraten want ik schiet weer vol als ik er aan denk – vond ik het wel even fijn de handen vrij te hebben. Ik wil nog twee, drie keer op vakantie en dan ga ik weer eens nadenken over een ander hondje. Een nieuwe relatie kan ook, maar ik ben een vrouw voorbij de overgang dus mijn marktwaarde is inmiddels iets gedaald. Ze zeggen altijd dat je iemand vindt zodra je stopt met zoeken maar ik kan je inmiddels, proefondervindelijk, vertellen dat dat niet klopt: ik zoek al heel lang niet. Het interesseert me misschien ook te weinig. “In Wonderkind of total loss van W.F. Hermans staat het verhaal over een honderdvijfjarige man die schelpen verzamelt. Hij loopt over het strand en realiseert zich dat de kans dat hij nog iets bijzonders gaat vinden héél klein is. Dat is zo jammer aan ouder worden, dat je bij iedere schelp denkt: ja, die ken ik al. Het klinkt een beetje blasé, maar het wordt steeds moeilijker ergens door getriggerd te worden. Als je jong bent, vind je alles leuk. Dus, nee, ik denk niet dat er op dit gebied op korte termijn veel gaat veranderen. Ik verwacht eerder een hond dan een man in mijn leven.” “Als puber ging ik vaak flipperen en sigaretten kopen in een snackbar aan de overkant. Op een keer was er niemand in de zaak en ik weet nog dat ik dacht: ik zou nu zomaar iets kunnen stelen. Daarna vroeg ik me af waarom ik het dan toch niet deed. Had ik morele bezwaren of was ik bang dat ze me zouden betrappen? Ik denk dat die angst me toen weerhield. Nu zou het anders zijn. In mijn boek heb ik geschreven over het verschil tussen image-concerns en compassionate-concerns. Mensen die onzeker zijn, maar ook narcistische mensen, zijn vooral bezig met hoe ze overkomen. Ik heb die narcistische kant ook, maar ik ben in de loop der tijd wel verschoven van ‘hoe zullen ze over me denken?’ naar: ‘hoe is het voor de ander als ik zoiets doe?’ “Die verschuiving heeft ongetwijfeld te maken met de dingen die ik heb meegemaakt, enkele crisissen in mijn leven, waarvan het gedoe met Stapel me het hardst heeft geraakt (in 2011 bracht Vonk samen met hoogleraar Diederik Stapel een persbericht naar buiten over onderzoek dat een relatie aantoonde tussen vlees eten en ‘hufterig gedrag’. Kort daarna bleek dat Stapel al vele jaren fraude pleegde met onderzoeksdata. Hij verloor zijn baan aan de universiteit van Tilburg. Roos Vonk – die niet op de hoogte was van de fraude – kreeg een berisping van de Radboud Universiteit wegens onzorgvuldig handelen, AV). “Ik hád ook een stomme fout gemaakt door niet kritisch te kijken naar de gegevens van Stapel. Maar ik dacht er destijds vooral aan dat ik niets kon doen aan die fraude, dus ik ging het wel even in de media uitleggen. Dat was niet slim. Het maakte niets uit wat ik zei; je wordt op zo’n moment in de rol van dader gecast en wat je ook zegt, je komt daar niet uit. Het was een nachtmerrie. Maar het was ook een gebeurtenis waardoor mensen opeens heel anders op mij gingen reageren. De narcist in mij ging toen vanzelf wel een toontje lager zingen. Ik had er destijds alles voor over gehad om dat persbericht ongedaan te maken, om het aanzien dat ik had terug te krijgen, maar het is nooit helemaal gelukt. Zodra ik op Twitter iets zeg waar de rechts-radicale bubbel zich niet in kan vinden, is er altijd wel iemand die zegt: ‘Jij bent toch van die fraude?’ Mensen die vinden dat ik voor de rest van mijn leven mijn mond moet houden. “Het blijft pijnlijk, maar ik kan nu oprecht zeggen dat ik dankbaar ben voor wat er is gebeurd – ik had wel een lesje te leren. Een deel van mijn leven werd ik bovenmatig bewonderd, een ander deel van mijn leven verguisd. Ik heb nu een balans gevonden waardoor ik meer in verbinding ben gekomen met de medemens.” “Het begint met liegen tegen jezélf. We hebben allemaal een innerlijke spindoctor die, zonder dat we ons daarvan bewust zijn, overal verhalen van maakt. Verhalen waardoor we positief over onszelf blijven denken en ons prettig voelen. Stel jezelf bij elke gedachte de vraag: is mijn spindoctor hier aan het werk geweest? Als je de waarheid eenmaal kent, kan je in gesprek met anderen altijd nog bedenken dat het misschien beter is om – uit tactische overwegingen of compassie – bepaalde dingen even voor je te houden.” “Het maximaliseren van een geluksgevoel is voor mij geen doel; ik vind het veel belangrijker in contact te komen met de waarheid. Instinctief probeert de hedonist in mensen het ongemak buiten de deur te houden, maar ik heb ook ervaren dat het uitdagender is die kant tóch te gaan verkennen. Wat is hier aan de hand? Waarom doe ik wat ik doe? Waarom heb ik nog een boek geschreven – en ben ik alweer bezig met een nieuw project? Omdat ik mijn kennis wil delen? Zeker. Omdat ik denk dat de wereld er beter van wordt als mensen begrijpen hoe hun ego werkt? Absoluut. Mijn eigen spindoctor zal niet gauw zeggen dat bewijsdrift net zo goed een drijfveer is, maar ik moet er toch rekening mee houden dat dat wél meespeelt; dat ik wil laten zien dat ik er nog steeds toe doe.” Pepijn Lanen: ‘Als je op je bezit blijft zitten, steel je van de mensen die niks hebben’ Actrice Dilan Yurdakul blijft een rauw randje houden. ‘Het is goed als mensen zich afzetten’ Joop van den Ende: ‘Wat moest ik in die theaterwereld, een wereld van zonde en verderf?’</p>]]></description>
      <guid>https://www.trouw.nl/verdieping/roos-vonk-na-een-crisis-is-de-narcist-in-mij-een-toontje-lager-gaan-zingen~b2da4f9a/</guid>
      <pubDate>Fri, 1 Dec 2023 00:00:00 +01:00</pubDate>
    </item>
    <item>
      <title><![CDATA[Malou Holshuijsen: Ik was doodsbang dat iemand zou vragen hoe het écht met me
ging]]></title>
      <description><![CDATA[<p>“Het werd thuis niet echt aangemoedigd in God te gaan geloven. Bij ons in de straat woonde een groot gezin dat op zondag naar de kerk ging. Als ze terugkwamen, vertelden die kinderen over alle leuke dingen die ze daar hadden gedaan. Ik vroeg mijn moeder of ik misschien een keer mee mocht. Nee. Absoluut niet. Die afkeer zit een beetje in de familie denk ik, want als ik als puber weer eens iets had uitgehaald, zei mijn opa altijd: ‘Zolang je er maar niet katholiek van wordt.’” “Als iemand naar mijn sterrenbeeld vraagt, denk ik: ja, dahaag, hou maar op! Ik ben totaal anti-spiritueel. Mijn Indische oma was bijgelovig. Ze liet bijvoorbeeld altijd een klein laagje koffie in haar kopje over, ‘voor de geesten’ zei ze dan. “Toen haar moeder was overleden, wilde ze weten of ik, net als zij, nog weleens met haar sprak. ‘Ja hoor’, zei ik dan, maar hoe moet je praten met iemand die er niet meer is? “En toch… sinds háár dood, tien jaar geleden, snap ik beter wat mijn oma destijds bedoelde. Ik vind het fijn om haar geur vast te houden – ik heb haar oude pannenlappen, maar gebruik ze niet omdat ze nog een beetje naar haar huis ruiken – en ik hoor haar vaak genoeg schaterlachen, schreeuwen en vooral haar ongefilterde afkeuring uitspreken. “Vorig jaar was ik in Indonesië, op zoek naar sporen uit haar verleden. ‘Het is mijn land niet meer,’ zei ze altijd, maar dat kon ik nooit geloven en ik wilde daarom graag een stukje van haar gemis teruggeven aan de plek waar ze opgroeide, een beetje as uitstrooien over haar geboortegrond. Ik bezocht de plekken waar ze gelukkig is geweest, maar ook het Japanse interneringskamp waar ze als puber gevangen heeft gezeten. Malou Holshuijsen (Amsterdam, 1987) is schrijfster, columniste, radio-presentatrice en podcast-maker . In maart 2021 verscheen haar romandebuut Zachtop lachen, korte tijd later werden de filmrechten van het boek verkocht. Onlangs verscheen bij uitgeverij Ambo|Anthos haar tweede roman Alleen en duizend mensen. Op een dag ging ik naar het graf van haar vader in Semarang. Ik had bloemen neergelegd, wilde teruglopen, maar voelde ineens de behoefte om er nog even alleen te zijn. Ik zei tegen Rinse, mijn vriend: ‘Ga maar vast, ik kom zo.’ Ik stond daar en vóelde mijn oma, helemaal. Precies op dat moment daalde er een grote vlinder neer op het graf. Ik was heel even van slag – wat flikt ze me nou – tot ik bedacht dat die vlinder natuurlijk op de verse bloemen in dat verder nogal dorre veld was afgekomen. Ik moest lachen om mijn verwarring en hoorde vervolgens hoe mijn oma míj uitlachte. “Natuurlijk is ze is niet ergens anders, mijn oma zit in mij. Ik hoor haar omdat ik haar mis. Het is rouw, rouw die langzaam afbrokkelt, maar waarvan er in je hoofd altijd een paar stukjes achterblijven.” “Voor de gelovigen in mijn omgeving probeer ik me in te houden, maar het zou hypocriet zijn als ik nu tegen je ging zeggen dat ik zelf iets tegen vloeken heb. Scheldwoorden met het woordje ‘god’ erin, verwensingen met ernstige ziektes: allebei heerlijk. Hypocriet. Dat vinden mensen tegenwoordig fijn om tegen iemand te kunnen zeggen. ‘Eerst vloog je drie keer per jaar en nu demonstreer je op de A12 voor de afschaffing van de fossiele subsidies, lekker hypocriet!’ Ja, dus? Mensen verwarren hypocrisie vaak met voortschrijdend inzicht. Je zou het ook vooruitgang kunnen noemen, maar dat zeggen we blijkbaar minder graag tegen elkaar. Het is een verademing als je gewoon durft toe te geven dat je soms iets zegt dat haaks staat op wat je eerder hebt beweerd.” “Ik ben een extraverte introvert; ik kan er voor zorgen dat ik heel erg aansta, maar ik vind het ook fijn om tegen de eenzaamheid aan te schuren. Als ik alleen ben, bedenk ik mijn eigen verhalen en een gezelschap om me heen. “Voor die drukke kant in mezelf was de verhuizing naar Antwerpen, bijna een jaar geleden, een uitkomst. Ik heb minder concentratieproblemen en ga zorgvuldiger met mijn relaties om doordat afspraken nu écht afspraken zijn en niet, zoals eerst in Amsterdam, toevallige ontmoetingen in de stad waar toch al iedereen woont.” “Mijn oma is getraumatiseerd uit de oorlog gekomen. Toen mijn moeder drie jaar was, is ze van haar man gescheiden en hertrouwd. Mijn moeder heeft geen warme jeugd gehad en ik heb me, op mijn beurt, ook niet goed aan háár kunnen hechten, doordat ze ziek werd toen ik een baby was en fysiek niet in staat was voor mij te zorgen. Dat deel hebben mijn vader, familieleden en thuiszorg opgevangen. Ze heeft zich daar, in mijn ogen onterecht, erg schuldig over gevoeld. “Mijn moeder en ik kunnen nu goed met elkaar praten, maar we hebben jarenlang in die onmacht gevangen gezeten: zwijgen, geen verdriet tonen, niet weten hoe je moet troosten of getroost wil worden. “Mijn vader is een liefdevolle, praktische man die altijd achter me staat, wat ik ook doe, maar ook hij is niet iemand die snel zijn emoties deelt. Als er een discussie is, gaat hij snel de vaatwasser in- of uitruimen. Het is de humor die ons als gezin bij elkaar houdt. We hebben allemaal – mijn ouders, m’n broertjes en ik – hetzelfde gevoel voor humor, we begrijpen elkaar snel, en dat is voor een gezin waarin het soms moeilijk is in woorden uit te drukken hoe je je voelt, erg prettig. “Het is interessant te zien hoe trauma’s in generaties doorwerken, hoe we ermee leren omgaan en vervolgens ons best moeten doen die copingmechanismes te doorbreken. Bij mijn moeder en mij is dat grotendeels gelukt. Ik had het mijn oma ook zo gegund. Ik zag hoe ze bleef vastzitten in haar verborgen verdriet. Toen ze ziek werd, wilde ze niet naar het ziekenhuis. Ik bleef op haar inpraten: thuis kunnen ze niets meer voor je doen, ga nou maar, ik beloof dat je terugkomt, ik beloof dat je terugkomt. Uiteindelijk heeft ze zich door mij laten overhalen en is ze toch in het ziekenhuis overleden. Er zijn geen scenario’s denkbaar waarin ze het er beter vanaf zou hebben gebracht, maar het voelt toch alsof ik haar heb verraden. Dat is iets wat me nog te doen staat: mezelf verlossen van het schuldgevoel.” “Zachtop Lachen is gebaseerd op mijn eigen verhaal: hoe ik als vijftienjarige getuige was van een treinongeluk waarbij een klasgenoot om het leven kwam, hoe ik daar jarenlang niet over heb gesproken en hoe ik mijn emoties buiten de deur wist te houden tot ik rond mijn dertigste nachtmerries kreeg, dingen begon te zien die er niet waren en een psycholoog bezocht die vaststelde dat ik PTSS, een posttraumatische stressstoornis, had. “In het eerste hoofdstuk van Alleen en duizend mensen springt een cabaretier tijdens een radio-uitzending uit het raam van een hotelkamer op de eenentwintigste verdieping. “Kennelijk is dit mijn manier om de dood aan te pakken, al draai ik er toch nog te veel omheen door eindes zo abrupt te laten komen... misschien moet ik voor een volgend boek eens proberen een goede sterfscène te schrijven: observerend, gedetailleerd en zonder angst.” “Voordat ik in therapie ging, hield ik liefdesrelaties af. Mijn voorkeur ging uit naar affaires met mannen die ik op afstand kon houden: oudere mannen, getrouwde mannen en mannen die al in een relatie zaten. Ik voelde me prettig op de tweede plaats omdat ik wist dat het eindig was. Omdat zij – als dingen te ingewikkeld werden – gewoon weer voor hun echtgenotes zouden kiezen. “Ik zocht geen spanning, maar veiligheid en een totaal verknipte vorm van geborgenheid. En vooral een situatie zonder commitment. Het was mijn allergrootste angst dat er op een dag iemand voor de deur zou staan met de boodschap dat hij z’n vrouw voor mij verlaten had. “Toen ik mentaal helemaal was vastgelopen, bracht de therapeut dit tijdens een gesprek over relaties ter sprake: ‘Waarom mag er niemand bij je in de buurt komen?’ Het sloot naadloos aan bij het grote zwijgen: ik was doodsbang dat iemand zou vragen hoe het écht met me ging. Want dat is wat je doet als je iemand op de eerste plaats hebt gezet. “Ik kende Rinse al heel lang. We hebben samengewerkt, vonden elkaar aardig, trokken veel naar elkaar toe, gingen af en toe wat drinken maar verloren elkaar daarna weer even uit het oog. Tot hij na de zoveelste avond eindeloos kletsen, met me mee naar huis ging en bleef logeren. En daarna nog eens. En later nog een keer... Op een avond vertelde hij verliefd op me te zijn. Ik greep me vast aan het idee dat we vrienden waren en dat ik die vriendschap niet kwijt wilde. Het werd een enorm conflict in mijn hoofd. Ik had helemaal niet in de gaten dat ik óók verliefd was; dat ik me veilig voelde bij hem. Hij was één van de eersten aan wie ik had verteld dat ik PTSS had en aan de medicatie zat. “Toen ik me beter begon te voelen, ging ik naar New York. Om te schrijven en inspiratie op te doen. Rinse en ik zaten twee keer per dag een uur op facetime; voor mij het ultieme bewijs dat we ‘gewoon’ vrienden waren en dat ook maar moesten blijven. Eenmaal thuis besloot ik dát tegen hem te zeggen. Ik belde hem op, stelde voor dat we even naar het strand zouden rijden. Om te praten. In mijn hoofd had ik het gesprek waarin ik zou vertellen dat de slaapfeestjes gingen stoppen al een paar honderd keer gevoerd. Hij reed de auto voor, ik stapte in, keek hem aan en zei: ‘Wil je met me op vakantie?’ Geen idee waar dat ineens vandaan kwam. Hij lachte en zei: ‘Ja, dat is goed’. Niet veel later zaten we ergens in een boshutje in Brabant waar ik eindelijk durfde te zeggen dat ik ook ontzettend verliefd op hem was – en dat ik dat, net als hij, al die tijd al was geweest. “Vijf jaar verder voelt het nog steeds heel gezond en comfortabel. We hebben een monogame latrelatie, maar als één van ons twee daar ooit verandering in wil aanbrengen, kunnen we het er over hebben. Alles is bespreekbaar. Dat vind ik een fijn, eerlijk uitgangspunt.” “Er zat een gegeven in Alleen en duizend mensen, zelf bedacht en uitgewerkt, dat óók in Dorsten, de verhalenbundel van mijn goede vriendin Nienke ’s Gravemade, bleek te staan. Het was een bijna identiek plot in onze totaal verschillende boeken, die we bijna gelijktijdig schreven. Onbruikbaar natuurlijk, want: al gedaan. Ik probeer authentiek en origineel te zijn, maar dat is best moeilijk met zo veel geweldige vertellers om me heen. “Laatst zei iemand dat ik op papier net zo ad rem was als tijdens optredens en in gesprekken. Dat vond ik wel een mooi compliment. Kennelijk is het me gelukt om iets wat echt van mij is aan mijn personages mee te geven.” “Hoeveel bekende cabaretiers ken jij die tijdens een interview uit het raam zijn gesprongen? Dat zou mijn antwoord kunnen zijn op de vraag naar het autobiografische gehalte van Alleen en duizend mensen, maar natuurlijk: veel van die in de roman beschreven dingen heb ik zelf óók meegemaakt. Ik ken de arena. Net zoals mijn hoofdpersoon, Rivka, heb ik als regisseur bij een radioprogramma gewerkt, geheime relaties gehad en grensoverschrijdende dingen in de #MeToo-sfeer meegemaakt. “Ik heb er één keer een rancuneuze column over geschreven, maar verder nooit de behoefte gehad mijn verhaal aan de grote klok hangen – hoewel de opzet, om een klein deel in fictie te gebruiken, wél klaar lag. Het gegeven van die machtsverhoudingen leek me interessant genoeg voor een roman, totdat Boos, BNNVARA en de Volkskrant die deur steengoed en keihard intrapten en ik door de actualiteit werd ingehaald. “Inmiddels zijn mijn rancuneuze gevoelens weggezakt. Er lopen vast mensen rond die hopen dat ik mijn mond houd. Ze hoeven niet bang te zijn dat ze in Alleen en duizend mensen voorkomen, maar ik werk wel mee aan het onderzoek naar de NPO van de commissie-Van Rijn, in de hoop dat de mensen om wie het gaat hun eigen gedrag onder de loep nemen en hopelijk tot het inzicht te komen dat de tijden voorgoed zijn veranderd.” “Als iemand met een geniaal idee komt, kan ik daar echt heel erg van balen. Hebben en Zijn, van Dimitri Verhulst, bijvoorbeeld, een boek dat gaat over een kliniek waar je na je dood naartoe gaat om af te kicken van het leven: waarom heb ik dat niet eerder verzonnen? “Of ik last heb van geldingsdrang? Hm... als je dat me een maand geleden had gevraagd zou ik, heel correct, hebben gezegd – of eigenlijk: gelogen – dat ik gewoon graag mooie dingen wil schrijven. Maar nu het eerlijke antwoord: ik ben ontzettend blij dat ik al twee mooie recensies heb gekregen omdat daarmee ook duidelijk wordt dat Zachtop Lachen geen toevalstreffer was. En dat ik er mag zijn, als schrijver.” Schrijfster Mira Feticu (49) verloor de man voor wie ze ooit naar Nederland emigreerde. Er is veel verdriet, maar ook dankbaarheid. En als de jaloezie opspeelt, weet ze: ‘Het duurt maar even voordat mijn hart weer helder wordt’. Actrice Dilan Yurdakul blijft een rauw randje houden. ‘Het is goed als mensen zich afzetten’ Joop van den Ende: ‘Wat moest ik in die theaterwereld, een wereld van zonde en verderf?’ De Tien Geboden van Ellen Heijmerikx: ‘Van kinds af aan is mij geleerd dat de vrouw moet zwijgen’</p>]]></description>
      <guid>https://www.trouw.nl/leven/malou-holshuijsen-ik-was-doodsbang-dat-iemand-zou-vragen-hoe-het-echt-met-me-ging~ba16f875/</guid>
      <pubDate>Fri, 17 Nov 2023 00:00:00 +01:00</pubDate>
    </item>
  </channel>
</rss>
