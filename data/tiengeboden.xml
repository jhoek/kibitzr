<?xml version="1.0" encoding="utf-16"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[Frank Wieland veroordeelde Holleeder tot levenslang. ‘Of dat terecht was? Wow! Nu komen we echt op glad ijs’]]></title>
      <description><![CDATA[<p>Zoekend naar een nieuwe tijdsinvulling besloot Frank Wieland (74) eerst zijn ervaringen als rechter op papier te zetten. Daarna overwoog hij, heel even, zich te melden voor de kandidatenlijst van Pieter Omtzigt. “Het is niet voor niks dat ik een citaat uit The Secret als motto in mijn boek heb opgenomen; Rhonda Byrne verwoordt precies hoe ik er over denk: ‘We zijn één, allemaal met elkaar verbonden. We maken deel uit van hetzelfde energieveld, de allerhoogste geest, het ene bewustzijn of die ene creatieve bron, noem het hoe je wilt, maar we zijn allemaal één.’” “De boeddhabeelden in mijn huis helpen me eraan herinneren dat leven lijden is en dat lijden een gevolg is van willen: we krijgen niet wat we willen, daarom lijden we. Tegelijkertijd staan ze voor een belofte, die van volstrekte onbevangenheid. Ooit zullen we niet langer hunkeren en geen afkeer meer ervaren. Tussen die twee uitersten slingeren we namelijk voortdurend, als een klepel, heen- en weer. De pendule zal tot stilstand komen zodra het ons lukt de dingen te accepteren zoals ze zijn.” “Laatst las ik ergens een interessante etymologische verklaring van die ene, vreselijke vloek. Uit het artikel begreep ik dat wat je eigenlijk zegt is ‘God verdoeme’, aanvoegende wijs, dus: laat God voorkomen dat dit of dat gebeurt. Zo lang deze uitleg niet wordt gedeeld en het woord voor zoveel mensen die nare lading houdt, kun je ’t beter niet gebruiken. Kwestie van beschaving. Behandel de ander zoals je zelf behandeld wil worden. Als we dáár nou eens mee beginnen, tjongejonge, wat een verschuiving zou dat geven.” “Doordat ik geen werk mee naar huis wilde nemen, moest ik lange dagen maken. Soms zat ik op weken van rond de vijftig uur. Ik heb er nooit over geklaagd – als je het ambt goed wil uitvoeren, hoort dit er nu eenmaal bij – maar daardoor heb ik nu waarschijnlijk ook moeite met het gepensioneerd zijn. “Accepteer wat is, ja, inderdaad, maar ik ben een beetje lamgeslagen. En waarom? Misschien ben ik op zoek naar een nieuwe vorm. Eerst ben je puber met alle ellende van dien, daarna student – dan wordt de ellende nóg groter, al kan je ’t al iets beter rangschikken – vervolgens word je advocaat, daarna rechter, en ineens ben je zeventig en word je uit de trein geschopt. Covid was in zekere zin mijn redding: ik werd ziek, kwam op de intensive care terecht en had even andere zorgen aan mijn hoofd. Toen ik eenmaal was hersteld, kon ik dankzij de Corona Noodwet nog tot mijn 73ste een bijdrage leveren aan het wegwerken van de achterstanden die bij de rechtbank waren ontstaan. Daarna ging ik opnieuw met pensioen. Frank Wieland (Gorinchem, 1949) was één van de drie rechters die in 2019 Willem Holleeder veroordeelden tot levenslang. Het vonnis werd in hoger beroep bekrachtigd waarop Holleeder besloot bij de Hoge Raad in cassatie te gaan. Op 24 oktober verschijnt bij uitgeverij Ambo Anthos het verhaal van Frank Wieland, onder de titel: Het proces. Een rechter over de zaak-Holleeder. “Aanvankelijk zag ik geen problemen met al die vrije tijd tot ik, kranten lezend, het nieuws volgend, werd geconfronteerd met alle ellende die gaande was in onze samenleving – de boosheid, het wantrouwen jegens de overheid – en dacht: ik meld me aan als kandidaat voor Nieuw Sociaal Contract van Pieter Omtzigt! ‘Ben je gek,’ zei mijn man. Ik moest juist tijd voor mezelf nemen. Hij had gelijk. Ik had het nooit zo ervaren, maar als je een drukke baan hebt, word je geleefd. Natuurlijk, ik ben een idealist, ik wil een bijdrage leveren – en het is goed dat die lijst van Omtzigt inmiddels compleet is, want ik begin alweer te twijfelen – maar ik weet óók dat ik me daarmee door allerlei verplichtingen zal laten meesleuren in plaats van me te verdiepen in mezelf en in wat het leven nog meer te bieden heeft.” “Mijn ouders hadden een goede relatie, ik heb een onbezorgde jeugd gehad. Geborgenheid, zekerheid; dat zijn de woorden die in me opkomen. Ze hebben erg hun best gedaan, ik respecteer mijn ouders tot en met, maar ik heb als kind ook wel het een en ander gemist. Vooral het gesprek met, en de liefde van mijn vader. Als je me nu zou vragen een verhaal over hem te vertellen, zou ik zeggen dat ik niet goed weet waar ik moet beginnen. Die man is een groot raadsel voor me gebleven. Ik denk dat hij opging in zijn carrière en dat hij, door ervoor te zorgen dat het me in materieel opzicht aan niets ontbrak, het idee kreeg dat hij aan zijn belangrijkste taak als opvoeder had voldaan. Ik weet het niet. Jammer… Ik weet nog dat hij, toen ik een jaar of negen was en hem een kus wilde geven, tegen me zei dat ik daar echt te groot voor werd. Nu ik hem zoek in gedachten zie ik slechts een gestalte voor me, een kop groter dan ik, op afstand, nooit dichtbij. “Met mijn moeder daarentegen had ik een bijzonder hechte band. Ik was haar vijfde en jongste kind en ze had waarschijnlijk ook het meeste geduld met mij… “Kijk, nu wordt ons gesprek persoonlijker. Ik ben daarvoor gewaarschuwd. Mijn man zei nog dat een ‘Tien Geboden’-interview je min of meer dwingt tot een zekere openhartigheid waarmee hij bedoelde dat ik goed moest nadenken over wat ik nu werkelijk met je zou willen delen, maar afijn, dit kan nog wel, denk ik… “Ik zat pas drie dagen op de kleuterschool toen de juffrouw tegen mijn moeder zei: ‘Ik heb alles geprobeerd, maar hij doet gewoon niet mee’. Ze heeft me, in ’s hemelsnaam dan maar, mee naar huis genomen. Tot mijn zesde heb ik mezelf zo’n beetje vermaakt, ging elke dag bij mijn moeder achterop – met m’n benen in de fietstassen – naar de stad en prijsde mezelf gelukkig dat ik niet meer in het gezelschap van die rotkinderen hoefde te verblijven. Eenmaal op de lagere school werd die eenzelvigheid minder, maar het gevoel dat ik niet écht deel uitmaak van de wereld is altijd blijven bestaan. “Als jongetje, met een zeker beeld van God voor ogen, heb ik gebeden dat Hij me, alsjeblieft, iets minder gevoelig zou maken. Maar toen ik opgroeide, begon ik ook het goede van die kwetsbaarheid in te zien. Het zorgde er namelijk net zo goed voor dat ik ontroerd kon raken door boeken, films en muziek. Later, in mijn werk als advocaat en rechter, merkte ik dat diezelfde gevoeligheid me hielp de pijn van anderen beter te begrijpen. Het is gek hé? Nu we zo terugkijken op mijn leven zie ik hoe ik, met al mijn geworstel, op de plek ben uitgekomen waar ik kennelijk moest zijn. Het is allemaal ergens goed voor geweest. Dat klinkt misschien een beetje als ‘kijk mij eens’, maar zo bedoel ik het niet. Ik ben eigenlijk een heel onzeker en bescheiden mens. Wat ik er mee bedoel te zeggen is dat ik heb geleerd me staande te houden.” “Eén van de dingen waar ik nog attent op moet zijn is niet agressief te reageren op de agressiviteit van anderen. Op een of andere manier schiet zoiets bij mij altijd verkeerd, zeker als het uit een helderblauwe hemel komt. Gelukkig heb ik mijn postuur mee – de kans dat ik dreigend overkom of een mogelijk gevecht zal winnen is klein – maar als mensen in de rechtbank zeiden dat de stoppen doorsloegen, begreep ik soms maar al te goed wat ze bedoelden. Zo ver komt het bij mij gelukkig niet; ik zie de grens op tijd. “Bij de ernstigste delicten krijg je rapportage van gedragsdeskundigen waardoor zo’n verhaal invulling krijgt, je gaat het begrijpen: jeminee, wat een leven heb jij gehad, met zo’n achtergrond ligt de reactie op wat er is gebeurd voor de hand. Heb je ooit geleerd het ánders aan te pakken? “Je hoort het publiek daar vaak over mopperen: jaja, het zal wel weer door een slechte jeugd gekomen zijn! Nou, inderdaad. De stapels rapporten van de reclassering liegen er niet om: één groot tranendal. Veel daders zijn misvormd door het leven. Het is een gevaarlijke uitspraak misschien, maar ik ben ervan overtuigd dat veel daders vaak eerst slachtoffers zijn geweest. “Demissionair minister van justitie en veiligheid Yeşilgöz roept dat ze behoefte heeft aan een boos volk (NRC, 3 juli 2023, AV). En waarom moeten we boos worden? Omdat er zoveel ongelijkheid is onze samenleving? Nee, dat bedoelt ze niet. We moeten boos worden op de criminaliteit. Maar met de roep om hogere straffen kom je ook in een spiraal terecht, waarbij de afstand tussen ‘opdrachtgevers’ en ‘uitvoerders’ steeds groter wordt. Alleen de jongens die in ruil voor een Gucci-tasje een beroving plegen of iemand neerschieten worden gepakt. De grootste criminelen blijven buiten schot. Die opdrachtgevers mogen wat mij betreft harder worden aangepakt, maar wat de uitvoerders betreft lijkt het me beter als we proberen te voorkomen dat ze überhaupt met criminaliteit in aanraking komen.” “Er was eerst iemand anders, maar we waren allebei te lang bezig met het uit de kast komen, spraken daar onvoldoende over en raakten elkaar kwijt. Spijtig. Toen ik mijn man – nu alweer drieëndertig jaar geleden – tegenkwam, zei hij: ‘Ga er voor!’ Een vrij heldere aansporing die ik onmiddellijk ter harte heb genomen. Ik leer nog steeds van hem en hij, hoop ik, ook nog steeds van mij. In die zin geloof ik dat het de ‘bedoeling’ is dat mensen elkaar tegenkomen en hun leven delen. Daarvoor hoef je niet getrouwd te zijn. Samen of alleen; het leven is een leerschool.” “Dat ik nog nooit iets heb gestolen, heeft waarschijnlijk vooral met gêne te maken: als je wordt betrapt, sta je vreselijk te kijk. Maar ik zou er sowieso niet mee kunnen leven, denk ik. Je moest eens weten waar ik me allemaal schuldig over voel. Ik kan me zelfs herinneren op welke momenten ik mensen die me de weg vroegen de verkeerde kant heb opgestuurd. Ik zie ze zo weer voor me! Wat pijnlijk… En hoe lang zou het geduurd hebben voordat ze erachter kwamen dat ze fout zaten? “Die zorgen zijn wel wat overdreven. Het is een soort gevoeligheid die waarschijnlijk voor een deel met mijn opvoeding te maken heeft. Mijn ouders waren vrij soepel, maar er golden wel bepaalde regels. Mijn vader, directeur van een staalconstructiebedrijf, bracht me zijn normen bij en mijn moeder was vooral degene die me terugstuurde naar mijn kamer als ik in de verkeerde broek naar buiten wilde gaan. “Zo dien je je te gedragen. En zo moet je jezelf aan de buitenwereld presenteren. Het zijn plooien die er worden ingeperst en waar je vervolgens naar gaat leven. Ik leerde ook wat onschuldig kwajongens-gedrag was en hoe zoiets zomaar de verkeerde kant op kan gaan: ik was als twaalfjarige met een paar vriendjes aan het spelen op een soort industrieterrein waar we een smeulende matras zagen liggen. We klooiden ermee, het vuur laaide op en de brandweer moest er aan te pas komen. Levensgevaarlijk: het terrein bleek naast een verffabriek te liggen. We werden aangehouden en naar het politiebureau gebracht. Mijn moeder kwam me halen en heeft me flink de les gelezen, maar de woorden die mijn vader gebruikte, achtervolgen me al een leven lang: ‘Schaam je je niet?’” “Hierbij moet ik denken aan Christus die tegen Petrus zei: voor de haan kraait, zul je me drie keer verraden hebben. Ik ben er altijd bang voor geweest dat zoiets een keer zou gebeuren in mijn leven, maar nee, het lijkt me toch onmogelijk… Het kan natuurlijk best zo zijn dat ik er als rechter weleens naast heb gezeten. Mijn insteek is steeds geweest: ik doe pas uitspraak als ik zeker weet dat mijn beslissing juist is. Niet afgaan op één verklaring, maar kijken naar het grotere geheel. Het geheel vormt een constructie en die constructie zorgt ervoor dat je kunt zeggen: het kán niet anders dan zó zijn gegaan. Het bewijs is er. Maar toch: ik heb er niet naast gestaan toen de misdaad werd gepleegd. Of we Holleeder in 2019 terecht tot levenslang hebben veroordeeld? Wow! Nu komen we echt op glad ijs. Er loopt nog een cassatieprocedure dus het verhaal is sowieso nog niet afgelopen maar ik denk dat je nooit – nee, wacht, misschien is het beter als je hier, bij wijze van antwoord, noteert: Wieland trok een vragend gezicht en haalde zijn schouders op.” “Tel je zegeningen, wees blij met wat je hebt. Vanuit die dankbaarheid kun je ook andere mensen helpen. Laatst las ik in de NRC een verhaal over mensen die naast het bekende boekenkastje ook een koelkast voor hun huis hadden gezet. Zo van: hier, neem maar wat je nodig hebt, ik kan het missen. Mooi toch? Zoiets kan me, in deze ellendige tijden, toch nog hoopvol stemmen. Dat is uiteindelijk wat ons te doen staat: we moeten proberen, met het gereedschap dat we hebben meegekregen, er het beste van te maken. “Het gaat nog wel even duren, ben ik bang, maar er komt een dag waarop we zullen begrijpen dat deze tien geboden als een belofte waren bedoeld: dán leven we zonder andere goden, zonder moord- en doodslag, zonder afgunst, en zal duidelijk worden dat de liefde waar we zo naar gehunkerd hebben al die tijd al in ons zat. Doordat we zo gefocust zijn op ons eigen verdriet, is het vaak moeilijk de pijn bij anderen op te merken. Eenheid, één zijn, is pas mogelijk als je niet alleen jezelf, maar ook je naaste ziet.”</p>]]></description>
      <guid>https://www.trouw.nl/cultuur-media/frank-wieland-veroordeelde-holleeder-tot-levenslang-of-dat-terecht-was-wow-nu-komen-we-echt-op-glad-ijs~bf5978b3/</guid>
      <pubDate>Fri, 20 Oct 2023 00:00:00 +00:00</pubDate>
    </item>
    <item>
      <title><![CDATA[Dirigent Jaap van Zweden is wereldwijd gewild. ‘Waar ik ook kom, voor mezelf crëeer ik steeds dat pleintje uit mijn jeugd’]]></title>
      <description><![CDATA[<p>Hongkong, New York, Seoul: waar topdirigent Jaap van Zweden ook wordt aangesteld, overal creëert hij het pleintje uit Amsterdam-West, de kleine, overzichtelijke wereld van zijn jeugd. “Muziek is een soort godsdienst want het verblijdt, brengt troost en heeft eeuwigheidswaarde. Voor mij is musiceren thuiskomen en dat is óók waar religie over gaat: mensen stappen de moskee, synagoge of kerk binnen omdat ze zich ergens thuis willen voelen.” “Het sterrendom, de jetset: ’t doet me helemaal niks. Nul. Laatst gaf ik een concert in New York, met Yo-Yo Ma. Groot onthaal, megasucces. Na afloop kwam Bradley Cooper me nog eens bedanken dat ik hem had willen adviseren bij Maestro, de film die hij heeft gemaakt over het leven van Leonard Bernstein (vanaf 20 december te zien op Netflix, AV). Drankje gedaan, praatje gemaakt, handen geschud, allemaal hartstikke leuk, maar ik ben ook helemaal happy als ik daarna thuis, op mijn kamer, naar de Champions League mag kijken. Jaap van Zweden (Amsterdam, 1960) werd al op zijn negentiende benoemd tot concertmeester van het Amsterdamse Concertgebouworkest. Twintig jaar later begon zijn carrière als dirigent. Onlangs verscheen bij Ambo|Anthos Dat is Jaap, Het buitengewone levensverhaal van topdirigent Jaap van Zweden, geschreven door journalist en televisieprogrammamaker Peter van Ingen. “Het klinkt misschien gek, maar eigenlijk is er voor mij, in al die jaren, niet zo veel veranderd. Ik ben opgegroeid in Amsterdam-West. Op het pleintje bij de Woestduinstraat had je een bakkertje, een groenteboer, een tabakszaak, de snackbar van ome Chris, het kapsalonnetje van mijn moeder en de speeltuin. Dat was alles; een kleine, overzichtelijke wereld. Ik merk dat ik, waar ik ook kom, voor mezelf steeds datzelfde pleintje creëer. Toen ik in New York dirigeerde, woonde ik twee straten verderop. Alles in de buurt, net zoals vroeger. Ik hou niet van poeha. Ook niet van exquise gerechten of zo. Liever geen liflafjes. Doe mij maar gewoon een halve kip met aardappelen.” “Respectvol met elkaar omgaan, dát is de essentie. Ik vind alle religies prachtig, zolang mensen maar de vrijheid hebben daar hun eigen keuze in te maken. Ik ben een keer met mijn vader naar een universele eredienst van de soefi’s geweest, in de tempel in Katwijk aan Zee. Daar lagen álle heilige geschriften – de Bijbel, de Koran, noem maar op – gebroederlijk en gezusterlijk naast elkaar. Dat vond ik mooi. De accenten verschillen, maar het grote verhaal is in al die godsdiensten hetzelfde: we maken deel uit van iets groters. En we zijn allemaal op weg naar het eeuwige licht.” “Als je gelooft dat muziek een godsdienst is, kan je wel zeggen dat wij, musici, zeer religieuze mensen zijn. Ik ben er dag en nacht mee bezig. Als een soort monnik, ja, ik ben een monnik in de muziek. Ik heb zelden vrij, maar ik laad op zodra ik op het podium sta. Dat is voor mij een heilige plek waar je momenten van verlichting kunt ervaren. Dan vallen aardse dingen even weg. Ik heb het weleens gehad bij een Wagneropera die vijf uur duurde, terwijl ik na afloop dacht maar tien minuten op het podium te hebben gestaan. Nee, geen extase. Als je het benoemt, ga je een gevoel interpreteren, begrijp je? Het overkomt je. Als je ervoor openstaat.” “Mijn moeder heeft haar vader nooit gekend. Ze bracht de eerste jaren van haar leven door in een kindertehuis van het Leger des Heils. Op haar tiende trok ze bij haar moeder in. Een paar jaar later werd ze als dochter erkend door de man met wie haar moeder in het huwelijk trad. Het was een onrustige jeugd die er voor heeft gezorgd dat ze in haar latere leven veel last had van stemmingswisselingen. Ze had een groot hart, maar kon heel opvliegend zijn. “Mijn vader is minder emotioneel, maar kan daardoor wel wat venijniger uit de hoek komen. Hij draagt ook een verleden met zich mee: zijn ouders hadden in het verzet gezeten waardoor ze weinig tijd voor hun kinderen hadden. Ze waren bij allerlei acties betrokken en haalden onderduikers in huis; de spanning die dit met zich meebracht is bij mijn vader onder zijn huid gaan zitten. Hij heeft er een zenuwachtigheid aan overgehouden, maar ook de overtuiging dat hij meer voor zijn kinderen zou gaan betekenen. “Ik heb eens ergens gelezen dat DNA een herinnering heeft. Dan moet je je even een flatgebouw van tien verdiepingen voorstellen waarvan jij de begane grond bent. Op de eerste verdieping zitten je ouders, op de tweede je grootouders, enzovoorts. Ergens in die lagen boven jou zijn dingen gebeurd die, onbewust, in jouw leven nog een rol spelen. Dat ik schrik van mensen die opvliegend zijn, ligt nogal voor de hand, maar het onbewuste is natuurlijk veel raadselachtiger. Wat is er vóór die tijd gebeurd, toen ik er nog niet was? “Een tijdje geleden was ik bij mijn vader, 95 inmiddels. We zaten aan het ontbijt toen hij ineens scheef begon weg te zakken. Hij gleed op de grond en reageerde niet meer. Terwijl zijn vrouw de ambulance belde, heb ik hem gereanimeerd. Later die dag vroeg ik: ‘pa, ben je eigenlijk bang voor de dood?’ Zegt-ie: ‘Ben je gek! Dan ga ik weer naar huis. Weet jij dan nog wie je was voor je geboren werd?’ Ik zeg: ‘Nee’. ‘Nou, waar zou je je daar dan druk om maken?’ “Als hij doodgaat, zal ik daar vrede mee hebben, juist omdat hij er vrede mee heeft. Ik zou diezelfde avond gewoon gaan dirigeren. Toen mijn moeder in 1992 overleed, was ik heel erg verdrietig – ik heb twee dagen gehuild – maar tijdens de begrafenis heb ik wel viool gespeeld voor haar. Je hebt het zó goed gedaan, dacht ik, dit doe ik nu voor jou.” “Er werd bij ons thuis bijna niet over het verzetsverleden van mijn grootouders gesproken. Gaandeweg kwam ik erachter dat mijn oma in de oorlog tot het uiterste is gegaan en daar, aan het einde van haar leven, erg veel last van heeft gekregen. Het was voor de goede zaak, maar toch: ‘het waren zonen van moeders’, zei ze. Wat mij opviel was het fanatisme; hoe mijn opa en oma ervan overtuigd waren dat ze dit móesten doen. Zal ik net zo ver gaan als ik in zo’n situatie terecht kom? Ik weet het niet... Wat ik mooi vond: toen hun door Stichting 1940-1945 een uitkering werd aangeboden, hebben ze die principieel geweigerd. Ze wilden geen financiële vergoeding voor iets wat ze uit idealisme hadden gedaan.” “Tweeënveertig jaar geleden liep ik Mimi’s – een discotheek in de Amsterdamse Leidsedwarsstraat – binnen, zag Aaltje staan en wist: die is het. Ze had een bovennatuurlijke uitstraling, totaal… nou ja, ego-loos is misschien een beetje overdreven, maar de puurheid spatte ervan af. Ik zag ook meteen een hele wereld achter haar: hoe een meisje dat behoorlijk veel pijn had gehad was uitgegroeid tot een magistraal sterke vrouw. Vraag me niet hoe dat kan. Ik zág het gewoon. “Aaltje is nog net zo puur als toen. Echtelijke ruzies? Ik heb ze niet. Nooit. We zijn niet alleen man en vrouw, maar hebben ook een hechte kameraadschap. Toen Ben kwam (Benjamin werd in 1990 geboren met, zo zou in de loop der jaren blijken, een vorm van autisme en een verstandelijke beperking, AV) wisten we al vrij snel dat we een weg insloegen die voor zo’n vijfenzeventig procent van de ouderparen eindigde in een echtscheiding. We móesten met iemand praten en kwamen, via mijn vader, uit bij Jan Foudraine. “‘We komen hier voor Ben,’ zeiden we, maar hij wilde meteen meer weten over ons eigen verhaal. Hoe zag ónze jeugd er uit? Wat bracht ons samen? Hoe vormden we een stel? Hij wilde ons kennis laten maken met onszelf, zodat we een duidelijk beeld konden zijn voor Benjamin. “Het heeft even geduurd voordat we alle valkuilen in kaart hadden gebracht. Ouders zijn van een gehandicapt kind, daar komt zoveel bij kijken: verdriet, schaamte, noem maar op. We gingen van ziekenhuis naar ziekenhuis, van de ene instantie naar de andere instantie, van het ene schooltje naar het andere schooltje… al de gesprekken die we hebben gevoerd, de therapieën die we hebben gevolgd: het hield niet op. Toch heeft dat hele zware pak waar ik in gehesen werd me ook vleugels gegeven en dat niet alleen: ook ons huwelijk, het gezin en zelfs de samenleving werd er uiteindelijk door opgetild. We hebben de Stichting Papageno in het leven geroepen, er is een begeleid-wonenproject opgezet voor jongvolwassenen met autisme en hopelijk kan, over niet al te lange tijd, een derde en een vierde Papageno-huis worden geopend. “Of Benjamin met een bedoeling in mijn leven kwam? Dat vind ik een lastige vraag. Ik geloof wel dat alles loopt zoals het moet lopen, maar dat betekent niet dat je je dan maar volledig moet laten meenemen door de stroom want dan doe je helemaal niks meer. Weet je wat wel opvallend is? Ik heb in al die jaren zo intensief gestudeerd, maar één van de mooiste lessen heb ik van Ben geleerd. Om hem te begrijpen, om in zijn wezen door te dringen, moet ik oogcontact maken. Van hart tot hart. Dat doe ik ook met de mensen in het orkest, vlak voordat ze een grote solo gaan spelen: ik kijk ze aan, ik maak contact, alsof ik hen duidelijk wil maken: we gaan dit samen doen.” “Nee. Nooit. Omdat ik een angsthaas ben. En ik heb ook gewoon geen zin in dat gedoe. Ze hebben wel eens geprobeerd mij te bestelen, ja. Een poging tot diefstal is nog tot daar aan toe, maar ze deden zelfs een poging mij en mijn vriend Rob te vermoorden. Het was in 2001, we hadden een kwalificatiewedstrijd van het Nederlands elftal bijgewoond in Eindhoven waarna ik nog even was aangeschoven bij Barend &amp; Van Dorp die vanuit het stadion een uitzending hadden. Na afloop zijn we – samen met Phillip Cocu en André Ooijer – nog wat gaan eten. Het was al laat en we konden alleen nog in het casino terecht waar ik, heel onverwacht, een paar duizend euro won. “Kennelijk hadden een paar gasten dat gezien, want toen we een paar uur later naar huis reden werden we achtervolgd en bij een stoplicht stapte er ineens iemand achterin de auto, zette een pistool tegen mijn hoofd en zei tegen Rob dat hij verder moest rijden. Na zo’n twintig minuten stopten we bij een volgend verkeerslicht en op dat moment begon Rob te schreeuwen dat hij een hartpatiënt was, dat hij niet goed werd en een hartaanval kreeg. Toen die overvaller uitstapte om te gaan overleggen met de andere overvaller gaf Rob plankgas waardoor die vent op straat terechtkwam en z’n pistool op ons begon leeg te schieten. Er werden later negen kogels in de auto gevonden; het is een wonder dat we het hebben overleefd… “De daders werden opgepakt en veroordeeld. Geen idee tot hoelang. Interesseert me niet. Er kwam vrij snel ook iemand van Slachtofferhulp bij me langs, die zei: ‘Zullen we er eens over praten?’ Nou, nee, echt niet. Waarom zou ik dat doen? Wat gebeurd is, is gebeurd. Klaar. Niet leuk, maar ’t is niet anders. Ik heb er geen minuut van wakker gelegen. Het is dat jij er nu over begint. “Ik begrijp wel dat het voor ánderen misschien een spannend verhaal kan zijn, maar ik heb geleerd het heft zo snel mogelijk weer in handen te krijgen, onzekerheden uit te bannen. Door jarenlang intensief te studeren, kreeg ik de controle over ingewikkelde muziekstukken. Dat principe heb ik ook in mijn dagelijks leven toegepast. En wat enorm helpt: in mijn vak hoef je nergens in te blijven hangen. Ik had de dag erna alweer een concert in Den Haag. Het leven ging gewoon weer door.” “Als iets niet zuiver is, krimp ik ineen. Het moet perfect zijn. Geen valse noten. Ik ben constant die punt aan het slijpen: kan het nóg scherper, nog beter? Laatst kreeg ik een recensie in de NRC (van Joep Stapel, op 25 oktober jl., AV) waarin stond dat ik de opening van de vijfde symfonie van Beethoven niet helemaal gelijk had gedirigeerd waardoor het tempo onduidelijk werd. De herhaling van het eerste stuk was wél perfect geweest. Dat stond er ook in. Deze recensent was nieuw voor mij, maar wát een goede oren heeft die man, echt fantastisch. Hij had voor honderd procent gelijk. Als iets waar is, kan ik kritiek heel goed verdragen.” “Afgunst ken ik niet, maar als sommige vrienden met bepaalde zakendeals zo veel geld hebben verdiend dat ze bijvoorbeeld een Rembrandt kunnen kopen, ben ik wel een beetje jaloers. Ik wil ook een Rembrandt aan de muur, ja, maar het gekke is: ik zit nergens aan vast. Vraag het maar aan Aaltje. Mooi huis, mooie auto, mooie zus of zo: als het er morgen niet meer is, vind ik dat prima. “Weet je, ik ben ook een rare pragmatische man. Ik wil nooit iets wat niet kan. Dat heeft mijn vader er wel ingebeukt. Dan was het prachtig weer, al mijn vriendjes gingen zwemmen, terwijl ik binnen zat en viool studeerde. Als ik zei dat ik óók naar het zwembad wilde, antwoordde mijn vader: ‘Oké, maar geen schuldgevoel krijgen als je daar bent en denkt: ik moet eigenlijk studeren’. Dat idee heb ik vastgehouden: je moet altijd proberen daar te zijn waar je bent. In het hiernumaals, het momentum. Er is niks anders dan nu. Als je daar in gelooft, leef je voor eeuwig.”</p>]]></description>
      <guid>https://www.trouw.nl/cultuur-media/dirigent-jaap-van-zweden-is-wereldwijd-gewild-waar-ik-ook-kom-voor-mezelf-creeer-ik-steeds-dat-pleintje-uit-mijn-jeugd~b5b2aece/</guid>
      <pubDate>Fri, 3 Nov 2023 00:00:00 +00:00</pubDate>
    </item>
    <item>
      <title><![CDATA[Florian Myjer: Mensen die iets te bevechten hebben, zijn vaak een stuk interessanter]]></title>
      <description><![CDATA[<p>Acteur Florian Myjer (31) is goed op weg om net zo ‘goed, succesvol en gelukkig’ te worden als zijn jeugdidool Carice van Houten. Nu nog iets meer innerlijke rust. O ja, en die ene grootse, meeslepende liefde. “Ik ben niet godsdienstig opgevoed, maar het ging bij ons thuis wel vaak over moraal, over empathie eigenlijk. Mijn vader is hoogleraar oorlogsrecht – ‘Conflict and Security Law’ – en plaatsvervangend raadsheer bij het gerechtshof, mijn moeder is antropoloog en historicus; ze hebben mijn zus en mij vooral geleerd hoe belangrijk het is je te kunnen verplaatsen in de ander. Leven en laten leven. Daar hoort aan de andere kant ook bij dat binnenshuis alles bespreekbaar is, maar dat je daarbuiten niet het achterste van je tong laat zien. Een beetje keeping up appearances; niet dat we het perfecte gezin zijn of zo, maar meer vanuit de gedachte dat het onnodig is de wereld lastig te vallen met je eigen sores.” “Kunst, fantasie, creativiteit: daar zit voor mij ook een spirituele kracht in. Verbeelding gaat over iets ‘hogers’, iets wat tot je komt. Acteren kan net zo magisch zijn. Het gebeurt. Haast buiten mij om. “In Brideshead Revisited (voorstelling met Abke Haring, naar de gelijknamige roman van Evelyn Waugh, De Warme Winkel, 2023, red.) speel ik mezelf als zestienjarige, toen ik er over droomde ooit een toneelstuk van mijn lievelingsboek te maken en dat Carice van Houten dan mijn tegenspeelster zou zijn. Carice was mijn idool, mijn rolmodel. Zo goed, succesvol en gelukkig – dat weet je natuurlijk niet, maar het léék wel zo – als zij... Ik kon niet wachten tot ik klaar zou zijn met school om een leven te gaan leiden zoals dat van Carice van Houten. Ze stond niet alleen voor het idee dat het ooit wel goed zou komen met mij – ik zat in de kast en voelde me ongelukkig – maar ook voor kunst met een grote K. “En uiteindelijk gebeurde het dus echt: ik maakte de voorstelling en ik stond in het theater. Nee, ik heb nooit overwogen Carice te vragen voor die rol, maar ze is wel komen kijken. Ik was erg zenuwachtig toen ik wist dat ze in de zaal zat. Het was alsof ik letterlijk terugkeerde naar die tijd... Na de voorstelling kwam ze naar me toe en zei hoe bijzonder het was dat ze zó’n grote invloed op mij had gehad. Ik was heel erg ontroerd. Het was net alsof alles op dat ene moment samen kwam.” “Beschaafd en beleefd stond bij ons thuis hoog in het vaandel. Misschien dat daarom mijn voorstellingen soms ook richting de perversie gaan, het slijk der ziel. Daar, op het toneel, kan en mag het. Ik hou ervan een ongemakkelijk gebied in te trekken, kunst te maken die gevaarlijk is – zéker als het over liveoptredens gaat. Als je dat aspect niet benut, kan theater ook gezapig worden. Ik ben het meest trots op de voorstellingen waarin ik me kwetsbaar heb opgesteld. Tijdens het eerste half uur van Yves Saint Laurent (toneelmonoloog uit 2019, red.) sta ik naakt op het toneel. Dat deed ik niet om eens lekker te provoceren of zo. Ik had een stuk in gedachten dat moest gaan over eenzaamheid, seksualiteit en kunstenaarschap en dit was de manier waarop ik op dat moment vond dat die droom het best kon worden vormgegeven.” “Terugkijkend ben ik heel blij met de afgelopen tien jaar, maar het dringt ook steeds beter tot me door hoeveel dingen ik voor het theater maken aan de kant heb gezet. Studeren aan de Toneelschool in Maastricht betekende: vier jaar lang het klooster in en met een klas van acht mensen monomaan repeteren. Het was prachtig, een waanzinnig avontuur, maar je komt wel in een bubbel te zitten; alles draait om het theater. Ik werd na school snel gelanceerd; kreeg kansen die ik niet kon laten schieten. Dat is ook een familietrekje: de Myjers zijn heel ambitieus. De lat ligt hoog, altijd en overal. Eruit halen wat er in zit. “Jochem Myjer, de komiek, is mijn neef. Hij was een keer naar een voorstelling komen kijken en herkende het gevoel van ontevredenheid dat ik na afloop had. Hij zei: ‘Je kunt beter voor 80 dan voor 100 procent tevreden zijn.’ Daar zit wel wat in: Als je helemaal in control bent, is een voorstelling vaak niet eens zo goed. “In het alledaagse leven verlang ik naar iets meer innerlijke rust. Niet het soort gezapigheid van ‘wanneer mag ik eindelijk achter geraniums gaan zitten?’ maar gewoon, een beetje meer chill zijn met mezelf. Ik ben nu nog veel te streng. Te zwart-wit. Ik wil proberen om ook meer ruimte te maken voor die ándere ambities: verre reizen maken en grote liefdes beleven. Het zou mooi zijn als het me op een dag gaat lukken de voldoening en de liefde die ik op het toneel ervaar nog meer te kunnen mixen met mijn eigen, persoonlijke geluk.” “Mijn vader en ik zijn op dezelfde dag geboren. We kunnen goed praten over gevoelens en esthetiek; ik heb in hem altijd een mooi voorbeeld gehad van hoe een man óók kan zijn. Mijn moeder... grappig, ik heb het er met vrienden ook wel eens over hoe ‘oer’ een moeder is. Ik kan nu allerlei eigenschappen noemen, of interesses die we delen, maar het is alsof we nooit iets hoeven uit te spreken. Alles is vanzelfsprekend. En onvoorwaardelijk. “Ik was een vrolijk kind. Volgens mijn moeder zong ik altijd. Het was voor iedereen ‘duidelijk’ dat ik homo was – ik hield van musicals en het koningshuis en ging vooral met meisjes om – maar ik kwam steeds verder in de knoop te zitten met die seksualiteit. Op mijn zestiende werd ik onderweg naar school geschept door een stadsbus en met gillende sirenes afgevoerd naar het VU Medisch Centrum. Gebroken neus, paar tanden verloren, snijwonden in mijn gezicht en een zware hersenschudding. Na het ongeluk werd me ineens duidelijk welke kant ik op wilde in mijn leven; ik moest helemaal voor het theater gaan. Ik zou alles op alles zetten om daar te komen. Tegelijkertijd keerde ik heel erg naar binnen. Dat had ook te maken met mijn homoseksualiteit. Ik wilde helemaal niet gay zijn en had mezelf ervan overtuigd dat ik dat niet was. “Toen werd ik helaas afgewezen op de Toneelschool, een gebeurtenis die me nog ongelukkiger maakte. Een keuze voor cultuurwetenschappen pakte goed uit, maar na mijn bachelor wist ik zeker: deze kant wil ik echt niet op, een wetenschappelijke carrière is niks voor mij. Ik melde me aan bij de Toneelschool in Maastricht en dit keer werd ik wél aangenomen; het was het moment waarop ik weer ‘tevoorschijn’ kwam en mijn moeder op een dag zei: ‘Hij zingt weer’. “Daarvoor was ik op mijn negentiende uit de kast gekomen. Ik moest het mijn ouders vertellen; we waren zo close, ik kon zoiets toch niet voor hen geheim houden? Ik heb nooit gedacht dat ze me zouden afwijzen, helemaal niet zelfs, maar ik was wel bang dat er op een of andere manier dingen zouden veranderen. Mijn ouders hadden in het begin zo hun zorgen maar ze zijn enorm met me meegegroeid en m’n grootste troopers geworden. Ik heb lang gedacht dat ik heel dicht bij hen in de buurt moest blijven om de relatie hecht te houden, maar ik heb ontdekt dat de intimiteit zelfs is toegenomen nu ik, senang met mezelf, een heel autonoom leven leid.” “Als ik door de homofobe jongetjes van mijn hockeyclub werd gepest, dacht ik er nooit over iemand met een stick op z’n hoofd te slaan of zo. Wacht maar – dat dacht ik wel – wacht maar, ik ga later heel succesvol worden. Living well is the best revenge. “Misschien komt het nog in voorstellingen, die interesse voor het gewelddadige in de mens, maar het is vooral de duisternis die me intrigeert, bijvoorbeeld mijn eigen ‘slechtheid’ zoals die geïnternaliseerde homohaat en mijn, in mijn ogen, ijdele, egocentrische trekjes: het soms obsessief bezig zijn met wat ik allemaal wil bereiken.” “Het klinkt heel klassiek, beetje suf ook, maar ik heb de behoefte om net zo’n hecht gezin te stichten als het gezin waarin ik ben opgegroeid. Ik wil een man en een kind. Als volbloed romanticus ben ik nog op zoek naar die ene grootse en meeslepende liefde, maar misschien kom ik er op den duur wel achter dat andere dingen – het gewoon heel goed hebben met z’n tweeën, elkaar aanvullen – in een relatie veel constructiever zijn. “Ik ben veel aan het daten. Het is niet zo dat ik op dit moment helemaal in love ben, maar zoiets kan snel gaan; wie weet heb ik wel verkering op het moment dat dit verhaal in de krant wordt afgedrukt. Liefde fascineert me mateloos. Wat is het precies? Als het niet klikt, wat ontbreekt er dan? En wat leer ik over mezelf? Daten an sich vind ik niet leuk, omdat het toch een soort sollicitatie is. Laatst had ik vier afspraken in één week, waarbij ik ook een keer tegenover iemand kwam te zitten van wie ik meteen wist dat het niks zou worden maar met wie ik, uit beleefdheid, toch nog twee uur heb volgemaakt. Dat was wel iets te veel van het goede. “Over een kind denk ik ook na, maar dat staat nu nog los van het partnerverhaal. Ik zie wel voor me hoe ik een vriendin zou kunnen vragen de moeder van mijn kind te zijn. De wens sluimert. Eerst wil ik mijn dromen op werkgebied verwezenlijken. Ideaal gezien bestaan die dingen naast elkaar, maar ik wil geen kind op de wereld zetten en er vervolgens geen tijd voor hebben.” “Mijn ouders hebben me een gevoel van noblesse oblige meegegeven: ik ben een witte jongen uit de Amsterdamse binnenstad die heeft kunnen studeren en nu mag doen wat hij het liefst doet. Ik moet iets teruggeven en misschien doe ik dat deels wel via het theater. Eerst had ik er geen behoefte aan ‘het politieke’ op te zoeken, maar dat begint steeds meer te veranderen. “Vanuit mijn woede over de manier waarop homo’s werden gerepresenteerd is Lady Chatterley’s Lover (met Lisa Verbelen en Marieke de Zwaan, De Warme Winkel, 2022, red.) ontstaan. We hebben die voorstelling niet alleen in Amsterdam gespeeld – waar iedereen het tóch al met je eens is en waar je, met een mooie recensie in de Volkskrant, zo de zalen vol krijgt – maar ook op plekken waar homo-emancipatie nog echt nódig is. Daar voel ik zeker een bepaalde verantwoordelijkheid. “En ik kan me ook voorstellen dat ik me als kunstenaar, net zoals Carice van Houten nu doet, ga inzetten voor het Extinction Rebellion, al geloof ik dat mijn bereik daarvoor eerst nog iets zou moeten groeien. Ik wil niet in een voorstelling iets gaan roepen wat iedereen al tien keer eerder heeft gezegd. Persoonlijk zie ik mezelf nog wel eens aanschuiven op de blokkade van de A12 of op een andere plek in actie komen want er móet iets veranderen. “Het klimaat, de vluchtelingenproblematiek, sociale ongelijkheid: we dansen op de vulkaan. Als ik het nieuws kijk, voel ik me verdrietig en machteloos, maar tegelijkertijd begint zich ergens in mijn hoofd een idee te vormen. Zou ik daar, als theatermaker, toch niet iets mee kunnen doen? Ik ben alvast begonnen met het optuigen van mijn droom.” “Er wordt vaak gezegd dat trots het tegenovergestelde van schaamte is, maar schaamte gedijt vooral bij oneerlijkheid, bij dingen verborgen willen houden. Dat heb ik lang gedaan. Ik ben, vanuit schaamte, niet volledig mezelf geweest. Het tegengif is radicale eerlijkheid. Dat was de insteek voor Brideshead Revisited, waarin ik mijn ‘schaamtelijst’ deel met een theaterzaal vol mensen. Die lijst was eindeloos: ik schaam me ervoor dat ik mijn eigen Wikipedia-pagina heb aangemaakt, ik schaam me als ik vrij dans, ik schaam me als mijn date eindelijk het café binnenstapt en iedereen ziet dat ik al die tijd op een man heb gewacht, ik schaam me voor de seks die ik heb gehad, ik schaam me voor mijn pornografische voorkeuren, ik schaam me ervoor dat ik homo ben... “Het uitspreken van die schaamte – iedere voorstelling weer – werkte helend, maar Brideshead was natuurlijk een kunstwerk, geen therapie. Als je middenin de pijn zit, kan je er nog niet goed naar kijken. Je moet eerst met jezelf in het reine komen, daarna kan je proberen met kunst het verdriet of de angst verder te bezweren.” “Het leven van een hetero leek me altijd een stuk makkelijker, maar ik heb ontdekt dat mensen die iets te bevechten hebben vaak een stuk interessanter zijn. Misschien is het het niet uit de kast durven komen wel ergens goed voor geweest. Ik zei laatst nog tegen iemand dat ik dankbaar was, niet per se voor mijn homoseksualiteit maar wel het feit dat ik al op jonge leeftijd tegen de mensen die ik liefheb, moest zeggen: ik heb aan soul searching gedaan en dit is wie ik ben, dit is mijn kern... Houden jullie nog van mij?” Florian Myjer (Amsterdam, 1992) is theatermaker en acteur. Sinds 2021 maakt hij deel uit van de artistieke leiding van Toneelgroep De Warme Winkel. Myjer speelt naast Renée Soutendijk en Hans Dagelet mee in de speelfilm Sweet Dreams, de Nederlandse inzending voor de Oscars. Deze openingsfilm van het Nederlands Filmfestival, geregisseerd door Ena Sendijarević, is vanaf 29 september te zien in de bioscoop.</p>]]></description>
      <guid>https://www.trouw.nl/leven/florian-myjer-mensen-die-iets-te-bevechten-hebben-zijn-vaak-een-stuk-interessanter~b9308003/</guid>
      <pubDate>Fri, 22 Sep 2023 00:00:00 +00:00</pubDate>
    </item>
    <item>
      <title><![CDATA[‘Ik blijf een feminist, maar ik wil ook dat iemand af en toe iets voor mij doet’]]></title>
      <description><![CDATA[<p>Joy Delima (29) heeft een verhaal te vertellen. Over sociale angsten en ambitie. Over feminiene energie. Over racisme. En over het ultieme geluk dat ze voelt als haar neefje met heel zijn hand haar duim vasthoudt. “Hoewel mijn ouders van huis uit gelovig zijn, ben ik niet – hoe zeg je zoiets? – godvrezend opgevoed. Ik heb geen connectie met God of de Bijbel, maar wél met het universum. Als ik een bepaalde energie uitstraal, krijg ik die ook terug. Ik heb geleerd me minder negatief uit te spreken en ook voor de kleinste dingen dankbaar te zijn. Jij kwam te laat naar dit interview en in plaats van te blijven hangen in het gevoel van ‘Waar blijft-ie nou?’, ben ik een stukje gaan wandelen en heb ik het croissantje dat ik bij de bakker had gekocht opgegeten op een bankje in de zon. Ik schiet niks op met negatief zijn. Negativiteit is niet duurzaam voor mijn hoofd.” “Rond mijn tweeëntwintigste begon ik steeds vaker de gedachte uit te spreken dat ik vóór mijn dertigste de hoofdrol in een Netflix-serie zou spelen. Dat is ook gebeurd. Manifesteren is voor mij niet zomaar iets roepen en er vervolgens niks meer aan doen. Het heeft ook een praktische kant: als je je dromen niet uitspreekt, weten mensen letterlijk niet wat je graag zou willen bereiken. Ik ging naar de Jeugdtheaterschool, eigenlijk om te dansen, maar toen bleek ik spel ook superleuk te vinden. Misschien wel doordat het toneel de eerste plek was waar ik me veilig voelde. Daar kon ik iedereen zijn. En niemand in de zaal zou weten dat ik eigenlijk best een nerd was. Ik was stil, een makkelijk slachtoffer. Het is moeilijk terug te halen waarom ik werd gepest, maar het gevoel ken ik héél goed, het ligt namelijk nog altijd op de loer. Ik voel me onzeker in groepen. Soms wordt het een selffulfilling prophecy: ik sluit me af, durf niemand in vertrouwen te nemen waardoor mensen met anderen vriendschappen gaan sluiten en ik dus vanzelf buiten de groep kom te staan. Ik ben, toen ik eenmaal op de Toneelschool zat, voor mijn sociale angsten in therapie gegaan. Als acteur zou ik om de zoveel maanden van baan wisselen, keer op keer nieuwe mensen om me heen krijgen. Ik móest leren daarmee om te gaan anders zou ik nooit aan spelen toekomen. Spelen, dat is het allermooist. De vrijheid om op mijn manier een verhaal te vertellen, het gevoel te krijgen dat ik er misschien wel voor kan zorgen dat het publiek met een ander perspectief naar buiten gaat. En ja, oké, ik kan genieten van het idee dat ik vroeger werd gepest en nu, door sommige mensen, wordt gezien als een ‘ster’, maar wat is een ster? Het zijn uiteindelijk anderen die bepalen of je een ster bent. Of ineens niet meer. Voor mij is iedereen gelijk.” “Ik ben een tijdje behoorlijk grof gebekt geweest: tyfus, pleuris, graftakkenkop en dat soort shit. Nooit iets met kanker. Dat vind ik echt een zwaktebod. ‘Godverdomme’ gebruik ik ook wel eens – omdat het zo’n fijne klank is; als een volle, rode wijn – maar toen ik het iets te vaak in mijn columns teruglas, dacht ik: misschien moet ik er toch een beetje op gaan letten want het laatste wat ik wil, is mensen kwetsen. Hoe lekker iets ook kan klinken, het gaat uiteindelijk om de betekenis. In mijn jonge jaren werd ik er weleens gek van dat iedereen iets over mijn naam te zeggen had. ‘Waarom ben je zo boos? Je heet toch Joy?’ Het was net alsof ik altijd vrolijk moest zijn. Iets wat niet echt lukt als je wordt gepest. Inmiddels doet het me juist goed als mensen mijn naam gebruiken. Het helpt echt als ik me somber voel. Toen de zanger van Ezra Collective laatst op Lowlands You can’t steal my joy met een speech over het belang van vreugde inleidde, voelde ik me heel erg aangesproken. Wow, ja, dat zit in mij.” “Laatst had ik last van een trillend ooglid. Dat is gewoon van de stress. Ik werk te hard. Deels doordat ik zoveel rollen leuk vind, maar ik zeg ook weleens ja omdat ik bang ben dat ze mij, een zzp’er, de volgende keer niet meer vragen. Binnenkort ga ik het theater in en dan ben ik ieder geval tijdens de repetities het weekend vrij. Ik heb me voorgenomen rust te nemen. Er moet wel iets héél tofs voorbijkomen, wil ik me daar niet aan houden.” “Mijn vader heeft veel in het buitenland gewerkt en was daardoor soms maanden van huis. Als hij naar boven kwam om mijn zus en mij een kus te geven, rende ik heel dramatisch – ‘Papa, néé, niet weggaan!’ – achter hem aan naar beneden en stonden we samen nog een tijdje bij de voordeur te huilen. Mijn vader is een gevoelige man. Hij vond het vreselijk ons te moeten missen. Hij is nu een paar jaar met pensioen, mijn ouders zijn heel gelukkig samen, maar als ik terugdenk aan die kinderjaren, zie ik vooral hoe ongelooflijk veel mijn moeder voor ons heeft gedaan. Zij was het hoofd van ons gezin. Ik wil niet praten over wat zij allemaal heeft meegemaakt, maar ik kan je wel vertellen dat ze al op jonge leeftijd heeft geleerd die masculine rol op zich te nemen. Zij was heel erg van: je hebt geen man nodig in je leven. Je kan het zelf. Daar kan ik me op zich wel in vinden, maar het is ook een vermoeiende mentaliteit. Het sluit aan bij het verhaal over zwarte vrouwen die zogenaamd een hogere pijngrens hebben. Zwarte vrouwen moeten altijd maar sterk zijn. Ik ben mijn nieuwe levensjaar begonnen met het voornemen meer in mijn feminiene energie te gaan zitten. Ik blijf een feminist, maar ik wil ook dat iemand af en toe iets voor mij doet. Zomaar. En dat ik het kan accepteren, zonder te voelen dat ik er iets voor terug zou moeten doen.” “Valt iemands hart breken ook onder doodslag?” “Het idee voor mijn Volkskrant-column over seks kwam voort uit de noodzaak die ik voelde een verhaal te vertellen: iets te verwoorden wat anderen misschien minder goed lukt – niet met de bedoeling er beroemd mee te worden en al zéker niet om mijn eigen date-leven te verbeteren. Sterker nog: het heeft totaal niet geholpen. Iedereen is bang voor mij. Bang dat ze – na een date – hun verhaal de volgende dag in de krant zullen teruglezen. Misschien schrik ik wel de juiste mensen af, want als je denkt dat ik een expert ben die precies weet wat ze wil, kom je ook bedrogen uit. Je kan, zoals ik, erg open zijn op het gebied van seksualiteit en daarnaast nog veel onzekerheden voelen. Ik heb jarenlang seks gehad waar ik vaker niet dan wel van heb genoten. Dat is een heftig besef. Ik wist helemaal niet waar ik mee bezig was. Porno was mijn belangrijkste informatiebron. De focus van mijn columns ligt bij de vraag: hoe kan ik van seks leren genieten? Hoe ga ik mezelf iets gunnen? Hoe eis ik het genot op dat ik me jarenlang heb laten ontzeggen? Ik heb drie relaties gehad, maar ik communiceerde nergens over. Niet over wat ik prettig vond, maar ook niet over wat voor soort relatie het nou eigenlijk was. Wat verstaat de ander onder monogamie, bijvoorbeeld? Als ik nu met iemand date, wil ik geen onderwerp uit de weg gaan. Als je het er over eens kunt worden dat je af en toe ook met iemand anders slaapt, ben je nog steeds trouw aan elkaar. Vreemdgaan is mijn grootste angst. Dat iemand achter mijn rug om... afijn: ik heb zo mijn trust issues. Vroeger was ik er zó bang voor dat ik het uitmaakte om mezelf het mogelijke verdriet te besparen. In bijna alle gevallen deed ik er goed aan op mijn gutfeeling te vertrouwen, maar van één keer heb ik nog altijd spijt. Het is nu vijf jaar geleden, het is fokking stom, maar ik vergelijk anderen nog steeds met hem… Hoe werkt dat, in de liefde, weet jij dat? Denk je dat het mogelijk is dat ik er, straks op mijn sterfbed, achter ga komen dat ik nooit meer iemand heb ontmoet die zo bijzonder was als hij?” “Toen ik op de middelbare school zat, werd bij ons in Rotterdam Alexander de eerste Primark geopend. Ik liep naar binnen, keek rond en merkte dat mijn grote oorbellen steeds klem kwamen te zitten bij het draaien van mijn hoofd, dus deed ik ze uit en stopte die dingen in mijn tas. Toen ik even later naar buiten wilde lopen, werd ik tegengehouden door een bewaker die beweerde dat ik een paar oorbellen had gestolen. Ik begon de situatie uit te leggen, terwijl zijn collega wegliep met mijn oorbellen. Op een gegeven moment kwam er een ouder stel voorbij. De vrouw bekeek me van top tot teen en zei toen: ‘Typisch…’ Ik schaamde me kapot. Ik was twaalf, of dertien. Ik had echt niets gedaan. Even later kwam de bewaker terug. ‘Die van ons hebben een andere maat,’ mompelde hij. Ik kon gaan. Geen excuses, niks. En ik zei netjes: ‘Dank u wel.’” “Als ik me onveilig voel, hou ik mijn mond, maar in een werksituatie... Ik bedenk me nu dat ik ook dán nog moet opletten wat ik wanneer tegen iemand zeg, want het kan me gewoon mijn baan kosten omdat ze me een zeikerd vinden. Wat nu al jaren speelt: haar en make-up. Hoe vaak heb ik inmiddels in de stoel gezeten bij mensen die nog nooit met kroeshaar hadden gewerkt? Of die ontkenden het niet te kunnen en zelf maar iets uitprobeerden? En dat ik dan op de set kom, bij een heel wit team, en dat iedereen roept dat het prachtig zit terwijl mijn hele familie zich op zo’n moment zou afvragen wat er in godsnaam met mijn haar was gebeurd. Waarom nemen ze niet iemand in dienst die er verstand van heeft? Er is zo veel mogelijk met kroeshaar. Gaat dit verhaal over onkunde of desinteresse? En waarom word ik voor diva uitgemaakt? Ik wil geen voorkeursbehandeling, ik wil gewoon net zo behandeld worden als collega’s met Europees haar. Het zou een veilige plek moeten zijn. Bij kap en grime begint de dag, dat is het moment waarop je je overgeeft aan de zorg en toewijding van een ander. Ik zit vaak rechtop, gespannen, wantrouwend, zenuwachtig ook voor het vervolg: zullen ze, net als vroeger, over me gaan roddelen zodra ik zeg wat ik wil? Maar ik móet mijn mond opendoen, al was het maar om te voorkomen dat het zwarte meisje dat nu nog op de toneelschool zit straks met hetzelfde probleem wordt opgescheept. Dit is één ding, maar het staat voor zoveel meer: op social media zie ik vaker haatberichten voorbijkomen, tegenstellingen worden steeds meer aangescherpt. Het ergst van alles vind ik het besef dat racisme in mijn leven niet uitgebannen gaat worden. Het zal ooit beter gaan, maar we gaan eerst nog een heel eind naar beneden. Vanochtend hoorde ik op het nieuws dat een witte Amerikaan, op de dag dat de I have a dream-speech van Martin Luther King werd herdacht, drie zwarte mensen had doodgeschoten, omdat ze zwart waren. Dan kan je zeggen dat het in Nederland anders is, maar hoe weet ik dat? Jij hoeft je nooit af te vragen of het feit dat je wit bent sommige mensen misschien angstig of agressief maakt. Mijn witte vrienden staan zó anders in het leven; ze lijken niet te beseffen dat veel dingen voor mij minder vanzelfsprekend zijn. ‘Laten we in de eerste klas gaan zitten. Als de conducteur komt, zien we wel hoe we ons eruit redden.’ Heb je dan echt niet in de gaten dat voor mij andere regels gelden? Ik merk dat ik steeds meer behoefte heb aan zwarte mensen om me heen. Niet omdat we over alles hetzelfde denken, maar over het mens-zijn, het zwart-zijn hoeven we elkaar niks uit te leggen. Vroeger ging ik nog op vakantie naar landen waarvan ik wel weet dat er veel racisme is – en hoopte dat het inmiddels, misschien, toch anders zou zijn. Nu ga ik alleen nog naar plekken waar ik geliefd ben. Dat is wat ik alle zwarte mensen en alle mensen van kleur gun: dat ze gaan waar ze geliefd zijn.” “Je krijgt éérst een veer in je reet en daarna zeg ik misschien wel dat ik een beetje jaloers op je ben. De film- en toneelwereld is heel competitief; we moeten leren elkaar dingen te gunnen. En als ik dit keer niet word gecast, komt er wel weer iets anders op mijn pad. Ik ben ambitieus, zeker, maar ik klamp me ook vast aan de momenten waarop ik het unieke geluksgevoel in iets kleins kan voelen. Een croissantje eten in de zon. Mijn neefje die met heel zijn hand mijn duim vastpakt. Compleet geluk. Iets wat geen hoofdrol me kan geven.” Joy Delima (Rotterdam, 1994) is actrice en columniste voor de Volkskrant. In het derde jaar aan de ArtEZ Toneelschool schreef ze de solo Stamboom Monologen. In 2018 speelde zij in Allemaal Mensen van Theater Oostpool. In 2022 was ze, onder andere, te zien in de Netflix-serie Dirty Lines en Rampvlucht (KRO-NCRV). Joy heeft een hoofdrol in de speelfilm Happy Ending die sinds deze maand te zien is op Netflix. Van 15 november 2023 tot en met 3 februari 2024 speelt ze in Cock van Oostpool.</p>]]></description>
      <guid>https://www.trouw.nl/cultuur-media/ik-blijf-een-feminist-maar-ik-wil-ook-dat-iemand-af-en-toe-iets-voor-mij-doet~bc3369f7/</guid>
      <pubDate>Fri, 8 Sep 2023 00:00:00 +00:00</pubDate>
    </item>
    <item>
      <title><![CDATA[Arjan Visser interviewt al 25 jaar mensen voor de Tien Geboden. ‘Dwarse mensen zijn interessant’]]></title>
      <description><![CDATA[<p>Het is dit weekend 25 jaar geleden dat Arjan Visser begon met de interviewserie Tien Geboden. Vier vragen over deze interviewvorm die al zoveel bijzondere portretten opleverde. “Ik bereid me voor op een gesprek, bedenk welke onderwerpen belangrijk zijn in het leven van deze persoon en ga dan bedenken welke vragen ik daarover wil stellen. Die plant ik vervolgens onder de geboden die ik meeneem. Het gesprek verloopt in zekere zin net als elk ander interview, met dit verschil dat we aan het eind nog even doornemen of wel alle geboden aan de orde zijn gekomen.” “Je krijgt eigenlijk vrij makkelijk toegang tot persoonlijke onderwerpen omdat het nogal een dwingend format is. Als je ja zegt tegen een Tien Geboden-interview, dan zegt je: je mag me van alles vragen, over mijn ouders of over mijn relatie. Het lijkt weleens alsof die decaloog een soort eerlijkheid afdwingt, alsof je niet zomaar iets mag verzinnen en naar eer en geweten antwoord moet geven op elke vraag. Dat hoeft natuurlijk helemaal niet, maar het is wel fijn als dat gebeurt.” “Ja, het merendeel zegt: ‘Ik heb die Tien Geboden niet meer paraat’, of: ‘Ik weet er maar één: wat gij niet wilt dat u geschiedt, doe dat ook een ander niet.’ Terwijl dat niet eens een gebod is. Als het iemand is met een religieuze achtergrond – of nog altijd praktiserend christen is – worden de geboden vaak te letterlijk opgevat. Terwijl het voor mij alleen een kapstok is voor het gesprek. Dus ik heb liever eigenlijk iemand die er wat verder vanaf staat, zodat het gewoon ook een beetje de lossere vorm houdt.” “Toen ik gevraagd werd een selectie te maken uit die zeshonderd interviews die in de afgelopen 25 jaar zijn gepubliceerd, dacht ik: waar kies ik die dan op uit? Wat is nu de reden waarom iets meer bijblijft? Dat heeft deels te maken met wat er daarna is voorgevallen. Als ik nu Theo van Gogh noem, is dat misschien ook wel om wat er daarna met hem is gebeurd. “Maar ik weet dus niet of dat een zuivere reden is. Ik vond het wel een goed gesprek en ik heb ook een lichte voorkeur voor dwarse mensen. Als ik een keuze moet maken, dan zijn het dwarse of oude mensen. Oud, omdat er dan meer te vertellen is, meer geschiedenis, meer anekdotes. Meer levenswijsheid misschien ook wel. En dwars omdat het toch ook leuk is om te kijken wat het voor effect heeft op de lezer. “Zo noemde Ayaan Hirsi Ali, tijdens het interview in 2003, de profeet Mohammed ‘een perverse tiran’. Gek genoeg zei ze het zo zachtjes, dat ik in eerste instantie niet eens in de gaten had hoe gevaarlijk die uitspraak was. De dag waarop haar aflevering werd gepubliceerd, werden haar woorden overal herhaald. Zelfs in het achtuurjournaal. “Het maakte me onrustig – er zou toch niets met haar gebeuren? – maar ik vond het tegelijkertijd spannend om te merken dat ik mede verantwoordelijk was voor al die opschudding. Het interviewen van dwarse denkers heeft voor mij nog een functie: ik wil graag een zo groot mogelijke waaier van meningen en ideeën in beeld proberen te brengen.” Zondag verschijnt er voor abonnees een extra Editie met daarin de 25 favoriete interviews van Arjan Visser uit 25 jaar Tien Geboden. U leest de Editie via de Trouw-app op tablet en mobiel of op trouw.nl/editie. Schrijfster Roline Redmond (73) heeft, als zwarte vrouw in een witte samenleving, geleerd altijd op haar hoede te zijn. ‘Had je mij ook voor de Tien Geboden-serie gevraagd als de publicatiedatum niet op Keti Koti was gevallen?’</p>]]></description>
      <guid>https://www.trouw.nl/cultuur-media/arjan-visser-interviewt-al-25-jaar-mensen-voor-de-tien-geboden-dwarse-mensen-zijn-interessant~b7fe5f88/</guid>
      <pubDate>Sun, 27 Aug 2023 00:00:00 +00:00</pubDate>
    </item>
    <item>
      <title><![CDATA[Illustrator Thé Tjong-Khing (90): ‘Ik wil liever niet vermoord worden vanwege mijn tekeningen’]]></title>
      <description><![CDATA[<p>Thé Tjong-Khing (90) baalt ervan dat hij sneller moe wordt. Tekenen, dat is wat hij het liefste doet. Praten is voor hem een stuk lastiger. Zeker als het over persoonlijke dingen moet gaan. ‘Wordt het zo’n gesprek?’ “Wat ik me herinner: een Indonesiër – een man met bijzondere gaven, volgens mijn moeder – die eens per jaar langskwam, ons op het hoofd blies en de zegen gaf, bepaalde feestdagen die met van die bidstokjes werden gevierd, de tempel die mijn ouders – in geval van calamiteiten, denk ik – bezochten en een altaartje dat tijdens de viering van het Chinees nieuwjaar tevoorschijn werd gehaald. Religie speelde in mijn jonge leven een wonderlijke rol: alleen als het nodig was en verder niks. “Ik heb me nooit afgevraagd of God bestaat, maar áls Hij bestaat, dan is Hij een enorme sadist want wie bedenkt er nou een schepping waarin schepsels elkaar moeten opeten om te kunnen overleven?” “Vroeger ging het vanzelf. Ik tekende altijd, overal, geen idee waarom. Als je het me nu vraagt, zeg ik dat ik me niets leukers kan voorstellen dan beelden geven aan gedachten. Ik besta van de verbeelding. Als ik teken, probeer ik me in te leven in de figuur die ik op papier moet zien te krijgen. Welke bewegingen maak ik als ik boos ben? Wat voor gezicht trek ik? De omstandigheden zijn ook steeds anders: ben ik nijdig omdat ik een kopje thee uit mijn hand heb laten vallen? Kwaad op mezelf omdat ik last heb van jaloezie? Niet één blik is hetzelfde. “Ik let heel erg op mensen. Van een afstandje. Ik doe zelf niet mee – daar ben ik véél te verlegen voor. Ik ben mijn leven lang al een enorme filmliefhebber, vooral van glamour en fantasie; een ándere wereld om in te verkeren. Ik had ook graag acteur willen worden. Ik denk dat ik het goed kan, maar niemand mag kijken. Als mensen me aankijken, bevries ik. Waar dat vandaan komt? Eh… ik… Wordt het zo’n gesprek? Ik heb helemaal geen zin om me door jou binnenstebuiten te laten keren, hoor. Nergens voor nodig. Volgende gebod.” Thé Tjong-Khing (Purworejo, Indonesië, 1933) is illustrator. In 1956 emigreerde hij naar Nederland waar hij bij Toonder Studio’s als tekenaar ging werken. Hij maakte naam met zijn illustraties van verschillende kinderboeken, won drie keer een Gouden- en één keer een Zilveren Penseel, de Woutertje Pieterseprijs én de Max Velthuijs-prijs voor zijn gehele oeuvre. Tot 11 september is in het Verwey Museum Haarlem de tentoonstelling Thé Tjong-Khing: 90 jaar jong te zien. “Mijn stijl is niet zo geschikt voor een spotprent van Allah of Mohammed… nee, wacht, ik moet eerlijk zijn: ik wil gewoon liever niet vermoord worden. Het is schijterigheid, ik geef het toe, want met een tekening van een christelijke God zou ik veel minder moeite hebben. Ik vind dat je georganiseerd geloof best onder een vergrootglas mag leggen. In de drie kinderbijbels die ik heb geïllustreerd, heb ik een klein beetje de randen opgezocht omdat ik geen zin had er een zoetsappig boek van te maken. Maar goed, er was ook niet veel om tegen te ageren. Het zijn leuke verhalen. Beetje raar, maar wel leuk.” “Om op mijn werk te komen hoef ik alleen maar de trap naar boven te nemen. Ik werk altijd. Ook op zondag. Mijn stijl is een beetje achterhaald – de nieuwe tekenaars denken in concepten, terwijl ik heel letterlijk, verhalend, teken – en ik ben eigenlijk altijd bang dat het niet goed genoeg is; dat ze me niet meer zullen vragen. Kan ik het nog wel? Dat idee zit helemaal ingebakken. Bewijsdrift is één van mijn motoren. “Ik werk nu, noodgedwongen, veel minder dan een paar jaar geleden: ik word sneller moe en dan vallen mijn ogen dicht. Heel irritant, omdat ik graag veel langer door zou willen gaan. Werken tot ik erbij neerval. Aan de tekentafel in elkaar zakken. Het lijkt me wel een mooie dood.” “O ja, dat is ook nog een gebod hè? Moet ik dan een vader eren die mij helemaal niet zag zitten? Hij had vier dochters gekregen en toen er eindelijk een jongetje kwam – een nakomeling die de naam Thé kon voortzetten – bleek het een heel verlegen kind te zijn dat overal om moest huilen. Ik snap best dat hij teleurgesteld was, maar dat had hij me niet zo duidelijk hoeven maken. We hebben nauwelijks met elkaar gesproken. Hij negeerde me en ik durfde absoluut geen toenadering te zoeken; ik was doodsbang voor die man. Als hij me aankeek, begon ik al te huilen. Ik pakte ’s ochtends vroeg de sarong van mijn moeder vast en liet die de rest van de dag niet meer los. Ik werd er door iedereen mee gepest. “Op een dag zat ik samen met een paar tantes in de kamer toen één van hen, lachend, zei: ‘We gaan morgen naar de film, als je mee wil, zal je het zelf aan je vader moeten vragen!’ Ik weet niet meer wat er draaide – Pinokkio of Sneeuwwitje en de Zeven Dwergen – maar ik wilde zó graag mee dat ik bereid was mijn grootste angst te overwinnen. Ik liep naar zijn kamer, frummelde eindeloos aan mijn kleren en begon: ’Mag ik…’ Ik was nog niet uitgesproken of hij zei, ongeduldig, zonder op te kijken van zijn krant, ‘Ja, ja’ en las weer verder. Het interesseerde hem helemaal niets wat ik deed. Zo lang ik hem maar met rust liet. “Mijn moeder zag natuurlijk dat het niet goed zat tussen mijn vader en mij, maar ze heeft het nooit voor me opgenomen. Misschien omdat ze hem niet wilde afvallen? Zoiets? Ik weet het niet. Ze was verder wel heel lief en zorgzaam. “Heb ik zo genoeg verteld? Straks denkt iedereen nog dat ik de hele dag over die vader loop na te denken en dat is helemaal niet zo. Mensen vragen er naar, maar het houd mij helemaal niet meer bezig. Ik heb het allemaal al lang geleden opgeborgen. “Op mijn 23ste ben ik uit Indonesië vertrokken en ik ben in al die jaren maar één keer teruggegaan. Wat moest ik daar doen? Ik heb me er nooit thuis gevoeld en had ook niet de behoefte mijn vader te gaan vertellen dat ik als tekenaar in Nederland inmiddels een aardig bestaan had opgebouwd. “Nu schiet me ineens te binnen hoe ik, als jongetje van een jaar of vijf, tekeningen moest maken voor zakenrelaties die hij bij ons thuis had uitgenodigd. Mickey Mouse, geloof ik. Of Donald Duck. Ik stond achter een ezeltje en die mannen zaten in een halve cirkel om mij heen. Mijn vader – die vooral trots was op zichzelf; dat hij een kind had voortgebracht dat zo mooi kon tekenen – controleerde of ik het wel goed genoeg deed. Op een gegeven moment miste ik, volgens hem, een belangrijk detail en gaf hij me een enorme uitbrander. Terwijl bij mij de tranen uit mijn ogen sprongen, draaide hij zich om en begon met die zakenlui te praten. Ik had geen idee wat er van me werd verlangd. Verder tekenen? Opnieuw beginnen? Ik ben uiteindelijk maar stilletjes afgedropen. Dat gevoel kan ik nog makkelijk terughalen: onzekerheid. Angst. Schaamte ook. Maar ja, ik ben nu wel negentig he? Wat heeft het voor zin stil te blijven staan bij dingen die meer dan tachtig jaar geleden zijn gebeurd? “Ik weet niet meer hoe ik reageerde op het nieuws dat mijn vader was overleden – wanneer was het? 1976, 1977? Voor getallen moet je niet bij mij zijn. Het deed me in ieder geval weinig. Mijn moeder is na zijn dood bij mijn zus in Canada gaan wonen, waar ze een born again christian is geworden. Toen ze een paar jaar later bij ons introk, werd me al snel duidelijk dat ze geen idee had wat dat geloof nou precies inhield. Ik denk dat ze mijn zus, die ook bekeerd was, een plezier heeft willen doen. Mijn moeder heeft twee jaar bij ons in huis gewoond en is uiteindelijk in een verzorgingstehuis, hier in Haarlem, overleden. Voor je familie zorgen, dat hoort bij de Chinese cultuur. Er niet te veel woorden aan vuil maken ook.” “In 1942, toen de Japanners kwamen, zat ik in de derde klas van de lagere school. Ik heb nauwelijks herinneringen aan die bezettingstijd. We woonden tegenover het gebouw waar de Japanse politie zijn intrek in had genomen, we waren veilig en we werden met rust gelaten. Mijn vader handelde in alles wat voorhanden was, dus geldtekort hebben we ook nooit gehad. “De Chinese gemeenschap zat sowieso overal een beetje tussenin. We waren Aziaten, net als de Japanners; misschien heeft dat ook een rol gespeeld. En toch, ze hadden zoveel ellende veroorzaakt en wie weet waartoe ze nog meer in staat zouden zijn geweest: ze móesten gestopt worden. “Ik weet niet of je Oppenheimer hebt gezien? (Speelfilm van Christopher Nolan uit 2023, over ‘de vader van de atoombom’, AV). De vraag die wordt gesteld is: was het geoorloofd om dit wapen in te zetten? Ik vind van wel. Er zijn in Hiroshima en Nagasaki 250.000 dodelijke slachtoffers gevallen, maar hoeveel mensenlevens werden er, door het gooien van die bommen, gered? Dus: Gij zult niet doden, prima, maar er zijn – net zoals bij al die andere geboden – heel veel uitzonderingen op te bedenken. De man die met een mes op me afstormt, mag ik best doden. En als je er groter leed mee kunt voorkomen, is doodslag ook geoorloofd.” “Achteraf denk ik dat we er misschien niet lang genoeg over hebben nagedacht. We waren verliefd, er kwam een kindje en toen zijn we getrouwd. Vrij snel daarna werd er nóg een jongetje geboren. Ik vond het moeilijk vader te zijn. Het begon al toen ik Markus, de oudste, voor het eerst in mijn handen hield. Ik herinner me de angstvlaag nog heel precies: hoe moet ik hem grootbrengen? Ze waren nog vrij jong toen ik bij hun moeder wegging dus ik heb hun jeugd ook niet zo intens meegemaakt. Het huwelijk was met horten en stoten verlopen; na drie, vier jaar wisten we allebei dat het voorbij was. We pasten gewoon niet bij elkaar. “Mino (Wortel, beeldend kunstenaar, AV) en ik zijn na 52 jaar nog altijd samen. Hoe dat komt? Dat weet ik niet hoor. Ik voel me eenmaal moeilijk op gemak bij anderen. Bij Mino kwam dat gevoel onmiddellijk. We ontmoetten elkaar op een feestje, kwamen met elkaar in gesprek en raakten niet meer uitgepraat. Zoiets gebeurt me niet vaak.” “Als ik een mooie tekening zie, denk ik: goh, knap hoe dat blauw is gebruikt, zo ga ik het ook doen! Ik jat allemaal ideeën, overal vandaan, en maak er vervolgens iets van mezelf van. Het is heel eigen, maar nog niet bijzonder genoeg om bij AI te worden ingevoerd. Ik heb zo’n programma wel eens de opdracht gegeven: ‘teken dit in Thé Tjong-Khing stijl’, maar wat er uitkwam leek meer op iets van Walt Disney. “Ik heb ook eens meegedaan aan een boek met verschillende illustratoren waarin ik tekeningen probeerde te maken die niet als werk van mij herkend konden worden. Toen het af was, werd ik er onmiddellijk uitgepikt. Dat is een compliment, zeker, maar ik vond het ook jammer dat het me niet was gelukt ergens uit te breken, snap je? Ik ben niet vrij genoeg. Dat is het. Veel mensen noemen me een kunstenaar, maar zo zie ik mezelf helemaal niet. Ik maak gewoon tekeningen. Klaar. Wat ik van die tekeningen vind? Best goed. Ik geef mezelf een acht. Welk cijfer ik mezelf, als mens, geef? Jeetje, wat een vraag… eh… een vier.” (Mino, vanuit de achterkamer: ‘Nou ja, Khing! Van mij krijg je een acht!’) “Dit is in zekere zin een rollenspel geweest: ik heb zo nu en dan gejokt om mijn verlegenheid te maskeren. Of gewoon mijn mond gehouden. Dit klinkt veel te zwaar, maar wat meespeelt is dat ik bang ben dat je me misschien een watje vindt als ik echt zeg hoe ik over de dingen denk. Of dat mijn vader te maken heeft, weet ik niet. Niemand wil toch een watje zijn? Zijn afwijzing heeft die onzekerheid gevoed, daar kan je gelijk in hebben, maar zelfs als dat zo is: wat schiet ik daar nu nog mee op? Het is deels ook een karakterkwestie, denk ik. ‘Moeilijk hoor, dit interview. Ik had van te voren bedacht dat ik gewoon iets lulligs over die geboden zou zeggen – hoe uit naam van georganiseerde religies miljoenen mensen werden vermoord en zo – maar jij blijft maar doorvragen. Waarom? Om me beter te leren kennen. O ja, dat zou kunnen natuurlijk. En? Is het een beetje gelukt? Ja? Oké.” “Jaloezie wil ik het niet noemen, maar ik benijd je wel. Jóu, ja. Hoe je hier komt binnenstappen, zoals je er bij zit, de vragen die je stelt… Dan kijk ik naar mezelf en denk: zo ben ik niet. Helaas. Ik zou het gewoon niet durven.” Het is dit weekend 25 jaar geleden dat Arjan Visser begon met de interviewserie Tien Geboden. Vier vragen over deze interviewvorm die veel bijzondere portretten opleverde. Thé Tjong-Khing begint op zijn 87ste doodleuk aan een nieuw avontuur. Na 45 jaar kinderboeken illustreren maakte hij samen met vier collega’s een stripalbum voor volwassenen. Het smaakt naar méér.</p>]]></description>
      <guid>https://www.trouw.nl/cultuur-media/illustrator-the-tjong-khing-90-ik-wil-liever-niet-vermoord-worden-vanwege-mijn-tekeningen~bfb80a47/</guid>
      <pubDate>Fri, 25 Aug 2023 00:00:00 +00:00</pubDate>
    </item>
    <item>
      <title><![CDATA[Slechte mensen hebben de meeste macht, ziet schrijver Chaja Polak]]></title>
      <description><![CDATA[<p>Chaja Polak wil de lezer in haar romans laten meebeleven wat de gevolgen van oorlog zijn, maar dat niet alleen: ‘Het is ook altijd mijn anker geweest, door te schrijven hou ik mezelf staande.’ “Mijn ouders zijn joods-orthodox opgevoed, maar hebben allebei de godsdienst verlaten, zijn zionisten, toen socialisten en tenslotte communisten en verzetsstrijders geworden. Ze werden verraden en naar Auschwitz afgevoerd. Mijn vader is na de dodenmars van Auschwitz naar Dachau, in april 1945, aan tyfus bezweken. Hij werd 28 jaar oud. Mijn moeder móést terug, voor mij, een kind om voor te zorgen. Die gedachte hield haar in leven. En ze had ‘geluk’. Ze heeft me ooit verteld dat ze in Auschwitz – waar ze haar vader en haar lievelingsbroer door de schoorsteen zag gaan – het laatste restje geloof in God had verloren.” “Ik maak beelden met woorden. Met woorden probeer ik mensen tot leven te roepen, zoals de drie samenwonende vrouwen in Het verdriet van de vrede, die respectievelijk hun man, verloofde en geliefde hebben verloren. Ze moeten na de oorlog verder, met alles wat ze hebben meegemaakt, aan hun lot overgelaten door de Nederlandse overheid. Ze hebben het geluk dat drie kleine kinderen – twee nichtjes en een neefje – tijdens de zomervakanties bij hen komen logeren. Ik wil wel verklappen dat ik één van die kinderen ben, maar het blijft een roman. Dit is wat ik kan. Zo kan ik laten zien wat het effect van de gebeurtenissen op mijn leven is geweest. Zo kan ik de verantwoordelijkheid nemen voor de nagedachtenis van de mensen die ik liefheb. Maar het is ook altijd mijn anker geweest, door te schrijven hou ik mezelf staande.” “Als ik meega in de gedachte dat God bestaat – en dat Hij ons naar Zijn evenbeeld heeft geschapen – dan moet ik zeggen dat Hij toch een behoorlijke fout heeft gemaakt. Er zijn wel goede mensen, maar de slechte mensen hebben de meeste macht. En dan duldt Hij ook nog eens geen andere goden naast zich, wat in feite een uitnodiging is tot geweld omdat zowel joden, christenen als moslims geloven dat er maar één God is. Toen er nog vele goden waren had je dit probleem niet. De goden leefden in de bomen, de dieren en de rivieren. Dat idee spreekt me veel meer aan. Ik zag een documentaire waarin een Mongoolse boer uit respect de ogen sloot van het door hem geslachte schaap, ik heb gelezen over indianenstammen die, voordat ze hun akkers gingen bewerken, de aarde om vergiffenis vroegen. Dat contact, die verbinding, zijn we helemaal kwijtgeraakt en de gevolgen zijn catastrofaal. Ik zou de manier waarop mensen met de natuur omgaan een vorm van ijdel gebruik willen noemen. God schiep Moeder Aarde en wij zijn bezig haar te vervloeken.” “Mijn moeder vertelde met zoveel liefde en warmte over het orthodox-joodse gezin waarin ze was opgegroeid, dat mijn broer, mijn zus en ik alle drie een soort nostalgie hebben naar die tijd. “Nol van Dijk, mijn tweede man, was Joods. We hebben wel eens overwogen de sjabbes weer in te voeren, maar ons leven was te overvol om het consequent te blijven doen. Ik eet wel koosjer-light: geen varkensvlees – überhaupt geen vlees trouwens – en geen schaaldieren. Dat doe ik ook om die verbinding met de cultuur te voelen, maar het echte ‘Jood-zijn’ lees je vooral in mijn boeken terug. “Na de dood van Nol ben ik iedere vrijdag naar sjoel gegaan. Luisterend naar de gezangen en de gebeden voelde ik me opgenomen; het was alsof mijn verdriet werd vermengd met een eeuwenoud verdriet waardoor ik zelf, voor even, minder leed te dragen had.” “We hebben nooit met z’n drieën onder een eigen dak geleefd. Mijn vader zat bij het Joods studentenverzet en moest onderduiken toen zijn groep werd verraden. Mijn moeder, hoogzwanger van mij, is met een aantal familieleden bij elkaar gekropen tot er een briefje in de bus viel waarop stond dat ze zich in Westerbork moest melden. Ze dook onder en liet mij door een buurvrouw naar goede vrienden brengen. “Ik was toen acht maanden oud, werd ingeschreven in het trouwboekje van mijn onderduikouders en kreeg een nieuwe naam: Lineke Hos. Enige maanden daarna dook mijn moeder onder op hetzelfde adres. Omdat ze er niet zo Joods uitzag, werd ze mijn kindermeisje genoemd. Tante Annie voor mij. Veel later, in 1944, kwam ook mijn vader naar ons onderduikadres. In april van dat jaar werden ze verraden en gearresteerd door Nederlandse agenten. Daar heeft mijn moeder altijd de nadruk op gelegd: het waren Néderlandse agenten. Die lui hadden de opdracht dat er ook een Joods jongetje moest worden meegenomen, hun zoontje. Dus zagen ze mij, op de armen van mijn onderduikmoeder – ‘Wat lijkt ze op mij, hè?’, zei ze – over het hoofd. Mijn vader heeft geen afscheid van me genomen. Hij was bang zichzelf te verraden. “Ik heb zelf geen enkele herinnering aan dat moment, maar het moet een traumatische gebeurtenis geweest zijn want ik herinner me wel de dag erna toen ik wakker werd in een vreemd bed en twee vrouwen die ik niet kende aan het voeteneind zag staan. Ik was nét op tijd naar een ander adres gebracht, want eenmaal op het bureau hadden de agenten hun fout ingezien en stonden ze nog diezelfde avond bij mijn onderduikouders op de stoep. “Mijn moeder heeft de kampen overleefd, mijn vader is niet teruggekomen. Iedere avond in bed fantaseerde ik dat hij zijn geheugen was verloren, in Rusland zat en nu onderweg was naar mij. Het moment waarop hij aanbelde en ik open wilde doen, viel ik in slaap. Ondertussen hield ik heel veel van mijn tweede vader. Dat was heel verwarrend. Er was niemand die tegen me zei: luister, je mág gewoon van je tweede vader houden, dat doet niets af aan de liefde die je voor je eigen vader voelt. “Ik was op slag ‘volwassen’, voelde intuïtief ook aan dat ik mijn moeder pijn zou doen als ik te veel vragen ging stellen. Wanneer mijn moeder en mijn tante – de zus van mijn vader, wier vier zonen waren omgebracht – elkaar omhelsden en aankeken ‘wist’ ik genoeg. Mensen die geliefden verliezen, zeggen vaak tegen mij: ‘Jou hoef je niets uit te leggen’. Dat is ook zo. Ik weet wat verdriet is en heb uiteindelijk geleerd ermee te leven. “Dat mijn moeder de verschrikkingen had overleefd door aan mij te blijven denken, dat ze was teruggekomen om voor mij te zorgen, bezorgde me ook een groot gevoel van verantwoordelijkheid. Onze relatie was heel innig, ik hield zielsveel van haar. Misschien was er ergens een draadje boosheid, had ik het idee dat er te weinig aandacht was voor mijn verdriet, maar ik begreep het ook. Ik wist dat het niet anders kon.” “Als kind heb ik me afgevraagd of ik de moordenaar van de verraders van mijn ouders zou kunnen zijn. Eigenlijk is het antwoord daarop niet eens zo interessant: ik krijg mijn vader er toch niet mee terug. Ik geloof wel dat er mensen zijn die puur slecht geboren worden, maar fascisme ontstaat doordat velen van ons de neiging hebben zich bij een kudde aan te sluiten. En niet langer zélf na te denken. Dingen laten gebeuren. “Marian Turski, een overlevende van Auschwitz, sprak zich tijdens de 75-jarige herdenking van het vernietigingskamp uit voor de invoering van een elfde gebod: gij zult niet onverschillig zijn. Onverschilligheid is het ergst. Oorlogen worden niet gevoerd door alleen een handjevol schurken; als niet al die miljoenen mensen in Europa op één of andere manier aan de Holocaust hadden meegewerkt of weggekeken zouden Hitler en zijn trawanten nooit in hun opzet een heel volk te vernietigen voor een groot deel zijn geslaagd.” “Mijn zusje heeft over mijn eerste huwelijk wel eens gezegd dat het een ‘gearrangeerd’ huwelijk was. Mijn moeder maakte zich zorgen over mij, ze dacht: dat kind redt het niet in haar volwassen leven. De vader van mijn eerste man had óók in het verzet gezeten – hij werd in 1943 gefusilleerd – en ik zou, door met zijn zoon te trouwen, in een voor mij bekende en daarom veilige omgeving blijven. “Al snel bleek dat we heel anders omgingen met het verleden. Mijn eerste man zei alles zelf verwerkt te hebben en wilde niets meer over de oorlog horen, terwijl ik juist probeerde mijn ervaringen in woorden te vangen. Daar kwam bij dat we een stel waren in de flowerpowertijd. We hebben een tijdje in een commune gewoond, in een prachtig huis aan het Wertheimpark. Hij was een mooie jongen en hield er meerdere relaties op na. Ik ben dat ook gaan doen, maar niet van harte; ik zocht eigenlijk iemand, één persoon, die van me hield om wie ik was. Dat we bij elkaar bleven had voor mij alles met de oorlog te maken. Er waren al zoveel gezinnen verwoest: hoe kon ik, nu het vrede was, een einde maken aan ons gezinsleven? “Op een gegeven moment verhuisden we voor zijn werk naar Rome, waar hij ook weer een relatie kreeg. Na drie jaar keerde ik alleen terug. De breuk was onvermijdelijk. Hij besloot ermee te stoppen en ik ben hem daar nog altijd dankbaar voor want zeven maanden later leefde ik samen met Nol. Nol was al jaren mijn allerbeste vriend, maar ik had nooit gedacht dat wij een stel zouden worden. Of het de bedoeling was? Daar geloof ik niet in. Ik geloof in geluk. En in pech. Dat mijn oudste zoon ziek werd en veel te jong is gestorven: dat noemde hij zelf ‘pech’. Mijn jaren met Nol: een enorm geluk. Ik had nooit kunnen schrijven als ik niet met hem was geweest. Toen hij in 2008 overleed wist ik dat ik me nooit meer zou kunnen openstellen voor een andere man. Ik heb nu al negen jaar een vriendin, we vieren een liefde die perfect in deze fase van mijn leven past.” “Het in stand houden van de enorme kloof tussen de haves en de havenots: dat vind ik ook een vorm van grove diefstal. Natuurlijk, ik behoor ook tot de haves – al ben ik blij dat ik in een gewoon huurhuis, en niet in een kapitale villa woon – maar ik heb het over mensen die écht rijk zijn, die miljoenen verdienen over de ruggen van anderen. Ik heb het over banken, grote bedrijven, supermarktketens die economisch gezien de macht hebben en niet door regeringen worden gecorrigeerd. “Er is zoveel onrecht op de wereld. Wat ik eraan doe? Ik schijf mijn boeken. Met woorden schep ik mensen met hun emoties, hun pijn, hun verdriet, hun liefde en hun wrok. Via mijn personages wil ik de lezer laten meebeleven wat de gevolgen zijn van oorlog. Of ik daarmee iets kan veranderen of verbeteren weet ik niet. Voor mijn jongste zoon en vier jongvolwassen kleinkinderen die nog door moeten wil ik het mezelf niet toestaan om moedeloos te worden. Speciaal voor hen ligt er nog een beetje optimisme op de bodem.” “Als je de context van een verhaal weglaat, krijg je een vals beeld. Dat is iets wat ik vaak mis in de journalistiek: context geven, kritisch zijn, doorvragen. Onlangs luisterde ik naar een radio-uitzending van Nieuwsweekend, waarin Chris van der Heijden (historicus en publicist wiens vader in dienst van de Waffen-SS aan het oostfront vocht, AV) te gast was. Mieke van der Weij – die ik doorgaans bewonder – liet hem aan het woord over het ‘NSB-archief’ dat in 2025 door het Centraal Archief Bijzondere Rechtspleging zal worden opengesteld. De teneur van het verhaal van Van der Heijden was: dan zullen al die kinderen van foute ouders opgelucht kunnen ademhalen, want veel van die mensen hebben alleen maar een krantje rondgebracht of alleen maar dit of dat gedaan. Terwijl juist zij, door hun heulen met de vijand, hebben bijgedragen aan- en meegeholpen met de uiteindelijke vernietiging van miljoenen en miljoenen mensenlevens. Ik zat vol verbijstering te luisteren. Er kwam niet één kritische vraag en niet één correctie die getuigde van kennis van de geschiedenis. “Dat is wat me, keer op keer, tegen de borst stuit en wat Eveline Gans (historica en publiciste, overleden in 2018, AV) ooit ‘nivellering’ noemde. Wegkijken, meedoen met de bezetter, onverschilligheid. Dit staat los van het gegeven dat kinderen van foute ouders óók ontzettend hebben geleden na de oorlog, toen hun vader of moeder in de gevangenis belandde. Maar die kinderen konden nog bij hun ooms en tantes terecht. Joodse kinderen hádden vaak ook geen ooms en tantes meer die voor hen konden zorgen. Die waren namelijk vermoord door de vijand wier verderfelijke ideologie de foute ouders aanhingen.Geschiedenis wordt niet alleen in dictaturen herschreven. De waarheid kan ook verloren gaan door onkunde, in landen waar journalisten van alles zomaar aannemen en niet langer nieuwsgierig willen zijn.” “Doordat ik het een en ander heb meegemaakt, ben ik extra gelukkig met en dankbaar voor wat er wél is in mijn leven.” Chaja Polak (’s-Gravenhage, 1941) is kunstenaar en schrijver. Ze publiceerde meerdere romans, verhalen en een dichtbundel. Van haar boek De man die geen hekel had aan joden, uit 2018, werd een bewerking voor theater opgevoerd. Onlangs verscheen bij uitgeverij Cossee haar roman Het verdriet van de vrede. Voorbestemming wil ze het niet noemen, maar Noraly Beyer gelooft wel dat ‘grote momenten’ al ergens liggen vastgelegd. De onverwachte ontmoeting met haar huidige partner, Joost Prinsen, bijvoorbeeld: ‘Het is een geschenk van het leven’.</p>]]></description>
      <guid>https://www.trouw.nl/cultuur-media/slechte-mensen-hebben-de-meeste-macht-ziet-schrijver-chaja-polak~be754081/</guid>
      <pubDate>Fri, 11 Aug 2023 00:00:00 +00:00</pubDate>
    </item>
    <item>
      <title><![CDATA[Oud-nieuwslezer Noraly Beyer: ‘Het heeft me jaren gekost de Decembermoorden een plaats te geven’]]></title>
      <description><![CDATA[<p>Voorbestemming wil ze het niet noemen, maar Noraly Beyer gelooft wel dat ‘grote momenten’ al ergens liggen vastgelegd. De onverwachte ontmoeting met haar huidige partner, Joost Prinsen, bijvoorbeeld: ‘Het is een geschenk van het leven’. “Het was me als kind niet opgevallen dat Jezus een witte man en Maria een witte vrouw was en of God nou écht bestond, heb ik me eigenlijk ook nooit afgevraagd; ik leefde midden in die katholieke wereld op Curaçao met een, weliswaar, protestantse vader, maar een moeder die streng in de katholieke leer was, tussen de fraters en de missiezusters. “Toen ik tien jaar oud was, stierf mijn vader aan een hersenbloeding. Mijn moeder kwam er alleen voor te staan en besloot de oudste vier van haar zes kinderen naar Nederland te sturen. Ik was elf toen ik op de kostschool in Roermond aankwam. Het was een meisjesinternaat dat door nonnen werd geleid. Pas na vijf jaar – vijf jaar van: iedere ochtend om zeven uur opstaan, bidden op je blote knieën en al die strenge regels die ons werden opgelegd – begon ik langzaam te ‘genezen’ van het geloof. “Ik hield een paar dingen over: een sterk besef van goed en kwaad, het gevoel dat er iets is wat over ons waakt en de overtuiging dat veel van de grotere momenten in je leven zijn... nou, voorbestemd wil ik het niet noemen, maar toch: dat ze gebeuren omdat het, om een of andere reden, de bedoeling is.” “In 2018 mocht ik de Preek van de Leek houden. Er was nog even gedoe over omdat ik een winti-ritueel in de kerk wilde brengen. Een plengoffer, dat was toch een vorm van afgoderij. Oneerbiedig op z’n minst. Maar de dominee stond er voor open en dat vond ik echt geweldig. Ik ben me pas op latere leeftijd in winti gaan verdiepen; met name het danken van de voorouders, het je bewust zijn van waar je vandaan komt, spreekt me enorm aan. “Vroeger hing er nog een waas van geheimzinnigheid omheen. Winti was verboden, taboe, maar iedereen – ook mijn katholieke moeder – hechtte er waarde aan. Ze was extreem bijgelovig, ik genoot van haar verhalen over voortekenen en geestverschijningen... tot ik op een ochtend werd achtervolgd door een zwarte vlinder. Waar ik ook heen liep: dat beest blééf maar om me heen fladderen. Een paar uur later was mijn vader dood. Toen ik mijn moeder de volgende dag het verhaal van de zwarte vlinder vertelde, zei ze dat het een boodschapper was geweest. Ik geloofde haar. Ik geloof haar nog steeds. Als ik een zwarte vlinder zie, denk ik: nee, weg, weg, ga alsjeblieft weg!” “Ze zeggen dat ik onrustig ben. Toen mijn vaste vriendengroepje van plan was een cruise te gaan maken, wilden ze mij er eerst niet bij hebben: ‘Dan zien we jou de hele dag door de patrijspoort, over het gangboord heen en weer lopen!’. Gelukkig was de boot gigantisch en viel er genoeg te zien, maar het is waar: ik ben nieuwsgierig, ik wil de omgeving verkennen, niet stilzitten. Daarom heb ik die zondag, vroeger, altijd een vreselijke dag gevonden.” “De eerste twee jaar in Roermond had ik nauwelijks last van heimwee. Ik kwam uit een gezin van jongens, ging vriendinnen maken, alles was nieuw: één groot avontuur. Ik vond alleen het eten niet lekker, moest wennen aan het klimaat – al die kleren! – en de lucht was ook een stuk minder blauw dan op Curaçao. Het contact met mijn moeder verliep via brieven die door de nonnen werden gecensureerd. “Heel af en toe konden we met elkaar telefoneren. Toen ik haar na vijf jaar, als zestienjarige, terugzag, vroeg ik waarom ze ons op zo’n jonge leeftijd had weggestuurd. Dat heeft ze me heel erg kwalijk genomen. Ze had ‘krom gelegen’ voor ons, hoe kon ik zo ondankbaar zijn? Ik wist dat ze het goed bedoelde en het moet voor haar ook moeilijk geweest zijn om afstand te doen van haar kinderen, maar... We waren helemaal uit elkaar gegroeid, ik had mijn puberteit zonder haar meegemaakt en het bleek ontzettend moeilijk te zijn om elkaar terug te vinden. “Na de middelbare school wilde ik in Amsterdam op kamers gaan wonen en Spaans studeren. Dat mocht onder geen beding. Ik moest bij het gastgezin in Den Haag, waar ik de vakantie had doorgebracht, blijven en kon maar beter naar de kweekschool gaan om, net als zij, onderwijzeres te worden. Ik heb het allemaal gedaan, maar na het behalen van mijn diploma ben ik mijn eigen weg gegaan. “Onze relatie bleef moeizaam tot haar dood, 23 jaar geleden. Die kostschoolperiode is daar debet aan, maar ze was ook een dwarse vrouw. Misschien dat de opvoeding van haar strenge vader hier ook een rol in heeft gespeeld; ze heeft haar eigen plek moeten bevechten, had in haar eentje ongelooflijk veel voor elkaar gekregen en voelde daar, van mij uit, onvoldoende waardering voor, misschien? Ik weet het niet hoor. Psychologisch gedoe... “Het is zoals het is. Zo ben ik het gemis van mijn vader lange tijd de baas gebleven. Het duurde jaren voordat ik het mezelf toestond uit te spreken dat ik hem graag iets langer bij me had gehad. Ik was het enige meisje. Zijn lieveling. En ik herinner me hem ook als een heel zachtmoedige man. Hij bakte elke zondagmorgen een koek of een taart voor ons. Die laatste ochtend ging hij oliebollen maken. ‘Die eten ze in Holland op de laatste dag van het jaar.’ ‘Leuk’, zei ik, ‘ik ben benieuwd’ en ging naar buiten om te spelen in de tuin waar een zwarte vlinder op mij wachtte.” “Volgende week wordt waarschijnlijk bekend gemaakt op welke datum de finale uitspraak komt. Misschien eind november. Dan zullen we eindelijk te horen krijgen of Bouterse nu écht voor twintig jaar de gevangenis in gaat of niet (de voormalige legerleider, dictator en president van Suriname staat terecht op verdenking van het medeplegen van de moord op vijftien tegenstanders van zijn militaire regime op 8 december 1982 in Fort Zeelandia, Paramaribo, AV). Het zou makkelijker zijn als hij gewoon dood zou gaan, dan zijn we van het hele probleem af. Als hij achter de tralies verdwijnt, zullen er misschien protesten komen en ik betwijfel of de huidige politieke leiding in Suriname dat soort onrust wel aankan. “Er zijn, na veertig jaar, nog altijd mensen die Bouterse steunen en – aan de andere kant – mensen die bang zijn iets over die man te zeggen. Voor mij is het duidelijk: Bouterse is een moordenaar. Dat heeft de rechtbank in november 2019 vastgesteld. Ik heb hem, toen ik als nieuwslezer bij de STVS (Surinaamse Televisie Stichting, AV) werkte qualitate qua een paar keer ontmoet. Hij had het dubbele, wat je ook leest over nazi’s en dat soort types: aardig en charmant in de vriendenkring, leuke man, moppentapper, maar als je dieper in zijn ogen keek, zag je dat daar een ongekende hardheid in schuilging. Ik had al in getuigenissen gelezen dat hij Daal (Cyrill Daal, vakbondsleider, AV) eigenhandig had gecastreerd, verwondingen die door de inmiddels 90-jarige oud-ziekenhuisdirecteur en verpleegkundige Rita Small werden bevestigd toen we de documentaire Het is geen verleden – 8 12 1982 maakten (geregisseerd door Ida Does, terug te zien op 2doc.nl, AV). “Ik heb lang willen geloven dat ieder mens met een schone lei begint, maar ik denk ook dat je het verleden in je genen meedraagt – zoals het kind van verslaafde ouders met fysieke gebreken ter wereld zou kunnen komen. Bouterse is ongetwijfeld met een paar zwarte vlekken geboren. Hij zal nu geen kwaad meer doen, maar dit verhaal kan pas echt worden afgesloten als hij zijn verdiende straf krijgt.” “We sliepen in chambrettes. De gordijnen waren blauw/wit, met een klein streepje roze er in. Eenmaal binnen had je links een wasbakje, rechts een kast en recht vooruit stond dan het bed. ’t Paste allemaal precies. De wanden reikten niet tot het plafond dus als je op je bed ging staan, kon je naar de andere meisjes kijken, babbelen, of briefjes doorgeven. Streng verboden! “We brachten de dagen met allerlei fantasieën door. Bijvoorbeeld over onze favoriete zuster Edeltrudus – Truud, noemden we haar – die zogenaamd geheime afspraakjes had met de pastor in de donkere kamer in de kelder van de school. “De seksuele gevoelens – die ik in die tijd natuurlijk niet als zodanig kon omschrijven – bespraken we met elkaar. We kregen geen seksuele voorlichting; er werd ons niets verteld. Op een dag ben ik er zelf over gaan lezen, met een woordenboek ernaast: masturbatie? Wat zou dat nou weer betekenen? “Ik was nieuwsgierig, maar toen we in ons laatste jaar eindelijk naar dansles mochten, vond ik dat toch eng. Ik was wel gewend aan jongens, vroeger, bij ons thuis, maar dit, zo dichtbij? Ik had geen idee wat ik met al die gevoelens aan moest.” “Dat ik als meisje een paar stuivers heb gepikt om daar krentenbollen van te kopen, wil niet zeggen dat ik diep van binnen een dief ben die haar gevoelens moet onderdrukken. Het mag gewoon niet. Dat werd me heel goed bijgebracht, maar ik begreep het nóg beter toen de gouden sieraden die ik van mijn moeder had meegekregen – en die ik tijdens een vakantie bij een opvanggezin had achtergelaten – bleken te zijn gejat. Er is geen excuus voor diefstal. Nee, zelfs niet als je arm en hongerig bent. Je blijft van andermans spullen af.” “Na de staatsgreep in 1980 bleef ik nog twee jaar bij STSV werken. Ik kon de euforie die in het begin onder een deel van de bevolking leefde nog wel begrijpen; het ging, economisch gezien, al een tijd niet goed in Suriname. Toen Chin A Sen in maart 1980 tot president werd benoemd, was ik nog hoopvol. Ik herinner me dat hij bij ons in de studio was geweest en dat ik bij zijn vertrek tegen hem zei: ‘Als jij je best doet, komt het allemaal nog goed’. In februari 1982 trad hij, na een ruzie met Bouterse, alweer af. Het ging van kwaad naar erger. ‘Soldaten met macht’, zei mijn toenmalige schoonvader die in het Oostblok was geboren, ‘zijn levensgevaarlijk’. “Ik deed samen met een andere vrouw de nieuwsdienst. Zij tikte de verhalen uit die we van de militairen doorkregen en ik las ze voor. Het waren vaak leugens. Op een dag zeiden we tegen die lui dat we het binnenlandse ‘nieuws’ niet meer zouden doen. Ze werden kwaad: stomme meiden, jullie begrijpen niets van de revolutie! Er werd gescholden en gedreigd, maar ik ben geen moment bang geweest. Het was jeugdige overmoed, denk ik. Ik zou er nu niet over peinzen om iemand die een geweer op mijn schouder legt tegen te spreken. “Op 9 december 1982, de dag na de moordpartij op Fort Zeelandia, stormde iemand de studio binnen, tilde me op en riep: ‘Nu hebben we pas écht revolutie want er is bloed gevloeid!’. Ik zakte van ellende in elkaar en dacht: dit is de limit, hier houdt alles op. Later hoorde ik dat ook Bram Behr en Lesley Rahman, twee bevriende journalisten, waren gemarteld en vermoord. Ik wist dat ik geen dag langer kon blijven en ben naar Nederland gegaan en daar ben ik voor de Wereldomroep gaan werken waardoor het regime in Suriname mij ‘de stem van het verraad’ ging noemen. “Het heeft me jaren gekost de Decembermoorden een plaats te geven. Overal op de wereld was geweld, ik kende de verhalen, maar het gebeurde altijd ver bij mij vandaan. Nu waren er mensen vermoord die ik gisteren, bij wijze van spreken, nog had aangeraakt. “De wereld stond stil op 8 december 1982. Een vrouw in de documentaire Zonen van Suriname (Ikon, 2001, te zien op 2doc.nl, AV) verwoordde het heel aangrijpend. Ze zei dat ze een dag na de slachting wakker was geworden, de vogels had horen fluiten en zich had afgevraagd: waarom is dit? Waarom fluiten die vogeltjes nog steeds?” “Vreemdgaan – uitlopen, zoals ze dat in Suriname noemen – als een relatie al niet goed meer is, vind ik wel legitiem. Dat heb ik gedaan ja, tijdens het huwelijk met mijn eerste man, maar ik zie mezelf toch vooral als een trouw persoon. En gelukkig in de liefde, zeker. De relatie met Joost (Prinsen, AV) is een geschenk van het leven. Ik heb niet bewust gezocht, niks verwacht, nergens op gehoopt; Joost is zomaar uit de hemel komen vallen. Trouwen? Haha! Nee… ik mag dit waarschijnlijk niet zeggen, maar ik denk dat hij het wel graag zou willen. Dat zou net iets voor Joost zijn om mij op een dag een aanzoek te doen. Maar ik vind het helemaal goed zo. Het voelt alsof ik, qua liefde, het beste voor het laatst heb bewaard.” “Ken je vrouwtje Piggelmee? Dat vond ik als kind een geweldig verhaal. Het gaat over een kabouterechtpaar dat, als ik het me goed herinner, in een omgekeerde Keulse pot in de duinen woonde. Zij was iemand die steeds meer wilde hebben – meer en meer, nooit genoeg – en ik weet nog goed dat ik dacht: ik wil later nooit worden zoals vrouwtje Piggelmee! Begeer niet wat aan een ander toebehoort, wees blij met wat je hebt. En als het in je vermogen ligt: verbeter dan dat wat niet goed voor je is. “Ik heb een harde leerschool gehad. Losgetrokken van een veilige omgeving moest ik het als elfjarige in mijn eentje op die kostschool zien te redden. Ik heb gezien hoe andere kinderen er aan onderdoor gingen, maar ik kon het. Dat is mijn geluk geweest. Ik heb geleerd hoe ik het voor mezelf in orde kon krijgen. Dat is mijn fundament. En van daaruit is het me, hoop ik, gelukt ook voor anderen van betekenis te zijn.” Noraly Beyer (Willemstad, Curaçao, 1946) werkte als journalist voor de Surinaamse Televisie Stichting (STVS), de Radio Nederland Wereldomroep en – van 1985 tot 2008 – voor het NOS Journaal. In 2009 kreeg ze de Cosmic Award voor haar actieve rol voor diversiteit in de media. Twee jaar later volgde een koninklijke onderscheiding: ridder in de Orde van Oranje-Nassau. Zijn moeder leerde hem bewonderen en van zijn vader kreeg Gijs Groenteman (49) een ‘defaitistisch kantje’ mee. Programma’s te maken zoals Martin Šimek en Ischa Meijer dat deden: het zou hem nooit lukken. Of toch wel?</p>]]></description>
      <guid>https://www.trouw.nl/verdieping/oud-nieuwslezer-noraly-beyer-het-heeft-me-jaren-gekost-de-decembermoorden-een-plaats-te-geven~bfd7c731/</guid>
      <pubDate>Fri, 28 Jul 2023 00:00:00 +00:00</pubDate>
    </item>
    <item>
      <title><![CDATA[Gijs Groenteman: ‘Ik lijd niet aan een neurotische angst voor de dood’]]></title>
      <description><![CDATA[<p>Zijn moeder leerde hem bewonderen en van zijn vader kreeg Gijs Groenteman (49) een ‘defaitistisch kantje’ mee. Programma’s te maken zoals Martin Šimek en Ischa Meijer dat deden: het zou hem nooit lukken. Of toch wel? “De zin van het leven is zin in het leven – dat zei iemand, waarschijnlijk één of andere boeddhist in de Volkskrant-serie van Fokke Obbema, over wat ons leven zinvol maakt. Daar kan ik me wel in vinden. Niet iets van buitenaf, geen hoger doel om te dienen, maar alles wat het leven aangenaam maakt, geeft mijn leven zin. Het hebben van kinderen, het luisteren naar muziek, kunst – ja, kunst!, zonder pathetisch te willen gaan doen: kunst is voor mij de essentie van het bestaan. Wat mensen allemaal kunnen maken en hoe ze daarmee iets teweeg weten te brengen; dat is toch waanzinnig?” “Ik ben iemand die waarneemt, eerder dan iemand die zelf creëert, maar dat wil niet zeggen dat ik jaloers ben op mensen met een zeker kunstzinnig talent. Het is heerlijk om te bewonderen – dat heb ik van mijn moeder geleerd. Zo heb ik een Harry Bannink-fase in mijn leven gehad waarin ik máánden lang alleen maar naar muziek van Harry Bannink luisterde en alles in mij open stond om de héle tijd alleen maar geïnteresseerd te zijn in Harry Bannink. Maar ik heb het ook met bijvoorbeeld The Beatles of Mahler. Je bereikt een heerlijke state-of-mind als je jezelf ergens helemaal in kan verliezen.” “Waarom zijn we hier? Wat is er vóór ons gebeurd en wat komt hierna? Hoe kan iets wat zo makkelijk lijkt ineens zo ingewikkeld worden? Waarom doen we dingen waar we later spijt van krijgen? Als je op al die vragen een antwoord zoekt is God natuurlijk een fantastisch verzinsel. Ik zal daar nooit laatdunkend over doen. Zo lang je het woord van God niet gebruikt om anderen de les te lezen, vind ik het prima: we zoeken tenslotte allemaal naar een mooie manier om het leven aan te kunnen.” “Het is een rare gewaarwording: eerst kon ik rustig op alles ja zeggen omdat de kans piepklein was dat het ooit door zou gaan, maar inmiddels lijkt ieder idee waar ik, al dan niet samen met Marcel (Van Roosmalen, vriend en collega van GG, AV) mee aankom in de smaak te vallen en heb ik het drukker dan ooit gekregen. Het lastige is dat ik het moeilijk vind om nee te zeggen tegen dingen waar ik vijf jaar geleden nog een moord voor zou hebben gedaan. Voor mijn gezin wil ik wel minder gaan werken – het is voor hen niet leuk om mij iedere avond als een natte dweil op de bank te zien liggen – maar zelf heb ik helemaal niet het idee dat ik te hard werk. In feite ben ik nog steeds diezelfde luie werker. Neem de podcast-serie Met Groenteman in de kast: ik ga zitten en doe er alles aan om binnen dat ene uur iets leuks te laten gebeuren, maar ik heb helemaal geen zin om daarna dat hele gesprek te gaan monteren, dingen mooier te maken en dan alles online te zetten. Daarom was ik ook redelijk ongeschikt als schrijvend journalist. Ik geniet veel meer van wat er op het moment zelf gebeurt.” “Er valt mijn moeder van alles te verwijten, maar hier moet ik haar nadrukkelijk om prijzen: ze heeft nooit één onaardig woord over mijn vader gezegd. Er was geen wrok, geen boosheid over het feit dat Rob geen rol in mijn leven wilde spelen. Zij wilde een kind. Hij niet. Op mijn zevende heb ik, na enig aandringen van Bassie (koosnaam voor Hanneke, AV) een dag met hem doorgebracht, maar daar heb ik nauwelijks herinneringen aan. Toen ik begin twintig was zou ik hem voor het eerst écht ontmoeten. Hij bezat ooit een klein imperium van cafés maar voelde zich inmiddels, zoals hij zelf zei, een ‘has been in Amsterdam’. We spraken af in ‘De Pool’, zijn eerste café, en ik onderwierp hem meteen aan een spervuur van vragen. ‘Je was me aan het interviewen’, zei hij later. Ik was écht nieuwsgierig, maar ik doe zoiets ook uit verlegenheid. Nog steeds. Ik ben nogal zelfbewust – waar moeten we het over hebben? O, die ander vindt me vast niet interessant – en veel vragen stellen is dan een probaat middel om de boel mee af te dekken. Het grappige is dat mijn vader, als voormalig cafébaas, hetzelfde geformaliseerde sociale contact met mensen had. Er was tijdens die ontmoeting meteen een zucht van verlichting: o ja, dit. Die herkenning, niet alleen uiterlijk, maar ook hoe hij in het leven stond, betekenden een soort bevestiging voor mij. Dat ik zo was, net zo gebakken als hij, en dat ik daar dus ook niet veel aan kon doen. Hij ging sloffend door het leven, allicht dat ik dan ook slof. Hij had na het ineenstorten van zijn imperium kunnen proberen iets nieuws op te bouwen, maar bleef hangen in een soort geslagen gevoel. Precies zoals ik dat soms kan hebben. Vanaf dat ‘interview’ is het altijd een heel vertrouwd en makkelijk contact gebleven. Hij zei: ‘Wat stom dat ik mezelf dit al die jaren heb ontzegd’. Dat was fijn om te horen, natuurlijk, maar het was niet nodig geweest; ik heb hem nooit iets nagedragen en ik zie nog steeds niet voor me hoe hij dan een rol in de opvoeding had moeten spelen. Had ik dan om het weekend moeten verhuizen of zo? We hadden het goed samen, zonder teleurstellingen of verwachtingen. Alleen op het laatst, na een jaar of tien, toen vanwege zijn alcoholgebruik – ‘Ik ben op mijn vijftiende alcoholist geworden’, zei hij altijd – z’n gezondheid sterk achteruit ging, voelde ik af en toe een kleine claim. ‘Hè, Gijs, waarom bel je niet wat vaker?’ Dat voelde onprettig. Voor mij moest het een soort cadeau blijven, die relatie. Een vader-zoon-relatie zonder de ingewikkeldheid die daar vaak bij komt kijken. In die jaren met Rob ben ik iets strenger voor Hanneke geworden. Omdat ik hem had, ja – de oneerlijke concurrentie van een eerste verliefdheid; wij bevonden ons op onbesmet terrein – maar het was sowieso de hoogste tijd dat onze banden losser zouden worden. Mijn moeder en ik waren heel erg op elkaar gericht. Ze is een waanzinnig leuk en grappig iemand maar óók een gecompliceerde vrouw met wie ik veel te verhapstukken heb gehad. En ik ben zelf ook niet de makkelijkste. Ze heeft veel meer last van zelfhaat dan ik, dat zal karakterologisch zijn, maar ik denk dat haar ongelukkige start in een getraumatiseerd, gehavend en gekwetst gezin daar ook een grote rol in heeft gespeeld. Ik heb me altijd geliefd en welkom gevoeld. Zo geliefd dat het bijna een last werd, maar goed, ik heb nooit aan haar toewijding hoeven twijfelen. Ik ben wel echt heel blij dat we nu al minstens tien jaar in een heel goed en prettig vaarwater zitten. We hebben een gezonde relatie met gewone irritaties. Ingewikkeld zal het altijd blijven – omdat we allebei ingewikkelde mensen zijn – maar problematisch is het al lang niet meer. We gaan samen naar Ajax, als het zo uitkomt gaat ze met ons gezin mee op vakantie en ze heeft een rubriek in de podcast Teun en Gijs vertellen alles, wat ook een soort testament is, een weerslag van ons leven samen. Nee, ik ben niet bang haar kwijt te raken. Wij zijn geen van tweeën behept met een neurotische angst voor dood of ziektes. Dat is echt een zegen. Ik ben eigenlijk wel benieuwd hoe ik zal reageren als ze dood gaat. Ik heb in de biografie van Simenon gelezen dat hij drie, vier keer per jaar een soort schrijfneurose had waarin hij binnen een week een roman of een ‘Maigret’-boek schreef. Hij was super-productief, maar werkte dus niet meer dan een paar weken per jaar. Simenon woonde in Frankrijk, maar kwam uit Luik, waar zijn moeder nog altijd woonde. Hij had al jaren geen contact meer met haar. Na zijn moeders dood heeft hij nooit meer zo’n schrijfpsychose gehad. Hij schreef nog wel autobiografische werk, maar nooit meer fictie. Kennelijk kan de aanwezigheid van een moeder – zelfs als je haar niet spreekt – van grote invloed kan zijn op hoe je functioneert. Als mijn moeder nu dood zou gaan, kan ik zeggen dat we een warm, goed leven hebben gehad samen, met veel strijd en liefde, dat ze een fantastische grootmoeder voor mijn kinderen is geweest, dat ze oud is geworden en het verhaal mooi rond is. Dat zou ik dus in vrede moeten kunnen aanvaarden, maar misschien raak ik wel in een depressie of kan ik ineens niet meer interviewen. Dat kan ook. We zien wel. Ik ben er helemaal niet mee bezig. Rif, mijn dochter, wel. Die móet haar soms, tijdens het eten, zomaar ineens bellen: ‘Bassie, leef je nog?’ ‘Ja hoor, zegt ze dan, ‘ik ben er nog!’” “Doden? Daar zie ik mezelf niet toe in staat, al kan ik wel heel woedend worden als ik me onheus bejegend- of onterecht behandeld voel. Theo van Gogh zei altijd dat wraak een gerecht was dat koud moest worden opgediend. Ik heb een paar mensen ontmoet die nog wel iets van me te goed hebben… en dan ga jij natuurlijk om voorbeelden vragen, maar die heb ik niet paraat. Ga er maar vanuit dat ik op zo’n moment heel arrogant kan doen tegen die persoon. Ik ben ook echt een ruziemaker. Vraag het maar eens aan Aaf (Brandt Cortius, echtgenote GG, AV). Aaf vindt me agressief. Niet dat ik ga slaan of zo, maar ik kan wel heel gedreven boos zijn. Fel. Jij hebt dat ook, Arjan, jawel, ik zie dat gewoon aan je: hoe je heel aardig doet, maar ook ineens heel driftig kunt worden… Weet je trouwens wat me altijd erg verbaast? Dat er mensen zijn die zeggen niet te weten hoe ze ruzie moeten maken. Ik heb het omgekeerde: ik weet niet hoe ik géén ruzie moet maken.” “Ik heb bindingsdrift. Als ik een leuk iemand leer kennen, wil ik alleen maar zo lang mogelijk met die ander samen zijn. Een lange relatie is het mooiste- én het moeilijkste wat er is. Het is niet altijd koek en ei, dat weet jij toch ook? ‘Het leven is geen wandeling door een veld’, las ik in Julian Barnes’ roman over Sjostakovitsj (Het tumult van de tijd, in 2016 verschenen bij Atlas Contact, AV). Zo is het maar net. Ik doe er geen absolute beloftes over maar het plan is dat Aaf en ik voor altijd bij elkaar blijven.” “Het hoort niet, vind ik, maar het is ook uit angst dat ik niet steel. Ik ben heel autoriteitsgevoelig. Wat nou als ik betrapt word? Nee, ik ben er ook niet nieuwsgierig naar… wás ik het maar, was ik maar wat nieuwsgieriger naar de dingen die ik eng vind. Ja, oké, de dood van mijn moeder, maar eigenlijk zie ik dat niet eens als een reële optie. Die vrouw is onverwoestbaar.” “Als je op tv komt, of je überhaupt in het openbaar uit, moet je er niet al te moeilijk over doen als je wordt uitgelachen, belachelijk wordt gemaakt of als er over je gepraat wordt. In de podcast die ik met Marcel maak, lachen we iedereen uit, inclusief onszelf. Geen enkele baas of opdrachtgever is heilig. Eigenlijk is álles wat we doen – ook onze theatershow, tv-programma’s, boeken die Marcel uitbrengt – munitie voor de podcast, en daarmee is alles tezamen één groot kunstwerk geworden. Alles mag gezegd worden, maar het gekke is dat ik al podcastend ook een grens heb ontdekt: je mag mensen belachelijk maken om hun daden, hoe ze zich gedragen, maar het komt erg onaardig over als je iemand op z’n uiterlijk beoordeelt. Ik herinner me dat Teun en ik in onze podcast zeiden dat iemand ‘koude ogen’ had - het was wel zo, maar in het openbaar klinkt dat heel naar. Dat zinnetje heb ik er bij de montage alsnog uitgeknipt.” “Mijn jaloezie bestond eruit dat ik mensen op televisie dingen zag doen waarvan ik dacht: dat kan ik minstens even goed. En als ze beter waren, zoals bijvoorbeeld Jeroen Pauw, leek het mij dat ik, op mijn eigen manier, óók heus heel goed een talkshow zou kunnen presenteren. Ik had alleen geen idee hoe ik een voet tussen de deur kon krijgen. Ik zag die mediawereld als een gesloten fort en hoe meer tijd er verstreek, hoe meer ik begon te twijfelen of het me ooit zou lukken om daar binnen te komen. Een beetje dat defaitistische kantje van mijn vader. Hoe moest ik dan mijn pensioen halen? Maar nog los van het financiële verhaal: wat zou het jammer zijn als ik niet de kans had gekregen om er uit te halen wat er in zit. Een radioprogramma presenteren zoals Martin Šimek of Ischa Meijer het hadden gedaan, interviews maken die mensen zich nog lang zullen herinneren… Dankzij De grote Harry Bannink Podcast waar ik in 2016 mee begon, is het me gelukt. Ineens werd het me gegund, mensen geloofden in me, er kwam een geur van succes om me heen te hangen – die jongen is interessant, die moeten we erbij hebben – en daarna waren de dagen van afgunst geteld. Het zou absurd zijn om daar nog langer last van te hebben. Ik ben een heel eind gekomen. Hier wil ik mee doorgaan. En kijken wat er nog meer mogelijk is. Zoiets? Nou, succes met het uittikken. Ik benijd je niet.” Gijs Groenteman (Amsterdam, 1974) is journalist, presentator en programmamaker. Sinds het succes van De Grote Harry Bannink Podcast is hij een graag geziene gast in het medialandschap. Samen met Marcel van Roosmalen maakte hij, onder andere, de SBS6-talkshow Marcel &amp; Gijs. Voor BNNVARA werd onlangs een pilotaflevering gemaakt van een cultuurprogramma dat Groenteman gaat presenteren.</p>]]></description>
      <guid>https://www.trouw.nl/verdieping/gijs-groenteman-ik-lijd-niet-aan-een-neurotische-angst-voor-de-dood~b87e556b/</guid>
      <pubDate>Fri, 14 Jul 2023 00:00:00 +00:00</pubDate>
    </item>
    <item>
      <title><![CDATA[Schrijfster Roline Redmond: Waarom moet ik weer uitleggen waarom Nederland zo worstelt met het slavernijverleden?]]></title>
      <description><![CDATA[<p>Schrijfster Roline Redmond (73) heeft, als zwarte vrouw in een witte samenleving, geleerd altijd op haar hoede te zijn. ‘Had je mij ook voor de Tien Geboden-serie gevraagd als de publicatiedatum niet op Keti Koti was gevallen?’ “God is voor mij een partijdige, witte man.” “Het complexe brein eist van ons dat we gevoelens van haat en liefde adresseren. Dan moet je dus ergens in kunnen geloven. Een indiaan ziet de Schepper in een Heilige Berg, Afro-Amerikanen respecteren Moeder Aarde, de moslim gelooft dat Allah hem beschermt en de westerse christen heeft een God geschapen die zijn eigen volgelingen inzet om zwarten te onderdrukken. Wrang genoeg is het dezelfde God in wie veel zwarte mensen een hartstochtelijk vertrouwen hebben. “Het geloof als copingstrategie: als je helemaal niets hebt, op de bodem zit, is er altijd nog een Vader in de hemel of Moeder in de natuur, die voor je zorgt. Zo maakt iedereen zijn of haar eigen creatie. Ik geloof niet in die beelden, ik geloof in de goedheid van sommige mensen – ik ben een humanist – en in bepaalde elementen van mijn cultuur; zoals een gevoel van verbondenheid met mijn voorouders. Ik zoek geen contact, heb ook geen altaartje in huis of zo; het zit in mijn denken, in mijn gedachten.” “De kerk en de koloniale overheid van Suriname wisten precies hoe God alles had bedoeld. Dat lijkt me een goed voorbeeld van ijdel gebruik van Zijn naam. Zo werd bijvoorbeeld het vieren van een famirman banya (rituele familiebijeenkomst ter heling van gedeelde pijn, AV) in de slavernijperiode gezien als afgoderij. Het waren besloten bijeenkomsten, geen witte man was erbij aanwezig, maar ze hoorden zang- en dansgeluiden en dachten: o god, die zwarten zijn weer bezig met hun wintigedoe, dit moet stoppen! “Het was een bedreiging. Om als kleine groep al die slaven te kunnen controleren moesten ze hun cultuur afbreken. Wat jullie doen is heiligschennis, zeiden ze. Mag niet van God. Als je meedeed aan een banya werd je gestraft of naar een andere plantage gestuurd. Je kon je maar beter laten bekeren, dan werd je met rust gelaten. Ook door God trouwens, want – ik zei het je al – God koos partij voor de witte westerling. Zwarte mensen behoorden niet tot Zijn doelgroep.” “Mijn man en ik hebben hier vaak een verschil van mening over gehad. Dan vroeg hij: ‘Waarom moet je op zondag altijd zó hard werken? Laten we toch lekker gaan fietsen!’ Het zit in mijn systeem en het is er niet meer uit te krijgen. Door er lang over na te denken, kwam ik er achter dat het een erfenis uit de slavernijperiode moest zijn: slaven werkten zes dagen per week voor de plantagehouder en mochten op zondag hun eigen veldje verzorgen. Die ene dag probeerden ze zo veel mogelijk voor zichzelf gedaan te krijgen. Dát is het. “Trauma’s die van generatie op generatie werden voortgezet. Veel is in de loop der jaren minder geworden, maar ik denk dat het goed is om stil te staan bij de dingen die nog altijd doorwerken voor zwarte mensen in de huidige tijd. Het diepe wantrouwen, bijvoorbeeld. Als een Nederlander je een hand geeft, moet je daarna je vingers natellen. Want hij geeft niet zomaar iets. Wij wel, wij hebben eeuwenlang voor de witte mensen gewerkt en alles gegeven. Andersom zal dat nooit gebeuren.” “Op mijn dertigste heb ik tegen mijn moeder gezegd dat ik mijn vader wilde leren kennen. Voor die tijd durfde ik zoiets niet voor te stellen; ik was bang dat ze boos zou worden en dat ik daarmee ook háár zou kwijtraken. Het verhaal was dat mijn vader er na mijn geboorte vandoor was gegaan met een andere vrouw. Later zou ik daar kanttekeningen bij plaatsen – had mijn moeder hem niet weggestuurd omdat hij geen werk had en totaal geen verantwoordelijkheid nam? – maar op dat moment geloofde ik nog dat hij de boeman was. “Ik had niets gedaan om hem te vinden; er waren voldoende mannen in mijn omgeving geweest die zijn rol hadden overgenomen, maar toen ik ouder werd – en zelf ook moeder was geworden – wilde ik toch meer weten over mijn roots. Ik wist waar mijn vader, Jacques Redmond, woonde en zei tegen mijn moeder dat ik van plan was hem op te zoeken. ‘Het is goed’, zei ze, ‘maar dan ga ik wel met je mee.’ We reisden samen naar Paramaribo, Suriname. “Mijn vader was niet thuis, maar ergens op een veld aan het werk. Ik zag een man, gewoon een man, die vrijwel onmiddellijk ruzie met mijn moeder begon te maken. Op een gegeven moment wapperde hij met z’n hand in mijn richting: ik moest maar weg gaan, hij wilde niets met mij te maken hebben. Het was een enorme deceptie, maar daarmee was het voor mij ook meteen klaar. Ik kan goed dingen afsluiten. Zoiets zou me geen tweede keer gebeuren. “Dus als we het hebben over ‘eer uw vader en uw moeder’: ja. Dat ik niet langer boos ben, terwijl hij me op een verschrikkelijke manier heeft gekrenkt, is ook een manier van eren, toch? Het eren van mijn moeder is beter geland. Ze heeft me geclaimd, ja, maar tegelijkertijd heeft ze me de mogelijkheid gegeven om in vrijheid op te groeien. “Ik eer mijn ouders, ik eer mijn kinderen en mijn kleinkinderen, maar van al de mensen in mijn stamboom eer ik mijn voorouders nog het meest.” “Het klinkt misschien een beetje bombastisch, maar als je voortdurend aan moet staan, als je altijd op je hoede moet zijn, wordt er in feite keer op keer iets in je doodgemaakt. Het perverse systeem van onderdrukking en uitbuiting is in het DNA van de witte Nederlander gaan zitten. Daar worden we iedere dag in meer- of mindere mate mee geconfronteerd. Als je kijkt naar de slavernijperiode, maar ook daarna: hoelang nazaten van tot slaaf gemaakten hebben getolereerd dat witte mensen de dienst uitmaakten, zou een agressieve reactie niet verwonderlijk zijn. Dat we, ondanks alles, hebben vastgehouden aan die ene, misschien wel mooiste, regel uit de Bijbel: ‘Wat gij niet wilt dat u geschiedt, doe dat ook een ander niet’, maakt ons, zwarten, tot de betere soort.” “Eén ding wist ik als kind al zeker: ik zou nóóit met een Creoolse Surinamer trouwen. Ik had te veel disfunctionaliteit tussen Creoolse mannen en vrouwen gezien. Uiteindelijk kreeg ik tóch een relatie met een Creool, echt een foute man, en ik was daar net klaar mee toen ik Hans tegenkwam. Ik was negentien, had helemaal geen behoefte aan een nieuwe vriend, maar – dit komt toch niet in de krant, hè? – hij bleef maar achter me aanlopen. “Gelukkig heeft hij doorgezet. We kregen twee dochters en we hebben het goed samen. Voordat ik met hem trouwde, heb ik wel afspraken gemaakt over mijn autonomie; ik wilde de vrijheid behouden, niet om de hort op te kunnen gaan, maar in mijn hoofd. Ik ben onafhankelijk, een echte liberaal in de goede zin van het woord.” “We zijn grandioos bestolen, dat is evident. Ik ben lang een tegenstander van herstelbetalingen geweest, maar door het lezen van Witte schuld van Thomas Harding ben ik op andere gedachten gebracht. Harding is van Joodse komaf, zijn familie is naar Engeland gevlucht. Op een dag ontdekte hij dat de familie van zijn moeders kant geprofiteerd heeft van de slavernij. Hij heeft nazaten geïnterviewd – zowel van nazi’s als van plantagehouders – en kwam erachter dat de verantwoordelijkheid pas écht wordt gevoeld als excuses gepaard gaan met herstelbetalingen. “De vraag is alleen: hoe zorg je ervoor dat het geld niet alsnog in witte zakken terecht komt? In het verleden kregen vrouwenorganisaties de opdracht – en de subsidies – om de positie van zwarte migrantenvrouwen in kaart te brengen en te verbeteren. Hoeveel zwarte vrouwen zaten er in die organisaties? Niet één. Daarom moeten ze er nu voor zorgen dat Surinamers zelf een rol gaan spelen in dit verhaal, want zij kunnen heel precies vertellen wat ons allemaal is afgepakt.” “Ik ben een griot (iemand die in West-Afrika wordt beschouwd als bewaarder en verteller van mondeling overgebrachte historie en tradities, AV) en ik vertel in mijn boek De Doorsons alleen de koninklijke waarheid. De geschiedenis van de slaven is bij elkaar gelogen en als je daar iets over zegt, is het: ‘Nee, je verdraait de boel’, ‘Zo is het niet gebeurd’ of ‘Het zat nét iets anders in elkaar’. “De valse getuigenis zit diep in de witte samenleving. Ook zo’n typisch Nederlands gebruik: eerst iemand kwetsen en dan roepen dat het een ‘grápje!’ was. Voor alles is een excuus, iedere fout wordt goed gepraat. Tijdens een voetbalwedstrijd klinken er oerwoudgeluiden en krijgen zwarte spelers bananen naar hun hoofd gegooid. Reactie van het grote publiek? Ach, het zijn maar jongens, ze hebben gewoon een uitlaatklep nodig. “Toen ik op mijn negentiende naar Nederland kwam, las ik in Vrij Nederland en Haagsche Post verhalen over hoe het toch mogelijk was dat we niet langer een gidsland waren in Europa. Niet langer? Nederland is nooit een gidsland geweest. Zijn we Indonesië al vergeten? Het slavernijverleden? Het is verbijsterend te lezen hoe mensen ondanks verwerpelijk gedrag er toch van overtuigd blijven dat ze een voorbeeld zijn voor de rest van de wereldbevolking. “En nu komt de koning, na de minister-president, met excuses. Voor mij hoeft het niet. Ik weet al lang hoeveel de Oranjes aan de slavernij hebben verdiend. Voor de Surinamers die nog altijd geloven dat de betovergrootvader van Willem Alexander, Willem III, de slavernij heeft afgeschaft, is het misschien wel een goed idee. Ze hebben jarenlang op school liedjes gezongen over hoe de koning zijn kroon had verpand om de slaven vrij te kopen, terwijl hij in werkelijkheid tot drie keer toe – ik heb de notulen gelezen – wetsvoorstellen over de afschaffing heeft tegengehouden en niemand, geen enkele slaaf, ooit een cent van de Oranjes heeft teruggezien. “Het probleem met veel Surinamers is dat ze nog niet gedekoloniseerd zijn. Kijk maar naar de discussie over Zwarte Piet. De Afrikanen en Curaçaoënaars waren de houwdegens, mensen zoals Jerry Afriyie en Quinsy Gario. Surinamers zouden die rol nooit kunnen vervullen. Ze zijn geïndoctrineerd, hebben een neurotische verbintenis met de witte Nederlander, houden uit angst hun mond dicht. Saka fasi sa de na krosi fu yu skin, ‘nederigheid is je kleed’: dat is wat ze hebben geleerd. “Het is geen verwijt, maar Surinamers zijn alleen niet in staat om dat systeem te veranderen. Ze zullen blij zijn met het geld, hoera, we zijn vrij! Je bent helemaal niet vrij zolang je brein dat niet is. En reken je vooral nog niet rijk want hoe komt het, denk je, dat het zo lang duurt voordat er iets geregeld wordt? Het is mogelijk een vertragingsstrategie. Straks moet er een enorm bedrag uitgekeerd worden aan mensen die hebben geleden onder de gaswinning. Als het gaat tussen Groningers en zwarten weet ik wel welke keuze de overheid en het volk zullen maken. “Dit is het land van de kooplieden. Ze willen het slavernijverleden zo voordelig mogelijk afvinken, er een stempel opzetten, klaar – maar we zijn nog maar net begonnen! Er is een massieve informatiestroom nodig. Niet Surinamers – wij weten het al lang – maar de Nederlanders moeten herschoold worden. Bied geen excuses aan om míj een plezier te doen, maar ga zelf eens aan de slag! Probeer je te verplaatsen in de pijn van mensen die om hun huidskleur worden uitgescholden of achtergesteld. “Ik ben moe. Ik heb het zo vaak uitgelegd… Je komt hier voor een interview, dat begrijp ik wel, maar toch: ik vind het bijna een belediging dat je míj vraagt uit te leggen hoe het komt dat Nederland zo worstelt met zijn slavernijverleden. Vraag het je eigen mensen, het is de hoogste tijd dat zij zelf de waarheid onder ogen zien.” “Natuurlijk ben ik jaloers op witte mensen, wat denk jij? Absoluut. De hele tijd. Vraag een Surinamer waar ie zich écht thuis voelt en hij zal zeggen: ‘In Afrika’. Als iemand daar, bij de receptie van een hotel of zo, vervelend tegen je doet, weet je in ieder geval zeker dat het niet komt doordat je zwart bent. Hier moet ik me steeds van alles afvragen… Ben je hier op bezoek omdat je per se een zwarte vrouw op 1 juli in je Tien Geboden-serie wilde hebben? Ik vond het een goed gesprek hoor, maar zou je mij ook hebben gevraagd als de publicatiedatum niet op Keti Koti was gevallen? “Als ik iets begeer, dan is het een vanzelfsprekend, comfortabel en rustig leven. Niets uit te hoeven leggen, weten wat ik aan een ander heb. Binnen mijn eigen habitat ben ik een optimistisch, zorgzaam en gezellig mens, maar over onze samenleving kan ik behoorlijk somber zijn. Ik geloof dat er pas echt iets gaat veranderen als de dekolonisatie van zwarte mensen doorzet en witte mensen hun privileges onderkennen om er vervolgens uit eigen beweging afstand van te doen.” Roline Redmond (Paramaribo, 1949) studeerde Spaans en antropologie aan de universiteit in Utrecht. In 1980 publiceerde ze een bewerking van haar eindscriptie Zwarte mensen in kinderboeken. In 2021 verscheen bij de Arbeiderspers De Doorsons. Op zoek naar een Afro-Amerikaanse slavenfamilie in het Caribisch gebied. Een jaar later won Redmond voor dit boek de Brusseprijs.</p>]]></description>
      <guid>https://www.trouw.nl/cultuur-media/schrijfster-roline-redmond-waarom-moet-ik-weer-uitleggen-waarom-nederland-zo-worstelt-met-het-slavernijverleden~b6992b12b/</guid>
      <pubDate>Fri, 30 Jun 2023 00:00:00 +00:00</pubDate>
    </item>
  </channel>
</rss>
