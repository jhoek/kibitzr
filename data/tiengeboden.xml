<?xml version="1.0" encoding="utf-16"?>
<rss version="2.0">
  <channel>
    <title><![CDATA[Tien Geboden]]></title>
    <link>https://trouw.nl/dossier/tien-geboden</link>
    <description><![CDATA[Interviews aan de hand van de tien geboden]]></description>
    <item>
      <title><![CDATA[CDA-Kamerlid Lucille Werner: ‘Ik zou voor één dag de benen van Doutzen Kroes willen hebben’]]></title>
      <description><![CDATA[<p>“Een paar maanden geleden stond ik nog bovenop een berg in Oostenrijk, middenin die ontzagwekkende natuur, en dacht: wie moet ik eigenlijk bedanken voor het mooie leven dat ik heb gekregen? Het is moeilijk om in een schepping te blijven geloven, maar gedachten over de big bang kunnen me ook he-le-maal gek maken. Een oerknal, oké, maar wat ging daar dan aan vooraf? Ze hebben ontdekt dat er zwarte gaten in de zwarte gaten zitten. Zitten dáár dan ook weer zwarte gaten in? Wat uiteindelijk overblijft is een vaag gevoel van bekeken worden. Er is iets, daar, ergens, iets dat groter is dan ik.” “Als ik vloek, zeg ik er altijd meteen ‘sorry, sorry, sorry!’ achteraan. Dat excuus is waarschijnlijk gericht aan de God uit mijn jeugd. Ik sla ook nog iedere avond een kruisje. Puur symbolisch; als ik niet katholiek was opgevoed had ik een ander teken gebruikt. Ik sla dat kruisje en gun iemand die ik op die dag heb ontmoet het allerbeste, ook degene die ik eigenlijk een draai om z’n oren had willen geven. Pas als ik die negatieve energie heb omgezet, kan ik rustig mijn ogen dicht doen en gaan slapen.” “Aan de ene kant vind ik rust fantastisch – lekker op mijn eigen tempo, mijn eigen gang gaan – maar ik word er óók een beetje kriebelig van als ik te lang stil zit. Yoga lukt me niet en mediteren is ook niet echt aan mij besteed. Ik probeer nu mijn man en mijn zoon zover te krijgen om wat vaker te gaan wandelen, maar ze zijn nog niet erg enthousiast. ‘Wandelen? Waarom gaan we niet gewoon met de auto?’ Iedereen lijkt maar te denken: ah, die arme Lucille, met haar handicap, laat die vrouw toch lekker gaan zitten. Nee. Ik wil wandelen. Laat me wandelen! De natuur in. Even de stekker eruit.” “Mijn ouders hebben me op een bewonderenswaardige manier opgevoed. Mijn vader en ik waren soulmates, mijn moeder was net iets strenger, maar ik heb van hen beiden ongelooflijk veel liefde ontvangen. Ik werd geboren met een vorm van cerebrale parese en de algehele verwachting was dat ik niet veel zou kunnen bereiken in het leven. Leerkrachten gaven mij geen kans. Ga maar naar de mavo, zeiden ze. Ik was veel te slim, verveelde me stierlijk en werd voortdurend de gang op gestuurd. Ondertussen droomde ik van een carrière als presentator en schreef stiekem sollicitatiebrieven naar verschillende omroepen. Op een dag werd ik aangenomen bij Call TV. Tijdens de eerste opnamedag heb ik mijn zus gebeld en gezegd dat ze mijn moeder moest vertellen dat ik die avond op televisie zou verschijnen. Ik deed een woordspelletje met een soort fruitautomaat waarbij mensen konden inbellen. ‘Hier komt de eerste vraag: het is een dier op de boerderij en het woord begint met een F. Ah, we hebben een beller, zegt u het maar!’ ‘Ja, hallo Lucille. Is het een farken?’ Het was een onbeduidend baantje, maar ik had mijn eerste stap gezet. Hoezo ongeschikt voor televisie? Hier ben ik. Die strijdlust heeft me ver gebracht, maar het idee dat ik niet goed genoeg ben is net zo goed blijven hangen. Er zit altijd een soort excuse me in me. Als ik in de Kamer de minister wil interrumperen, moet ik mezelf ertoe zetten om op te staan en heel dat eind, voor de ogen van mijn collega’s, naar de microfoon te hobbelen. Er zijn dagen waarop ik op straat een enorme omweg neem om een groep mensen te omzeilen. Soms wil ik zo niet gezien worden. En op andere momenten denk ik: ik ga er dwars doorheen! Die oerkracht heb ik deels ook van mijn moeder geërfd. Zij is een ongekend sterke vrouw, zeer gedisciplineerd, altijd strevend naar perfectie. Als je bij mijn moeder gaat eten is de tafel perfect gedekt, met het allermooiste servies. Ik weet niet of ik aan diezelfde standaard kan voldoen. Zo heb ik een schaaltje in huis, een erfstuk van de familie, dat ik amper durf te gebruiken. Het staat, verpakt in bubbeltjes-verpakking, in één van de keukenkastjes, als een symbool van mijn moeders liefde en aandacht voor de dingen. Vorig jaar waren mijn moeder, mijn zus en ik op Ibiza. Mijn moeder zag een mooi melkkannetje dat ze graag had willen hebben, maar uit een soort zuinigheid toch liet staan. Wij hebben het haar toen cadeau gedaan, heel goed verpakt en in haar tas gestopt. Terug in Nederland bracht ik mijn moeder van het vliegveld terug naar haar huis in Den Bosch. Daar aangekomen wilde ik haar helpen uitladen, pakte de tas met het kannetje in mijn ene en nog een andere tas in mijn andere hand, struikelde en lag even later languit op de grond. Als ik val, kom ik niet zomaar overeind, dus ik begon meteen te roepen: ‘Mam, je mag me niet helpen! Niet helpen! Het komt allemaal goed!’ Ik trok mezelf aan de auto overeind en liep naar binnen. ‘O, Luus,’ zei mijn moeder, ‘wat verschrikkelijk! Heb je je zeer gedaan?’ Maar ik dacht alleen maar aan dat melkkannetje. Was het nog heel? Nee dus. Helemaal aan diggelen. De volgende dag ging ik dat kannetje googelen, en bleek ik het te kunnen kopen in Den Haag. Een dag later stond ik ermee bij mijn moeder op de stoep. Ze heeft het, naast de scherven van het oude kannetje, op de kast gezet. Zo is het een verhaal geworden. Over die keer dat ik struikelde, maar ook meteen met een oplossing kwam. Maar meer nog dan dat zegt het iets over mijn moeders dankbaarheid voor alles wat ze in haar leven heeft gekregen.” “Hij leek een beetje op Elvis Presley, met van die lichte, blauwgroene ogen en prachtig zwart haar. Mijn moeder vertelt vaak dat ze gek werd van de sjans die mijn vader altijd had. Een razendknappe man. Maar er was iets, een soort kwetsbaarheid die ik als geen ander herkende. Achteraf heb ik gedacht dat zijn baan bij Philips – waar iedereen voortdurend bezig was met loonschalen waar je al dan niet in terecht kon komen – hem te veel heeft opgejaagd, maar volgens mijn moeder had hij zijn leven lang al onder een bepaalde prestatiedrang geleden. Hij was de oudste zoon in een gezin van dertien kinderen; hij moest zichzelf bewijzen, ging voor het hoogste haalbare, maar was – misschien wel daardoor – op de lagere school een keer blijven zitten en had daardoor een soort minderwaardigheidscomplex ontwikkeld. Ik weet het niet, de geest is zo ongrijpbaar. Ik heb nooit een open gesprek over zijn gevoelens gehad; daar hield ik me als puber ook helemaal niet zo mee bezig. We steunden elkaar onuitgesproken: hij tilde me letterlijk op en banjerde met mij het leven door en ik probeerde hem op te vrolijken als hij somber was. Ik had er geen idee van dat hij het leven met perioden als een enorme uitdaging zag. Toen ik eenentwintig was, werd hij doordeweeks voor psychische klachten opgenomen in het ziekenhuis. ‘Overspannen’ heette dat in die tijd. Ik was niet eens bezorgd, dacht dat hij op den duur wel weer voldoende zou zijn opgeknapt, maar op een dag heeft hij toch een einde aan zijn leven gemaakt. Ik twijfel hoeveel ik je hierover wil vertellen. Dat komt vooral doordat niet iedereen in ons gezin op dezelfde manier over mijn vaders gezondheid en het einde van zijn leven denkt. Ik kon al vrij snel een omslag maken. Voor mij was dit geen zelfdoding. Mijn vader is een natuurlijke dood gestorven, zijn geest kon dit leven niet langer dragen. Dat is geen tekortkoming, niet iets wat maar beter verzwegen kan worden. Sterker nog: we moeten dit taboe juist doorbreken, zeker in deze tijd, waarin zoveel mensen – bijvoorbeeld tijdens de coronacrisis – verstrikt zijn geraakt en de hele GGZ lijkt te zijn vastgelopen. Het is geen schande als je bepaalde, door anderen opgelegde normen niet kunt halen. Je bent niet gek als het je allemaal te veel wordt. Mijn vader was niet zwak. Mijn vader was lief, groot en sterk. Zo denk ik aan hem. Iedere dag.” “Wat is onkuis? Geen seks voor het huwelijk of zo? Ik ben pas op mijn eenenveertigste getrouwd, dus dat is voor mij al niet helemaal opgegaan. Wat seksualiteit betreft hebben wij, de vier kinderen Werner, alles zelf mogen ontdekken. De boodschap van onze ouders was: voel je vrij.” “Als ik met vrienden of familie uit eten ga, wil ik naderhand geen gezeur met Tikkies of zo. Ik vind het irritant om alles tot op de cent met elkaar af te rekenen; ik ben een gever. Wat ik heb kunnen creëren voor mezelf, deel ik graag met anderen. Ik weet niet wat ik zou zeggen als er vanmiddag ineens een heel Oekraïens gezin op de stoep zou staan, maar mijn schoonzus heeft een aantal vluchtelingen in het huis van haar moeder ondergebracht en ook die mensen helpen we met spullen. Als je het breder trekt, kun je gerust zeggen dat ik heel wat van de aarde heb genomen door regelmatig naar mijn huis op Ibiza te vliegen. De laatste jaren heb ik last van vliegschaamte, maar nog niet genoeg om voortaan thuis te blijven. Ik zou ook niet weten hoe ik er anders moet komen. Met de fiets? Ik zal het je eerlijk zeggen: ik vind dat we elkaar tegenwoordig veel te snel veroordelen om wat we doen, deden of hebben gedaan. Natuurlijk houd ik in allerlei opzichten rekening met het milieu, maar ik hoop toch dat ze straks, als ik er niet meer zal zijn, zullen zeggen: die vrouw heeft de wereld voor mensen met een handicap iets beter achtergelaten.” “Iedereen zei: Luus, wat moet je in die slangenkuil? ‘Den Haag’, dat was het centrum van list en bedrog, erger nog dan het media-wereldje, ik zou er binnen de kortste keren gemangeld worden. Ik moet je eerlijk zeggen: ik vond het hier, in het begin, ook echt verschrikkelijk. Ver-schrik-ke-lijk. Als kind dacht ik altijd dat ik rustig kon gaan slapen want de koningin – toen nog – en haar regering waakten over ons. Het is behoorlijk ontluisterend om te zien hoeveel er wordt geprutst in de Kamer en vooral ook: hoe weinig overzicht er is. Al die ministeries hebben hun eigen loketjes, er is veel te weinig aansluiting onderling. Toen ik bij Robbert Dijkgraaf, de minister van emancipatie, wilde aankaarten dat het emancipatiebeleid alleen maar gericht is op vrouwen en de lhbti+-gemeenschap – en niet op de meest achtergestelde groep van Nederland: de mensen met een handicap – verwees hij mij naar het ministerie van volksgezondheid, welzijn en sport, maar daar is weer geen emancipatiebeleid te vinden. Dat is toch om gek van te worden? Alsof mensen met een handicap niet gewoon met álle ministeries te maken hebben. Toen ik een motie wilde indienen voor een nationale strategie om de achterstand en uitsluiting van mensen met een handicap aan te pakken, zag Conny Helder, de minister voor langdurige zorg en sport, daar helemaal niets in. Gelukkig werd de motie wel breed door Kamer gesteund en aangenomen. Ik ben trots op wat ik de laatste maanden heb bereikt. We hebben nog lang geen fysiek toegankelijke samenleving, maar het is mijn missie om daarin het verschil te gaan maken. Stapje voor stapje. Leren lopen gaat ook niet vanzelf.” “Mijn vriendinnen moesten wel even met hun ogen knipperen toen ik met Ser kwam aanzetten: ‘Kijk, dit is ’m dan, mijn nieuwe aanwinst!’ Servaes is een soort rockende motorrijder en mijn vorige man was een keurige makelaar. Ik ben een vrouw van uitersten. Ook binnen onze relatie zijn de verschillen best groot: ik ben nogal opgeruimd en mijn partner is, eh, erg creatief! We zijn allebei dromers, maar ik vind misschien toch iets sneller dat er weer iets moet gebeuren. Ik geloof niet dat ik nóg een keer zo’n switch zal maken. We hebben een fijne relatie, dus ik heb ook helemaal de behoefte niet om bij de buurman te gaan kijken. Ik heb het ‘living on the edge’-gevoel verplaatst naar mijn werk door een baan in de media op te geven voor een onzeker bestaan in de politiek. We zijn verhuisd, mijn kind moest naar een andere school – ik heb letterlijk alles overhoopgehaald. Denk je dat ik zin heb in nóg meer ballast? Mijn leven is zo al spannend genoeg.” “De benen van Doutzen Kroes! Die zou ik wel voor één dag willen hebben. Dan zou ik in een heel kort rokje, met van die enorme stiletto-hakken door Den Haag gaan rennen, gewoon om één keer te weten hoe het voelt als mijn spieren werken zoals ik wil dat ze zouden werken, om even niet te hoeven nadenken over de volgende stap die ik moet zetten. Ik ben altijd gefocust: pas op dat trapje, kijk uit voor die drempel, let op, het stoplicht gaat op rood! Tegelijkertijd – dat klinkt misschien heel gek – vind ik de struggle, het zoeken naar een balans tussen al die emoties, fascinerend en grappig. Ik ben strijdlustig, maar heb ook geleerd het lot te omarmen. Als ik aan het strand ben, stel ik me wel eens voor dat er een enorme golf opkomt en dat ik dan gewoon op mijn handdoekje zal blijven zitten. Ik weet namelijk dat ik nooit op tijd weg kan komen. Daarom zal ik me er makkelijker aan over kunnen geven. Dit was het dan. Kom maar.” Lucille Werner (Eindhoven, 1967) werd bekend als de presentatrice van Get the picture, Lingo en Mis(s)verkiezing. In de Tweede Kamer is zij voor het CDA woordvoerder van – onder andere – gehandicaptenbeleid, langdurige zorg, media, cultuur en emancipatie. Ze is getrouwd met Servaes Snoeijers. Het stel heeft één zoon, Angel. Als Tweede Kamerlid kun je beter geen podiumvrees hebben. Je moet immers elke dag optreden voor publiek: in de eerste plaats je kritische collega’s, maar óók al die mensen die het debat thuis volgen.</p>]]></description>
      <guid>https://www.trouw.nl/verdieping/cda-kamerlid-lucille-werner-ik-zou-voor-een-dag-de-benen-van-doutzen-kroes-willen-hebben~b07ed777/</guid>
      <pubDate>Fri, 13 Jan 2023 00:00:00 +00:00</pubDate>
    </item>
    <item>
      <title><![CDATA[Derk Sauer: ‘We zijn maar een klein clubje tegenover die Russische moordmachine’]]></title>
      <description><![CDATA[<p>Op 6 maart moest uitgever Derk Sauer zijn huis in het Russische Zjoekovska verlaten. Met een kleine redactie verslaat zijn Moscow Times nu vanuit Amsterdam het nieuws. Toch hoopt hij dat hij ooit terug kan keren: naar het land, de winter en de magische bossen. “Mijn vader kwam uit de hervormde hoek en mijn moeder was ongelovig. Bij wijze van compromis hebben ze zich aangesloten bij de remonstrantse kerk. Best een leuke club, heel vrijzinnig ook, zelfs de dominee weet niet meer of God bestaat. Ik heb het nooit geloofd, maar ik hield wel van de discussies tijdens catechisatie: als die God er dan is, hoe kan de wereld dan zo slecht in elkaar zitten? En meer van dat soort kinderlijke vragen. “Pas toen Ellen in mijn leven kwam, is er weer een spiritueel vlammetje gaan branden. Zij is katholiek en gaat met enige regelmaat naar de kerk. In het begin hobbelde ik zo’n beetje achter haar aan. Ik ben erg anti-katholiek opgevoed. Een tante van mij heeft zelfs haar hele erfenis aan de Bond ter bestrijding van het Katholicisme geschonken. Maar ik heb nu wel ingezien hoe waardevol het kan zijn om even een uurtje samen te komen, met wat bezinning en mooie muziek. Ik bid niet mee en ik ga zeker geen hostie halen, maar ik kan me wel vinden in de preken over naastenliefde. Wie goed doet, goed ontmoet. Die levenshouding is me tot nu toe prima is bevallen.” “Of ik de Mammon heb gediend? Absoluut niet. We zijn door een toeval rijk geworden. Toen we ons bedrijf, Independent Media, in 2005 verkochten (voor 142 miljoen euro, red.) aan Sanoma, hebben we niet alleen aan de aandeelhouders, maar ook aan het personeel een groot deel van het bedrag uitgekeerd. Ik kan het honderd keer vertellen, maar het idee dat ik al die miljoenen in mijn eigen zak zou hebben gestoken is behoorlijk hardnekkig. Ja, ik heb een huis net buiten Moskou, al kan ik daar niet wonen, een landgoed in Domburg en een etage in Amsterdam. Je hoeft dus helemaal geen medelijden met me te hebben, maar je denkt toch niet dat ik de de journalistiek ben ingegaan om rijk te worden? Geld is voor mij altijd van ondergeschikt belang geweest.” “Volgens de marxistische filosofie die ik in mijn jongvolwassen jaren aanhing, was godsdienst opium voor het volk. Voor de linkse beweging, die onder keurige katholieke jongens en meisjes in Oss en omgeving op gang was gekomen, gold dat absoluut niet als een speerpunt. Het ging ons om het onrecht in de wereld. Ik hou er ook helemaal niet van om te provoceren of mensen te beledigen, integendeel: ik probeer juist te verbinden. Ik begrijp ook hoeveel troost religie kan bieden. God is gewoon een heel geslaagd businessmodel.” “De meeste leiders zijn mensen die het zelf beter denken te weten, maar ik ben iemand die juist drijft op wat anderen kunnen. Ik ben geen échte journalist, daarom laat ik anderen schrijven. Ik weet zo langzamerhand wel iets van geld, maar je moet mij niet de boekhouding laten doen. Ik denk dat ik maar één ding goed kan en dat is talent herkennen en mensen bij elkaar brengen. “Dat maakt mij nog geen lui man, sterker nog: mijn werkdrift lijkt door de oorlog in Oekraïne alleen maar toegenomen.Ik was helemaal niet van plan om hier, in het hoofdkantoor van DPG Media, te gaan zitten, met de journalisten van The Moscow Times om me heen. Ik had mijn vrouw Ellen zelfs beloofd om mijn werk af te gaan bouwen. Maar Rusland heeft ons te veel gebracht om de Russen nu in de kou laten zitten. Ik móet ze de mogelijkheid blijven bieden om onafhankelijke journalistiek te bedrijven. “Of het veel gaat uitmaken, weet ik niet. We zijn maar een klein clubje tegenover die Russische moordmachine, maar niets doen is geen optie. Best opvallend trouwens, als je naar de ontwikkeling in mijn leven kijkt: ik begon ooit in de activistische hoek, werd vervolgens journalist en het lijkt erop dat ik tegen wil en dank als activist zal eindigen, doordat objectieve verslaggeving in Rusland als een subversieve bezigheid wordt gezien.” “We zijn opgevoed met het idee dat je je tijd niet mag verspillen. Doe iets met je leven! Mijn moeder was een van de jongste rechtenstudenten in Groningen. Ze kreeg vier kinderen, nam de zorg op zich en is daarna weer maatschappelijk actief geworden in de ‘ongehuwde moeder-zorg’. Mijn vader was directeur van een groot pensioenfonds en had er in zijn vrije tijd nog een paar bestuursfuncties bij. Hij zei altijd dat ze later samen reizen zou gaan maken, láter ging het allemaal gebeuren. Hij was nog maar een paar weken met vervroegd pensioen toen zijn hart het begaf. “Ik kan je de plek nog aanwijzen waar ik reed toen ik het nieuws hoorde. Het was op de Rembrandtweg in Amstelveen. Het eerste wat ik dacht was: dit gaat mij niet overkomen. Niet dat ik minder hard ging werken, maar ik heb tot nu toe wel een veel gezonder leven geleefd dan mijn vader. Hij rookte en was te dik. Ik ben sportief, doe aan yoga en heb nooit één sigaret opgestoken. “Toen ik zelf tweeënzestig werd, drong het pas echt tot me door hoe jong mijn vader eigenlijk was gestorven. Superjammer, vooral ook omdat hij zo’n beetje midden in het fameuze ‘generatieconflict’ is overleden. Het is nu bijna niet meer voor te stellen: ik deel alles met mijn drie jongens, maar mijn vader en ik maakten vooral ruzie. Ik heb de felste discussies over de woke-cultuur met mijn jongste zoon, mijn vader wist amper wie de Beatles waren. Echt zo’n jaren vijftig-man. “Mijn oudere twee broers en mijn tweelingzus hadden gestudeerd. Ik niet. Ik werkte bij het ‘Twintig’, het clubblad van de Vereniging Voor Dienstwillige Militairen, terwijl het bij ons thuis toch echt de bedoeling was dat je arts of advocaat zou worden. Ik weet hoe bezorgd mijn vader was. Ik had hem graag gerustgesteld, een beetje trots gemaakt. Ik denk niet dat ik door zijn vroege dood heel anders in het leven ben gaan staan. Dat komt misschien wel doordat ik altijd veel closer met mijn moeder ben geweest. Ze schreef verhalen, hield lezingen, was een beetje rebels, net als ik. Een bijzondere, inspirerende vrouw die gelukkig pas op haar 96ste is gestorven. “We hadden haar al een paar keer gevraagd om in Domburg te komen wonen, maar ze wilde onder geen voorwaarde haar zelfstandigheid opgeven. Op een dag deed de mogelijkheid zich voor om in een soort zorgcomplex, letterlijk tegenover ons huis, een appartement te kopen. Daar heeft ze de laatste jaren van haar leven gewoond. Tijdens haar laatste zomer liep ze een verkoudheid op die overging in een longontsteking en toen is ze binnen een paar dagen overleden. Ik had die nacht bij haar geslapen. ’s Ochtends zei ze: ‘Ik wil onder de douche.’ Ik heb haar nog geholpen. Daarna is ze op bed gaan liggen, weggezakt en niet meer wakker geworden. Een mooie dood hoor, poeh! Ik zou er vandaag nog voor tekenen.” “Op mijn veertiende heb ik de Aktiegroep voor de Wereldvrede opgericht. Ik droeg een gebroken geweertje op mijn jas en demonstreerde tegen de oorlog in Vietnam. Als jongen dacht ik precies te weten hoe alles anders moest, maar met het ouder worden kom je er vanzelf achter hoe ingewikkeld de wereld in elkaar zit. Er komt pas een einde aan de oorlog in Oekraïne als de vijand is verslagen. Het lijkt nu een nogal uitzichtloze situatie. Op papier zou de moord op Poetin de boel kunnen versnellen, kijk maar hoe Rusland zich na de dood van Stalin ineens een stuk opende... Maar nee, ik ben nog teveel die jongen met het gebroken geweertje om hardop uit te spreken dat iemand gedood zou moeten worden. Laat ik het zo zeggen: net als veel Russen houd ik nauwlettend de gezondheid van Poetin in de gaten.” “Zonder Ellen ben ik reddeloos verloren. Ik heb met veel dingen geluk gehad in mijn leven, maar dat ik háár ben tegenkomen, iemand die zó goed bij me past, dat is wel de allergrootste mazzel geweest. Ze stapte mijn kamer binnen bij Nieuwe Revu (Sauer was daar van 1982 tot 1989 hoofdredacteur, red.) en het was meteen: boem! Die is het. Gek is dat hè? Ik heb daarna nooit meer naar een andere vrouw omgekeken. We doen alles samen, we zijn eigenlijk altijd bij elkaar. Ik ben een onrustig mens, iemand die steeds nieuwe dingen wil beginnen. Daar moet je maar net tegen kunnen, als echtgenoot. Ik heb haar meegesleept naar Moskou, maar zij is degene die boel daar draaiende heeft gehouden, een enorm sociaal netwerk wist op te bouwen en vloeiend Russisch spreekt. Ellen is voor 90 procent verantwoordelijk voor ons succes, zij is de minister van buitenlandse zaken in ons huwelijk. Met haar samen heb ik mooist denkbare opgebouwd: een warm gezin. Familie is het enige wat er écht toe doet. De rest is bijzaak.” “Eind jaren negentig en begin 2000 zag je in Rusland de grootste accumulatie van rijkdom in de geschiedenis ooit. Toevallig hadden wij een huis in het dorp waar steeds meer van die superrijken kwamen te wonen. Het is ongekend hoe daar met geld werd gesmeten. Ik ben een observator, iemand die eerder met verbazing dan verontwaardiging om zich heen kijkt. Een enkele keer ergerde ik me wel aan die lui, bijvoorbeeld toen ik om een bijdrage voor het Wereldnatuurfonds vroeg en zo iemand antwoordde dat het hele onderwerp hem niks interesseerde, om vervolgens met zijn privéjet naar een of ander vakantieland te vliegen. Ik voel zelf een verplichting om mijn vermogen te delen, maar ik ga jou niet aan je neus hangen hoe ik dat doe.” “Na mijn optreden in Zomergasten (VPRO, 7 augustus, red.) schreef de televisierecensent van Trouw dat ik zo’n ongrijpbaar mannetje was en een handjevol boze Twitteraars verweet me hypocriet te zijn omdat ik ooit heb samengewerkt met mensen die niet deugen. Wat iedereen lijkt te vergeten is dat de geschiedenis van Rusland een verschuivend geheel is: iemand die op het ene moment niks fout kon doen, werd een paar jaar later als de grootste boef gezien. Ondernemingen die heel goed van start gingen, zijn uiteindelijk toch volledig van de rails gelopen. “Heel veel mensen die, net als Ellen en ik, in de jaren negentig droomden van een mooie toekomst, hebben ergens onderweg de verkeerde afslag genomen. Dat ik met sommigen van hen in die begintijd zaken heb gedaan, kun je me toch niet met terugwerkende kracht voor de voeten werpen? Niet dat ik het vervelend vind om kritiek te krijgen – misschien is het wel gezond dat er af en toe iemand aan mijn been komt hangen – maar ik vind het een beetje makkelijk, heel Nederlands ook, om de boel te verdelen in ‘goed’ en ‘fout’. “Neem de zogenaamde vriendschap met oligarchen die me wordt verweten: allemaal apekool. Dat waren zakelijke contacten. Als je in tweeëndertig jaar een groot bedrijf opbouwt, heb je óók contact met mensen die niet per se je vrienden zijn. En natuurlijk: ik heb fouten gemaakt, mijn mening weleens moeten herzien, maar ik ben altijd transparant geweest. “Ik schrijf al dertig jaar elke week in Het Parool over de dingen die ik meemaak en de mensen die ik tegenkom. Iedereen kan alles van mij weten. Mijn allereerste indruk van Poetin en hoe gevaarlijk die man eigenlijk was, de inval van de belastingdienst bij ons bedrijf, de ontmoetingen met Michael Chodorkovski en andere Russische ondernemers: het staat allemaal keurig in de krant.” “Ons huis in Zjoekovka is nog nét niet door de Russische overheid geconfisqueerd, maar we kunnen er in ieder geval geen gebruik meer van maken. Ik begeer dus eigenlijk iets wat mij al jaren toebehoort. En het staat er maar, met al onze spullen erin: foto’s en schilderijen, dingetjes waar we in de loop der tijd enorm aan gehecht zijn geraakt. Het huis staat symbool voor: hoe nu verder? Ik kan iemand vragen om de boel leeg te halen en de kachel uit te zetten, maar dan is het alsof ik de hoop opgeef. “Ik ben niet iemand die urenlang, met veel drank erbij, zwaarmoedig over Moedertje Rusland wil praten, maar toch, ik mis de winter, het langlaufen door de magische bossen… Ik heb het romantische idee dat ik op een goed moment terugga, de deur open doe, mijn schoenen in de gang zie staan en dat ik dan het leventje oppak dat ik ooit heb moeten achterlaten.” Derk Sauer (Amsterdam, 1952) vertrok in 1989 naar Moskou, waar hij drie jaar later de uitgeverij Independent Media oprichtte. In 2005 deed hij het bedrijf van de hand. De aandelen van zijn nieuwe project, uitgeverij Nieuw Amsterdam, verkocht hij na elf jaar. In 2010 had Sauer intussen, samen met investeringsmaatschappij Egeria, de titels NRC Handelsblad en NRC Next gekocht. Vier jaar later werd hij door Egeria uit de raad van commissarissen gezet. In 2017 kocht hij The Moscow Times – een van de vele titels van Independent Media – terug. Derk Sauer is getrouwd met journalist Ellen Verbeek. Samen hebben ze drie zonen: Tom, Pjotr en Berend.</p>]]></description>
      <guid>https://www.trouw.nl/verdieping/derk-sauer-we-zijn-maar-een-klein-clubje-tegenover-die-russische-moordmachine~b2588216/</guid>
      <pubDate>Sat, 31 Dec 2022 00:00:00 +00:00</pubDate>
    </item>
    <item>
      <title><![CDATA[Filmproducent Burny Bos: ‘Het zou jammer zijn als ik nu doodging, want ik wil nog zo veel doen’]]></title>
      <description><![CDATA[<p>“Jarenlang heb ik me afgezet tegen de kerk; ik voelde me helemaal niet passen tussen de voornamelijk grijze, oude mensen in grote, grauwe jassen die – ook nog in een ijzig langzaam tempo – rare liederen zongen. ‘Mijn verlosser hangt aan ’t kruis, hangt ten spot van snode smaders!’ Wat is dat voor een surrealisme? Begrip voor het instituut heb ik nog steeds niet, maar ik ben dat religieuze gevoel wel steeds beter gaan snappen. Je kan zó in het leven staan dat het noodzakelijk wordt om houvast te zoeken bij God, of een of andere oerkracht. Voor mij bestaat zoiets niet. En ik heb het ook niet nodig. Ik red mezelf wel.” “Eigenlijk wilde ik beeldend kunstenaar worden, maar in mijn milieu kón dat gewoon niet. Kunst maken was geen echt werk, het was onzin. Mijn zusje zat op de kweekschool, dus ik dacht: laat ik dat dan maar gaan doen. Ik ben onderwijzer geworden, daarna heb ik jongerenwerk gedaan en ben toen via via bij de radio terechtgekomen, waar ik jeugdprogramma’s mocht gaan maken. Ik had succes, won prijzen en liep ineens met het stempel ‘Jeugd’ op mijn rug. Ik heb voor mijn werk in de film-, radio- en televisiewereld voldoende erkenning gekregen, maar als schilder of graficus zou ik veel meer vrijheid hebben gehad. Ik ben nu 78 jaar en frutsel allerlei dingetjes in elkaar. Het zou pretentieus zijn om mezelf beeldend kunstenaar te noemen, maar in wezen is dat nog steeds wat ik het liefst wil zijn.” “Je zou het een oer-residu van mijn protestantse opvoeding kunnen noemen dat ik nog steeds niet zo van vloeken houd. Bij ons thuis werd er ‘Godfried-van-bouillon-blokjes’ geroepen.” Burny Bos (Haarlem, 1944) is filmproducent, scenario- en kinderboekenschrijver. Hij won, onder andere, een Gouden Kalf voor Abeltje (beste speelfilm, 1999), een voor Minoes (beste speelfilm, 2002) en een Gouden Kalf Cultuurprijs in 2014. Bos schreef het scenario voor Eerlijk gestolen, de telefilm die op zondag 25 december om 10.00 uur te zien is op NPO 3. Hij werkt nu aan een een scenario voor de animatiefilm van Dikkie Dik. “Zondagse kleren, zondagse schoenen, elke zondag naar de kerk: ik kan nog misselijk worden als ik er aan terugdenk. Toen ik wat ouder werd, ontdekte ik dat er in Overveen een zekere dominee Toornvliet stond, die – met erg veel speeksel – verkondigde dat de hoeren en de tollenaars ons zouden voorgaan in het rijk der hemelen. Dat hadden de prostituees van de Amsterdamse Wallen óók gehoord, dus die zaten daar iedere zondag op de voorste rij. Na afloop van de dienst volgden wij die meiden naar het café waar de pooiers op hen zaten te wachten. Reuze spannend allemaal. En dan ging ik ook nog eens braaf naar de kerk. Ik deed gewoon wat me werd opgedragen. “Met vragen over het geloof kon ik bij mijn vader niet terecht. Moeilijke onderwerpen ging hij sowieso uit de weg; over mijn moeder, die van de ene op de andere dag haar gezin in de steek had gelaten, werd ook met geen woord meer gesproken. Hij had alles wat hem aan haar deed denken vernietigd. Zelfs haar naam werd van de verjaardagskalender gegumd.” “Plotseling hadden we geen moeder meer. Ik was vier, mijn zus zeven en mijn broertje één jaar oud. In het begin werd er nog gezegd dat ze in het ziekenhuis lag, daarna zou ze naar een sanatorium in Zwitserland zijn vertrokken, maar een paar jaar later kwam ik erachter dat de vader van de vier jongens aan de overkant, op nummer 77, tegelijkertijd met mijn moeder zijn biezen had gepakt. “Ik herinner me nog goed dat we op de lagere school moesten voorlezen uit Jaap en Gerdientje en dat het me niet lukte om het woord ‘moeder’ uit te spreken, ik kón het gewoon niet. Ik heb er verschrikkelijk veel verdriet om gehad, voelde me in die jaren erg eenzaam, had nauwelijks vriendjes. Mijn vader was het schoolhoofd van een mulo en huurde steeds huishoudsters in om voor ons te zorgen. Ze woonden intern en werden door ons ‘tante’ genoemd. Met een van die tantes is mijn vader uiteindelijk getrouwd. Ik was toen vijftien en zij achterin de twintig. Een lieve vrouw, maar ze kon voor mij niet de moederrol spelen. In zekere zin is ze voor mijn vader ook altijd een vervangster gebleven, want toen ze 25 jaar getrouwd waren zei hij, in het openbaar: ‘Hier had eigenlijk een andere vrouw moeten staan’. “Ik heb mijn moeder nog twee keer gezien. Op mijn achttiende wist ik inmiddels waar ze woonde en besloot haar op te gaan zoeken. Niet om verhaal te halen; ik was gewoon nieuwsgierig hoe ze eruitzag. Ik had maar één klein fotootje van haar en – heel schrijnend – mijn minutieus bijgehouden baby-album met lieve onderschriften bij iedere foto. “Het was een bizarre ontmoeting. Ineens stond ik tegenover iemand die niks van mij wist en dat helemaal niet erg leek te vinden. We waren wildvreemden voor elkaar. Ik herkende haar stem niet. Ik herkende haar geur niet. Ook wonderlijk: ik begon meteen te tutoyeren, terwijl ik had geleerd om ouderen met u aan te spreken. Ik voelde geen enkel respect voor die vrouw. Binnen tien minuten stond ik buiten. “De tweede keer bezocht ik haar omdat ik moest trouwen en daarvoor nog de toestemming van beide ouders nodig had. Die visite duurde misschien vijf minuten. Volgens mij heeft ze me niet eens gevraagd waar ik haar handtekening voor nodig had. “Ik had een meisje zwanger gemaakt. Mijn vader schaamde zich – wat zouden de buren hiervan zeggen? – maar voor mij was het een kans om me los te maken uit dat milieu. Het was ook alsof ik ineens een doel in mijn leven had: ik kreeg een kind om voor te zorgen. We trouwden in de kerk, met alles erop en eraan, maar daarna moesten we gewoon oprotten. Het was puur voor de vorm geweest, mijn vader leek niet wezenlijk in mij geïnteresseerd. Ik denk dat hij, net als mijn moeder, vooral aan zichzelf heeft gedacht. “We hadden geen vervoer, geen cent te makken, dus we gingen maar zelden op familiebezoek. Iedereen deed deed dan alsof alles heel normaal en gezellig was. “Het klinkt niet erg aardig, maar ik heb geen traan gelaten toen mijn ouders stierven. Hoe zou ik mensen moeten missen die ik nauwelijks heb gekend? De laatste jaren ben ik vaker over hun geschiedenis na gaan denken. Waar kwamen ze vandaan en hoe hebben ze elkaar gevonden? Soms zie ik weer voor me hoe ik, een verdrietige, opstandige jongeling, die eerste keer bij mijn moeder langs ging en denk dan: waarom heb ik toen niet iets meer zitten wroeten? Misschien zou ik toen begrepen hebben wat haar zó ongelukkig had gemaakt dat ze mij in de steek moest laten. Dat ze geen andere uitweg had gezien. Dat het niet mijn schuld was geweest.” “Zeg dat maar tegen asbest. Wel fijn trouwens, dat het asbest is, want ik heb vijftig jaar gerookt dus als het longkanker was geweest, had ik mezelf de schuld moeten geven. Het idiote van asbestkanker is dat je het overal kunt oplopen: misschien heb ik tijdens een van de vele verbouwingen iets ingeademd? Geen idee. Toch kan ik het geen pech noemen. Op mijn leeftijd weet je gewoon dat je een keer aan de beurt komt. “We hebben kanker al een tijd in huis. Mijn vrouw kreeg acht jaar geleden eierstokkanker, fase drie. Als ze zich niet in België had laten behandelen, was ze al lang dood geweest. Zij is intenser gaan leven, ze plukt de dag, terwijl ik voor mijn gevoel maar gewoon een beetje op dezelfde manier door kabbel. Dat komt misschien ook wel doordat de immunotherapie bij mij ontzettend goed lijkt aan te slaan. Een half jaar geleden lag ik nog voor pampus. Mijn vrouw en kinderen dachten dat ik stervende was – zelfs de organisatie van kinderfilmfestival Cinekid deed een persbericht de deur uit waarin stond dat ik nooit meer beter zou worden – maar ik begin langzaam maar zeker mijn energie weer terug te krijgen. “Op de laatste scan waren nauwelijks nog kankercellen te zien. Prednison heeft een ontsteking in mijn knieën weten te onderdrukken. Ik had inmiddels al een invalidenkaart, maar die heb ik nu niet meer nodig. We gaan wel verhuizen naar een gelijkvloerse woning, want ik ben niet naïef; ik weet heus wel dat het terug kan komen. Dat besef is nu eindelijk ingedaald: shit, het eeuwige leven bestaat helemaal niet… Het zou jammer zijn als ik nu doodging, want ik wil nog zo veel doen, maar tegelijkertijd komt het gevoel op dat ik iets moois heb volbracht. Ik heb het geluk gehad altijd te kunnen doen waar ik goed in ben. Ik ben een zondagskind.” “We gingen al een paar jaar met elkaar om. Ze was lastig, op een bepaalde manier een beetje terneergeslagen en ik dacht: ik ga jou gelukkig maken. Dat kán natuurlijk helemaal niet, maar ik heb het wel heel lang geprobeerd. “De eerste zwangerschap, het moetje, was voor haar een streep door de rekening: ze moest van school, terwijl ze van plan was om te gaan studeren. Ik zat in militaire dienst, maar heb me na een zes maanden gek laten verklaren zodat ik voor haar en de baby kon gaan zorgen. Ik solliciteerde bij een christelijke lagere school, want daar zat een bestuur dat geen toegang had tot informatie van de overheid en dus niet wist dat ik met een S5 was ontslagen. “Ik vond het leuk om onderwijzer te zijn, maar ’t was wel erg zwaar en mijn huwelijk verliep nogal moeizaam. Na twee jaar verhuisden we naar Middelburg. Mijn ex-vrouw kon niet aarden in Zeeland, was vaak erg depressief. Ze raakte in verwachting, maar ons kindje werd dood geboren. Ik was vastbesloten het gezin bij elkaar te houden – ik zou niet dezelfde fout als mijn ouders maken – maar het was verstandiger geweest als ik eerder was vertrokken. Er werd nog een meisje geboren, maar de verstandhouding tussen mij en mijn ex was inmiddels ronduit slecht. “Toen de kinderen iets groter waren, ontdekte ik dat ik ook op een ándere manier met vrouwen kon omgaan. Ik had inmiddels een baan bij de VPRO en moest iemand in dienst nemen die buitenlandse films zou inkopen. Dat was mijn huidige vrouw. Zelfverzekerd, eigenzinnig, iemand die haar eigen plan trekt. Ze had al een zoon uit een eerder huwelijk. We kregen een relatie die ik eerst geheim hield, daarna verbrak en weer opnieuw aanging… ik wilde gewoon niet toegeven aan het idee dat ik had gefaald. Pas toen de echtscheiding door mijn ex werd aangevraagd, kon ik verder. Mijn vrouw en ik kregen samen nog twee jongens. We vormen met z’n allen nu al jaren het gelukkige gezin dat ik ooit voor ogen had.” “Tot mijn zestiende heb ik licht crimineel gedrag vertoond. Inbreken vond ik spannend. Dag en nacht. Brommers jatten. Geld pikken uit mijn vader portemonnee. Ik deed al die dingen samen met een jongetje van de overkant – ja, een zoon van de man met wie mijn moeder ervandoor was gegaan – maar hield ermee op toen hij op een dag werd gearresteerd. Dat was voor mij het seintje om ermee op te houden. Ik zag ineens voor me hoe het van kwaad naar erger zou gaan en zo lijkt zijn leven ook te zijn verlopen; hij werd een tijd in de gaten gehouden door jeugdzorg, maar kwam toch in het criminele milieu terecht. Jaren geleden kwam ik zijn broer tegen, die me vertelde dat het slecht met hem was afgelopen. Wat dat precies betekende, heb ik niet meer gevraagd.” “Ik ben iemand die zegt waar het op staat en daar vervolgens vaak een hoop gezeik mee krijgt. Dat heeft ongetwijfeld iets met mijn jeugd te maken. Ik was als kind erg onzeker, maar ben door die succesvolle carrière steeds zelfverzekerder geworden. Het was niet langer nodig om dingen te verzwijgen of mijn mond te houden; ik had recht van spreken gekregen. Ook over mijn emoties, ja, daar heb je gelijk in, maar therapie is niks voor mij. Ik negeer die beerput liever. Als je het deksel erop houdt, stinkt het niet. Ik heb mijn verdriet overleefd. Zo voelt dat. Oké, ik ben misschien niet zo goed in het onderhouden van vriendschappen, maar ik ben zeker geen verbitterde, chagrijnige man geworden. Over het algemeen ben ik behoorlijk opgewekt en vrolijk.” “Daar heb ik helemaal geen last van. Ik hoef niet iemand anders te zijn, heb geen belangstelling voor andermans spullen en slechte recensies interesseren me geen drol. Mijn werkdrift is ongetwijfeld een calvinistisch trekje dat ik van mijn vader heb geërfd, maar ik doe het niet om iets te bewijzen of zo… nou ja, oké dan, een beetje, misschien. Het is waarschijnlijk een combinatie van die twee dingen: gezien willen worden en geen tijd willen verknoeien. Ik blijf nergens in hangen, ben altijd bezig met de volgende stap. ’t Is een beetje zoals met dit gesprek: erg leuk allemaal – heel benieuwd wat je hier van gaat maken – maar ik moet nu echt weer iets gaan doen.”</p>]]></description>
      <guid>https://www.trouw.nl/cultuur-media/filmproducent-burny-bos-het-zou-jammer-zijn-als-ik-nu-doodging-want-ik-wil-nog-zo-veel-doen~b09be599/</guid>
      <pubDate>Sun, 18 Dec 2022 00:00:00 +00:00</pubDate>
    </item>
    <item>
      <title><![CDATA[Schrijver Judith Maassen: Het lijkt een tendens om mensen die we eerst hebben verafgood van hun sokkel af te trekken]]></title>
      <description><![CDATA[<p>Schrijver Judith Maassen (59) bewandelt een hobbelig pad. Ze verloor veel geliefden, raakte bij een brand haar inboedel kwijt en heeft een oogziekte die alleen maar erger wordt. En toch. Ze is gelukkig in de liefde, heeft een ‘superlieve’ broer en schrijven maakt haar blij. ‘Eigenlijk heb ik in mijn leven ontzettend veel geluk gehad.’ “Er is geen Grote Tegenstander met kwade bedoelingen, maar er is ook geen God die het beste met mij voor heeft. Ik geloof in de totale onverschilligheid van de wereld. En dan heb ik het niet over emoties – mensen zijn wel degelijk met elkaar begaan – maar over het feit het leven gewoon doorgaat, wat er ook gebeurt. Rudy, mijn broertje, stierf op zijn zestiende aan leukemie. Ik zie nog voor me hoe wij achter de lijkwagen aan door de winkelstraat van het dorp reden. Hoe konden al die mensen gewoon hun boodschappen doen terwijl Rudy daar dood in die kist lag? ‘God neemt de liefste mensen het eerst’ zeiden ze. En: ‘Je weet niet wat hem allemaal bespaard is gebleven.’ Goed bedoeld, ongetwijfeld, maar die antwoorden hadden op mij een averechtse uitwerking. In eerste instantie werd ik vooral héél kwaad op iedereen die zich klootzakkerig gedroeg, dan dacht ik: waarom kunnen we mensen niet inruilen? Laat die lui doodgaan en breng Rudy weer tot leven! Die agressie is gezakt, maar je moet me hier niet al te veel vragen over stellen. Soms denk ik: wás er maar een God om mijn woede op te richten. Nu moet ik genoegen nemen met het toeval. Alles is één grote toevalligheid.” “Het lijkt een tendens om mensen die we eerst hebben verafgood van hun sokkel af te trekken. Ik merk dat ik het heel vervelend vind om te zien hoe de Volkskrant zo’n verhaal over Matthijs van Nieuwkerk op de voorpagina zet en hoe iedereen er vervolgens op geilt dat hij, juist hij, zich op de werkvloer heeft misdragen. De voorbeelden die worden genoemd zijn hartstikke fout hoor – daar heb ik het niet over – maar Matthijs wordt nu, met al zijn talent, wel erg gemakkelijk als de kwaaierik weggezet. Het doet me een beetje denken aan het verhaal van meneer Ellemeet, uit Minoes. Hij is de man met het geld, de grote weldoener, tot het hele dorp zich van hem afkeert. Dat vind ik een naar trekje in mensen: het vermogen om, van het ene op het andere moment, helemaal om te klappen.” “Kurt Vonnegut heeft geschreven: ‘There’s only one rule that I know of, babies – God damn it, you’ve got to be kind.’ Door het op die manier te zeggen, met zo’n vloek erbij, wordt het minder zoetsappig. Niet ‘laten we alsjeblieft lief zijn voor elkaar’, nee, gewoon: be kind. Wie je ook bent en waar je ook in gelooft.” “Vanwege mijn ogen – ik heb maculadegeneratie en kan niet goed scherpstellen – probeer ik steeds omstandigheden te creëren waarin ik niet de hele tijd hoef te zoeken. Tegen mensen die ik vaker tegenkom, zeg ik van te voren: ‘Ik zal je op straat niet herkennen’. Dat is geen onwil of arrogantie, ik kan gewoon geen oogcontact maken. Het is verschrikkelijk vermoeiend, dus in die zin zou je kunnen zeggen dat ik meer dan ooit de sabbatsrust in ere wil houden. De ziekte is progressief, uiteindelijk zal ik alleen nog licht en donker kunnen onderscheiden, maar goed, er is niets aan te doen dus waar moet ik me dan druk om maken? Op mijn beste momenten denk ik: tot mijn zesenveertigste – toen begon het zo’n beetje – heb ik goed kunnen zien, nu krijg ik nog een groot deel van mijn leven waarin ik op mijn andere zintuigen ben aangewezen. Wat gaat er gebeuren? Zal ik meer gaan ruiken? Beter gaan horen? Interessant.” “Hier moest ik vannacht ineens aan denken: nadat mijn vader het graf van mijn moeder in orde had gemaakt, kondigde hij aan geen vader meer te willen zijn en dat hij naar Thailand zou vertrekken. ‘Ik heb die rol nu lang genoeg gespeeld,’ zei hij. Ik kon het niet geloven. Ik was al negenendertig, maar toch: mijn vader, die me vroeger altijd kwam toedekken, die kwam vragen wat er aan de hand was als ik moest huilen, de vader die eigenlijk een soort moeder voor me was geweest, stópte ermee? We probeerden hem nog tegen te houden. Moesten we, eerst na de dood van Rudy en nu die van mijn moeder, als gezin niet bij elkaar blijven? Nee. Hij ging. Op een dag, zo’n twee jaar later, belde hij me vanuit Thailand: ‘Ik moet je iets vertellen. Ik heb slokdarmkanker en ik word volgende week geopereerd.’ ‘Dan kom ik naar je toe,’ zei ik en heb als de wiedeweerga een ticket geboekt. Mijn broer Theo kwam een paar dagen later. Mijn vader had inmiddels een vriendin – een oudere vrouw – die met allerlei familieleden op hun hurken in die ziekenhuiskamer zat. Zij maakte allerlei soepjes voor hem klaar, ze waren duidelijk erg op elkaar gesteld. Na de operatie nam de dokter ons mee naar de gang en vertelde dat er niets meer aan te doen was. Terug in de kamer zei mijn vader, nog half onder zeil maar toch alert: wat heeft hij gezegd? We vertelden hem de waarheid. Ik zag heel even de schrik in zijn ogen, maar hij hernam zich vrij snel en zei: ‘Oké.’ Hij wilde daar blijven, maar wij wisten hem ervan te overtuigen dat hij beter mee naar huis kon komen. Theo ging vooruit om het huis in orde te maken. Ik vertrok samen met mijn vader nadat we al zijn spullen aan de Thaise vriendin hadden gegeven. ‘Als ik niet meer zelf naar de douche kan,’ zei hij, ‘is het klaar.’ Binnen een paar weken was het al zo ver. Op een maandagochtend zei hij tegen me: ‘Woensdag komt de dokter’. Het was een aardige man, hij had alle tijd voor ons. Mijn vader zei dat hij graag lekker wilde gaan liggen en Theo en ik kropen bij hem in bed. Theo voor, ik achter en mijn vader in het midden. Als drie lepeltjes lagen we daar. Heel rustig en tevreden. En zo ging hij dood. Het was moeilijk om op te staan – vanaf dat moment werd het lichaam ineens een lijk – maar het is wel een mooi einde geweest. Toch speelt die ene opmerking nog steeds door mijn hoofd. Ik wil geen vader meer zijn. Wat heeft hij daar nou precies mee bedoeld? Na Rudy’s dood is mijn moeder zo’n beetje uit gegaan. Voor die tijd was ze een leuke, gekke vrouw geweest met een stralende lach. Ze wilde graag actrice worden. Aktrieze, zei ze zelf altijd. Maar na Rudy’s dood zat ze vaak uren voor zich uit te staren. Ik denk dat er veel op mijn vader schouders terecht is gekomen, vooral ook in de laatste jaren van mijn moeders leven toen hij haar, met z’n bijna blinde hoofd – hij had dezelfde ziekte als ik – iedere dag een injectie tegen trombose moest geven. Toen ze uiteindelijk, op haar 66ste, aan kanker overleed, heeft hij waarschijnlijk gedacht: nu wil ik nog iets leuks, voor mezelf. Hij zou haar tweeëneenhalf jaar overleven.” “Immanuel Kant heeft ooit het categorisch imperatief bedacht: men moet altijd handelen volgens een regel waarvan men zou willen dat het een algemene wet is. Dus nee, niet doden. En dan maar hopen dat je nooit in de verleiding zult komen om het wél te doen.” “Menno zat bij mij op de Schrijversvakschool. Ik vond het meteen zó’n vervelende jongen, maar op een of andere manier veranderde dat gevoel in de overtuiging dat ik nog nooit zo verliefd op iemand was geweest. Na een uit de hand gelopen vergadering van de redactie van een literair tijdschrift dat hij had opgericht, strandde ik ’s nachts op het station van Utrecht. Ik boekte daar een hotelkamer en besloot Menno te bellen. Het móest, ik kon niet anders. En toen bleek hij dus hetzelfde voor mij te voelen: hij was alleen maar met dat tijdschrift begonnen om mij te kunnen ontmoeten. De volgende ochtend reisde ik door naar Nijmegen om mijn man – ja, ik was al jaren getrouwd – te vertellen dat ik verliefd was op een ander. ’O, dat komt goed uit,’ zei mijn ex, ‘ik namelijk ook!’ Eerst was ik helemaal verbijsterd – wat krijgen we nou? – maar het maakte de scheiding uiteindelijk toch makkelijker. Menno en ik zijn twaalfeneenhalf jaar samen geweest. Door de dood van Rudy was ik al intenser gaan leven; ik zou niet zomaar iets stuk maken omdat er al zoveel vanzelf kapot kon gaan. En ik weet nog dat ik ’s ochtends vroeg, als ik hem in de keuken het ontbijt hoorde klaarmaken, dacht: luister hier goed naar want er komt een moment waarop die geluiden niet meer zullen klinken. Alsof ik iets voorvoelde. Menno had een gen-deficiëntie dus de kans op kanker was bij hem groter, maar de uitslag na een ziekenhuisbezoek kwam toch als een enorme schok: hij had alvleesklierkanker, met nog een paar maanden te leven. Ik ben zo kwaad geweest! Héél even op Menno, op de ziekte zelf, maar ook op de vrolijke mensen die ik vanuit de keuken kon horen lachen. Een soort gelach uit de hel, zo klonk het. Ik weet nog dat ik op een gegeven moment aardappels en uien ben gaan gooien om ze stil te krijgen. Na een paar jaar kwam ik Bart tegen. We waren van meet af aan heel open naar elkaar toe. Stapje voor stapje zijn we dichter bij elkaar gekomen. Eén van de dingen die je in een liefdesrelatie probeert te doen is de ander een heel bijzondere positie geven. Dat gaat niet vanzelf, zeker niet als er een dode ex-geliefde in het spel is. Menno en ik hebben, door zijn ziekte, alle hoeken van de relatie verkend. Plekken waar Bart en ik, in de twaalf jaar die we nu samen zijn, nog niet zijn geweest. Soms vraag ik me af hoe het verder zou zijn gegaan als Menno was blijven leven. De kans bestaat dat we het toch niet gered zouden hebben samen. Of zeg ik dat om mezelf te troosten? Hoe dan ook: een nieuwe liefde had ik niet voor mogelijk gehouden, maar met Bart bleek dat te kunnen.” “Na mijn scheiding verhuisde ik van Nijmegen naar Amsterdam. In de Spuistraat werden kamers te huur aangeboden. Het bleek een bordeel te zijn. Gelukkig was de etage erboven nog vrij. In de zomer van 2000 werd ik, heel vroeg in de ochtend, wakker van een enorme knal. Een van de meisjes had ruzie met haar pooier en hij had een brandbom bij haar naar binnen gegooid. Mijn kat, die normaal gesproken op het voeteneind lag, was nergens te vinden. Aan weerszijden van mijn bed begon inmiddels zwarte rook omhoog te komen. Ik schreeuwde om de buren wakker te maken, belde 112, nam de poezenmand onder mijn arm en holde naar buiten. Daar stond ik, in mijn pyjama, te kijken hoe het hele pand af fikte. Het was zo surreëel. Later hebben wij, bewoners en omwonenden, ons verzameld op het politiebureau aan de Nieuwezijds waar ik, heel lief, apart werd genomen omdat ze moesten vertellen dat mijn kat helaas in de brand was omgekomen. Dagboeken, kleren van Rudy die ik nog weleens droeg, mijn complete bibliotheek: ik was alles kwijt. Gestolen, zou je kunnen zeggen, door de pooier die later ook is veroordeeld maar natuurlijk geen cent te makken had. Ik kon me redelijk snel bij die situatie neerleggen; het had ook wel iets fris om met een schone lei te beginnen. Het gekke is alleen dat ik nog altijd die oude boekenkast in mijn hoofd heb. Soms zoek ik een boek om er pas na een kwartier achter te komen dat het al meer dan twintig jaar geleden in vlammen is opgegaan.” “‘Niet van hier’, gaat over het meisje van een ‘importgezin’ dat haar plek probeert te vinden in een kleine dorpsgemeenschap. Het is niet autobiografisch – dat moet je er altijd bij zeggen – maar het heeft wel met mijn eigen verhaal te maken. Voor mijn elfde waren we al zes keer verhuisd. Toen we in Zijtaart gingen wonen, wilde ik bij de dansmariekes. Dat mocht niet van mijn vader. Vond hij ordinair. Mijn vader wist dingen, ik achtte hem heel hoog, dus als hij zei dat het ordinair was, dan móest dat wel zo zijn. Als de fanfare door de straat kwam, met de dansmariekes voorop, dacht ik: dit is dus niets voor mij, maar tegelijkertijd dreunde de muziek door mijn hele lijf en voelde ik, ergens diep van binnen, een jubel die ik nauwelijks kon onderdrukken. Die dubbelheid is gebleven; ik weet nog steeds niet precies waar ik thuis ben. Heleen, een van de personages in mijn boek, zegt dat thuis geen toestand is, maar een verlangen. Dat klopt wel, denk ik. Al vraag ik me, nu we er zo over hebben, ineens af of dat waar ik zo naar verlang ooit wel heeft bestaan.” “Eigenlijk heb ik in mijn leven ontzettend veel geluk gehad. Oké, wel veel doden misschien, maar ik ben erg blij dat ik ben gaan schrijven, bijvoorbeeld. Dat ik een geliefde heb. En een superlieve broer. Echt, ik ben heel ge… zeg, je gelooft me toch wel? Ik kan je ogen niet zien, dus misschien zit je me nu wel heel meewarig aan te kijken. O, liefdevol? Dat is fijn om te horen.” Judith Maassen (Oegstgeest, 1963) studeerde rechten en literatuurwetenschap in Nijmegen en Londen en is sinds 2004 de impresario van haar broer Theo. In 2019 debuteerde zij met Het nabestaan van Anna Portier. Deze week verscheen bij uitgeverij Querido haar tweede roman Niet van hier.</p>]]></description>
      <guid>https://www.trouw.nl/leven/schrijver-judith-maassen-het-lijkt-een-tendens-om-mensen-die-we-eerst-hebben-verafgood-van-hun-sokkel-af-te-trekken~bc3cfcf0/</guid>
      <pubDate>Sat, 3 Dec 2022 00:00:00 +00:00</pubDate>
    </item>
    <item>
      <title><![CDATA[Lilian Marijnissen: ‘Kiezers zijn niet afgehaakt, maar afgehaakt gemaakt’]]></title>
      <description><![CDATA[<p>SP-fractievoorzitter Lilian Marijnissen heeft geen gewone baan, maar een politiek bestaan. Ze ergert zich aan collega’s die politieke spelletjes spelen en klagen over werkdruk terwijl ‘gewone mensen’ zich wanhopig afvragen hoe ze rond moeten komen. “Alles en iedereen om mij heen was katholiek. Ik voelde me wel verbonden, maar hoorde er niet echt bij. Mijn ouders hadden zich allebei laten uitschrijven, ik werd niet gedoopt, deed geen communie. Dat herinner ik me nog goed: hoe vriendinnetjes op die dag een nieuwe fiets of een ander groot cadeau kregen en ik niets. Maar dat vond ik niet erg hoor. Mijn oma was wel gelovig. Haar man stierf toen mijn vader tien jaar oud was en zij vond vooral steun bij Maria. We gingen regelmatig samen naar de Sint-Jan, in Den Bosch, om in de Mariakapel een kaarsje aan te steken. Ik ga nog steeds graag naar een kerk. Waar ik ook ben; ik moet er altijd even rondkijken. De rituelen zijn prachtig, maar ik kan me redelijk goed verzoenen met het idee dat we niet weten of God bestaat. We zullen het zelf moeten doen. Iedereen is verantwoordelijk voor zijn eigen keuzes, ja, maar wees niet te streng in je oordeel want omstandigheden maken de mens. Ik kan nu wel heel hoogdravend gaan doen en zeggen dat ik nooit heb gestolen – wat waar is, trouwens – maar wat zou ik doen als ik straatarm was en niks te eten had?” “Wij, volksvertegenwoordigers, hebben twee wapens: onze ideeën en de taal. Daar moeten we het mee doen. Het is een kwestie van fatsoen om niet te gaan schelden in de Kamer, maar er wordt tegenwoordig misschien wel iets te snel ingegrepen. Als Thierry Baudet iets zegt over de zogenaamde spionnenschool waar Sigrid Kaag haar opleiding zou hebben genoten, loopt heel Vak K leeg, wat ongekend is want het kabinet is bij de Tweede Kamer te gast. Met deze actie is ook een precedent geschapen, want bij een volgende belachelijke uitspraak komt geheid de vraag: o, en waarom blijft het kabinet nu wél zitten, keuren ze het nu wel goed? Je kunt denk ik beter weerleggen dan weglopen. Het gebeurde tijdens de Algemene Politieke Beschouwingen, het belangrijkste debat van het jaar, dat eigenlijk over de gigantische koopkrachtcrisis had moeten gaan, maar wat kreeg daarna alle aandacht? Baudet die lelijke dingen roept en een kabinet dat boos wegloopt. Dat kwam ze ook wel goed uit. Eerder waren er al andere ingestudeerde, politiek verdienmodel-achtige clashes geweest: Geert Wilders die Rob Jetten een ‘klimaatpsychopaat’ noemt, waarna de partijgenoot van Jetten, Jan Paternotte, Wilders uitmaakt voor de ‘bedrijfspoedel van Poetin’. Iedereen duikt er bovenop, maar het is gewoon een toneelstuk want zodra de camera uitgaat is het weer ouwe-jongens-krentenbrood. En waar hebben we het wéér niet over gehad? Over de wanhoop van gewone mensen die zich afvragen hoe ze hun energierekening moeten betalen, of het schoolgeld van hun kinderen. En de media spelen het spelletje doodleuk mee. Ik zou vanavond nog bij alle talkshows kunnen aanschuiven om te praten over de positie van Kamervoorzitter Vera Bergkamp of over de zoveelste bedenkelijke tweet van Gideon van Meijeren, maar als ik zeg dat ik het liever wil hebben over kinderen die in armoede opgroeien ben ik niet welkom meer! Ik zou er haast van gaan vloeken.” “In mijn agenda heb ik vrij, maar in mijn hoofd ben ik bijna altijd met mijn werk bezig. Het is trouwens niet eens ‘werk’; het is mijn bestaan. Iemand met een eigen onderneming denkt als de zaak gesloten is toch ook na over de klandizie of het personeelsbeleid? Ik heb niet zoveel met politici die klagen over de werkdruk. We nemen in Den Haag besluiten die rechtstreeks ingrijpen in de levens van mensen; besluiten die bepalen of ze hun rekeningen kunnen betalen, of ze wel of niet bij een dokter binnenstappen als ze iets onder de leden hebben! Wat nou werkdruk? Sorry hoor.” Lilian Marijnissen (Oss, 1985) deed al op haar zestiende mee aan de gemeenteraadsverkiezingen in Oss, werkte van 2008 tot 2016 bij de Abvakabo FNV en trad op 23 maart 2017 toe tot de SP-fractie in de Tweede Kamer. Aan het eind van datzelfde jaar werd ze gekozen tot fractievoorzitter en partijleider. Op 19 december verschijnt bij Prometheus haar boek De winst van eerlijk delen. “Het gaat vaak over mijn vader, maar ik heb meer tijd met mijn moeder doorgebracht. Ze werkte als kleuterleidster, bouwde samen met andere moeders een speeltuin in Oss, deed – en doet nog steeds – allerlei dingen voor de lokale SP-afdeling en was voor het huishouden verantwoordelijk omdat mijn vader meestal van huis was. Het bestaan van een fractievoorzitter geeft veel stress, en een deel daarvan kwam soms ook letterlijk in Oss terecht: een dieptepunt was de dag waarop er voor én achter ons huis een beveiligingshuisje werd neergezet. Het was na de moord op Pim Fortuyn, ik was zestien jaar. Zoiets heeft een enorme impact, vooral ook omdat ik er eigenlijk met niemand over kon praten. Geen van mijn vrienden zou echt begrijpen hoe het voelde om een kogelbrief uit de brievenbus te halen, niemand uit mijn klas had een vader wiens collega door zijn hoofd was geschoten… Ik begin de laatste jaren beter te begrijpen hoe zwaar het voor mijn vader is geweest. Op het politieke vlak heb ik veel van hem geleerd, maar ik heb ook gezien welke prijs hij heeft betaald. Mijn vader werkte dag en nacht en hield zijn gezondheid niet goed in de gaten. Dat doe ik anders. Ik rook of drink niet en ik probeer veel aandacht te geven aan mensen die mij dierbaar zijn. Ik zal niet zeggen dat ik zelf aandacht tekort ben gekomen – zo heb ik dat toen in ieder geval niet ervaren – maar ik kon me er wel over verbazen als ik bij een vriendje of een vriendinnetje speelde en zag dat allebei de ouders thuis waren. Ik had alleen mijn moeder of zat bij mijn oma. En je bent als enig kind sowieso meer op jezelf aangewezen. Onder die omstandigheden ben ik jong zelfstandig geworden. Zelfverzekerd? Hmm, ja, misschien ook wel. Ik kan goed in mijn eentje opereren, maar ik vind het ergens ook wel jammer dat ik geen broer of zus heb om herinneringen mee op te halen of om bepaalde gebeurtenissen uit onze jeugd te duiden. Nu moet ik altijd mijn eigen analyses maken, mijn eigen problemen oplossen. Een andere zorg die ik niet kan delen is: hoe moet het straks gaan, als mijn ouders hulpbehoevend worden? Er is maar één dochter en dat ben ik.” “Ik bezoek met enige regelmaat militaire begraafplaatsen en dan kijk ik naar de data op al die kruizen: de meeste soldaten zijn twintigers. Ze zijn gedood en hebben waarschijnlijk zelf ook tegenstanders uitgeschakeld. Was het een gevecht tussen goede en slechte mensen? Nee, natuurlijk niet. Dat is precies wat me nu ook zo stoort als we het hebben over de oorlog in Oekraïne, een verhaal dat véél te zwart-wit wordt gepresenteerd. Politici die de tien geboden heel hoog hebben zitten, pleiten er met het grootste gemak voor om nóg meer wapens te sturen. Ik ben geen pacifist. Natuurlijk hoop ik dat mensen de moed hebben om tegen een verderfelijk regime in opstand te komen, en dat ik dat zelf ook zou doen als het nodig zou zijn. Maar de vraag is in welke mate wíj ons met een conflict in het buitenland moeten bemoeien. Al in 2002 heeft de SP zich uitgesproken tegen Nederlandse steun voor de Amerikaanse oorlog in Irak. Over de oorlog in Afghanistan hadden we óók een afwijkend standpunt. Toen werden er de vreselijkste dingen over ons gezegd, maar achteraf hebben we helaas gelijk gekregen. De Taliban hebben het er inmiddels weer voor het zeggen, de oorlog heeft miljarden dollars en vele levens gekost.” “Gisteren heb ik die tien geboden nog eens doorgenomen en het eerste wat ik me afvroeg was: wat is dat eigenlijk, onkuisheid? Het gaat over wat je wel of niet op seksueel gebied zou mogen doen, toch? Daar ga je lekker zelf over. De aanvoerder van Feyenoord, Orkun Kökcü, weigerde vanwege zijn geloof als moslim (op 11 oktober, Coming Out Day, AV) het OneLove-regenboogbandje te dragen. Nu, in Qatar, is het wéér een issue: als een speler met zo’n bandje op het veld verschijnt krijgt-ie meteen een gele kaart. Belachelijk. Dat het WK in Qatar wordt gehouden is absurd, maar het is niet eerlijk om het de Oranjespelers nu kwalijk te nemen dat ze daar gaan spelen. Ik ben een voetbalfan dus ik kijk, maar wel met frisse tegenzin. Ik heb het voorrecht dat ik een politieke strijd mag voeren en zal geen moment onbenut laten om de walgelijke praktijken in Qatar aan de kaak te stellen. Het WK had daar nooit mogen plaatsvinden. Een en al corruptie. Toen eenmaal was beslist, dienden wij een motie in om dan in ieder geval géén formele regeringsdelegatie naar Qatar te sturen. De motie werd gesteund door een meerderheid van de Kamer, maar is inmiddels vanwege de handelsbelangen terzijde geschoven door het kabinet. Handelsbelangen boven mensenlevens? In wat voor een wereld wil je leven?” “Als ik belastingaangifte moet doen, schrik ik altijd even van wat ik daadwerkelijk als Tweede Kamerlid verdien: met alle vergoedingen erbij opgeteld is dat volgens mij wel 10.000 euro per maand. Ik doe dit werk voor anderen, spreek iedere dag mensen die nauwelijks rond kunnen komen. Ik zou me een dief voelen als ik al dat geld voor mezelf hield; een modaal inkomen – uit mijn hoofd: netto 3200 per maand – is voor mij meer dan genoeg. De rest gaat naar de partij. Daar doen we goede dingen mee, zoals bijvoorbeeld lokale gratis juridische hulpdiensten opzetten, acties voeren met huurders tegen het slopen van huizen of een prachtig fotoboek en tentoonstelling maken van getroffen gezinnen in het toeslagenschandaal, zodat dit op de agenda blijft.” “De lijst van leugens is inmiddels eindeloos, maar om even bij het toeslagenschandaal te blijven: memo’s die zijn weggehouden, zaken die onder het tapijt werden geveegd, een ministerraad die het drukker had met roddelen over kritische Kamerleden dan zich bezig te houden met het oplossen van de ellendige omstandigheden waar zoveel mensen in verkeren… Kiezers zijn niet afgehaakt, maar afgehaakt gemaakt. Zij hebben de politiek niet de rug toegekeerd, maar zij worden niet gezien door de politici die te veel met hun eigen belangen bezig zijn. En daarover liegen als het zo uitkomt. De normalisering van de leugen is desastreus voor het vertrouwen, niet zozeer in de politiek van alledag, maar voor de werking van het democratisch systeem in het algemeen. Misschien is het pretentieus om te zeggen – en ik denk dat niemand altijd de volledige waarheid spreekt, al was het maar omdat je anderen niet onnodig wilt kwetsen – maar ik durf hier met de hand op mijn hart te zeggen dat ik er geen dubbele agenda op nahoud. Dat is wat anders dan af en toe een compromis sluiten hè? Zoiets kun je uitleggen – en de noodzaak daarvan snapt iedereen – maar politieke spelletjes spelen? Ik zou het niet eens kunnen.” “Oké, ik weet niet wat je ervan hebt meekregen (‘We hoorden kreten, de ruiten vlogen eruit!’ – relatie Lilian Marijnissen en Bart Nolles eindigt met een knal?’, Privé, 21 september, AV), maar ik heb onlangs in de roddelbladen gestaan met een verhaal dat ik liever voor mezelf had gehouden. Ik ben, zoals je merkt, best open over alles, maar ik vind het bezwaarlijk als anderen erbij worden betrokken: zij hebben niet voor een leven in de openbaarheid gekozen. Ik begrijp heus wel dat er ook interesse is voor de mens achter de volksvertegenwoordiger, maar juist vanwege dat vergrootglas ben ik over dit soort zaken terughoudender geworden. Ik heb nu geen relatie, zoveel wil ik je wel vertellen. Natuurlijk lijkt het me hartstikke fijn om lief en leed met iemand te kunnen delen – liefde is uiteindelijk hetgeen wat het leven werkelijk de moeite waard maakt – maar het is nu zoals het is. Een fase. Geen idee hoe het er straks uit gaat zien; ik leef in het moment.” “Als het om materiële zaken gaat, kom ik niets tekort en begeer ik ook zeker niet wat mijn naaste toebehoort, maar als we het over mijn ándere wensen gaan hebben, ah jongen, ik wil nog zoveel beleven! Steden bezoeken, strandwandelingen maken, mooie films kijken, langs historische plekken trekken… Ik wil mezelf blijven ontwikkelen, eruit halen wat er in zit: dat is voor mij echte rijkdom. Vroeger stond ik er minder bij stil, maar de laatste jaren zie ik steeds beter hoe makkelijk je kunt worden opgeslokt door de waan van de dag en de dagelijkse dingen. Maar het leven heeft zoveel meer te bieden. En door de politiek, dat is waar, maar dit zie ik – beetje hoogdravend misschien – toch als mijn opdracht. Ik zit nu in de Kamer om het verschil te maken voor mensen die zich niet gehoord voelen. Er komt een moment waarop ik meer tijd zal hebben voor de dingen die ik net noemde, al heb ik geen idee wanneer. Dat is ook iets waar je in dit politieke bestaan maar beter in kunt berusten: het kan nog jaren duren, maar het kan ook morgen afgelopen zijn.”</p>]]></description>
      <guid>https://www.trouw.nl/verdieping/lilian-marijnissen-kiezers-zijn-niet-afgehaakt-maar-afgehaakt-gemaakt~b97db1e7/</guid>
      <pubDate>Fri, 25 Nov 2022 00:00:00 +00:00</pubDate>
    </item>
    <item>
      <title><![CDATA[‘Ik ben op dit moment precies op de plek waar ik moet zijn’]]></title>
      <description><![CDATA[<p>Ze stond op internationale podia en trad op in tv-programma’s, maar terwijl de ster van Pink Oculus rees, zonk Esperanza Denswil – haar echte naam – steeds dieper weg in een gewelddadige relatie. Na een paar donkere jaren is ze terug, met de cd Before wisdom, klaar om haar plek te heroveren. ‘Ik ga shinen man, niet normaal!’ “Het is iets wat van buiten komt; iets waarvoor mijn ogen schoon genoeg moeten zijn om het te kunnen zien, iets waar al mijn kanalen voor open moeten staan om het te kunnen horen. Het is er als ik een film zie die zó goed in elkaar zit dat ik er kippenvel van krijg of als ik een concert bezoek van Erykah Badu en door die vrouw betoverd word. Ik wil het best een naam geven, God of zo, maar eigenlijk is dat al veel te concreet. Het is een gevoel… ik zou niet weten hoe ik het anders moest omschrijven. Ik vind religie iets moois – hoe mensen in een kerk of een moskee bij elkaar komen om samen te bidden – maar ik zal me nooit bij één zo’n groep aansluiten, want als ik zeg dat ik morgen moslim word, of christen, dan wijs ik daarmee alle andere geloven af en dat wil ik niet. Voor mij hebben ze allemaal evenveel waarde.” “Mijn sterrenbeeld is Vissen, een waterteken, dus: veel creativiteit, dromerigheid en emoties. Ik kan goed contact maken met mijn emoties en gebruik die eigenschap ook in mijn werk. Ik weet veel van numerologie en astrologie, maar ik leef er niet naar. Het is taal, een manier om met de ander in gesprek te gaan. Dat is ook wat ik doe als ik optreed. In 2009 bedacht ik Pink Oculus, een tovenares uit Mali die rond 1400 aan het hof van koning Mansa Musa diende en over wie allerlei legendarische verhalen de ronde doen. Tijdens mijn concerten wordt er met acht zuilen van licht een soort tempel gecreëerd waarin zij – ik dus – centraal staat. Ik zou het geen religie willen noemen, niks heiligs of zo, maar ik vind het wel mooi om iets te verzinnen waarmee ik mezelf kan ontstijgen. Het is net zoiets als in gebed gaan, denk ik… ja, natuurlijk ga ik in gebed. Ik ga niet op mijn knieën, ik bid niet tot een God, niet tot een of andere macht of kracht, maar tot het gevoel, zonder woorden. Ik heb nét nog gebeden, voordat ik een slok van mijn thee en een hap van mijn muffin nam. Geloof je me niet? Ik zeg het nu met een brede glimlach op m’n gezicht, maar ik ben bloedserieus: ik ben dankbaar voor wat ik heb gekregen. Zo begin ik aan iedere ochtend, vol dankbaarheid. Op die manier wil ik sturing geven aan mijn dag.” “Het begint met muziek, daarna komen de woorden. Eerst is het gibberish, dan ga ik puzzelen, schrijven, herschrijven, net zo lang tot alles duidelijk is. Soms wil ik het gewoon hebben over hoe mooi mijn jurkje zit en soms wil ik vertellen dat ik depressief onder de dekens lig. Wat ik ook zing: ik probeer zo dicht mogelijk bij mezelf te blijven. Ik ben niet iemand die constant loopt te vloeken of te schelden dus als ik dat in mijn muziek wel ga doen, zou dat heel erg nep zijn. Ik wil niet zomaar iets zeggen. Ik wil begrepen worden. Ik wil dat het publiek hoort hoeveel aandacht ik in elk woord, elke lettergreep van een nummer heb gestoken.” “Ik ben niet iemand die te hard werkt, maar ik kan wel te veel denken, piekeren, me zorgen maken over dingen die ik toch niet kan veranderen. Daarom doe ik, zodra ik wakker word, een meditatie. Via een brainwaves-app, met een zin die ik zelf heb ingesproken. Het is een soort mantra, positive affirmation. Ik gebruik die app ook op andere momenten, als ik me te veel laat afleiden door alles om me heen. Dan doe ik mijn oortjes in, keer bij mezelf naar binnen en kom tot rust.” “Mijn ouders waren elf jaar samen. Daarna kwamen mijn zus en ik. Toen ik vier of vijf jaar oud was, gingen ze uit elkaar. Ik kan me weinig van die tijd herinneren. Mijn moeder heeft ervoor gezorgd dat het ons aan niets ontbrak. Ze was zo aanwezig dat ik me nauwelijks met de áfwezigheid van mijn vader heb beziggehouden. Ik heb altijd een goede band met mijn vader gehouden en ik klop, nu ik ouder ben, regelmatig bij hem aan, maar dat is meestal voor praktische dingen. Het is geen wijze raad of zo, maar eerder een mannelijke energie die gericht is op aanpakken en oplossen. Mijn vader zegt dingen zoals: als je dit echt wil, dan moet je het gewoon doen. Dat is een zin die mijn moeder ook weleens heeft uitgesproken, maar als hij het zegt, komt het ineens echt binnen. Ik weet niet zo goed wat de gevolgen zijn van het opgroeien in een eenoudergezin. Als ik terugkijk op mijn tienerjaren zie ik een vrolijk meisje voor me. Ik ging naar dansles, wilde acteren, was heel gedreven in het najagen van het kunstenaarschap. Al die dingen waren niet mogelijk geweest als ik aan mijn lot was overgelaten. En ik ben niet iemand die van die ‘O-pappa-ik-mis-je-zo’-nummers is gaan schrijven. Mijn moeder was tot alles in staat. Het respect voor mijn moeder gaat through the roof, echt through the roof. Tegelijkertijd denk ik dat het niet de bedoeling is dat je als vrouw in je eentje kinderen moet opvoeden. Het is voor een vader én een moeder al zwaar; je hebt gewoon ooms en tantes, neven en nichten, buren en vrienden nodig. It takes a village to raise a child. Er zit wel een beetje pijn, misschien, en dat zou natuurlijk met die jeugd te maken kunnen hebben, maar ik ben daar nooit echt diep op ingegaan. Als ik me ongelukkig voel, ga ik bij mezelf te rade: oké, Es, what needs to change to make you happy again? Hoe krijg ik het vuur weer terug? Ik zou de schuld nooit bij mijn ouders zoeken. Hoe zou ik iets negatiefs over mijn vader of mijn moeder kunnen zeggen? Ik heb mijn bestaan aan hen te danken.” “Niet dat ik ooit dood wilde, maar ik had gewoon geen zin meer om mee te doen. En omdat ik het gevoel had dat iedereen mijn pijn kon zien, verstopte ik mezelf onder de dekens. Ik had al eens eerder last gehad van sombere buien, maar tijdens mijn laatste, langdurige relatie had ik zoveel vreselijke dingen over mezelf te horen gekregen dat ik daar langzaam maar zeker in was gaan geloven en in een depressie was beland. En toch… het is heel gek, maar diep van binnen heb ik altijd geweten dat mijn verhaal daar niet zou eindigen. Ik weet dat liefde bestaat, ik weet dat schoonheid bestaat, ik weet hoe mooi het leven kan zijn als je de juiste keuzes maakt. Ik kan me ergens heel erg in vastbijten, dus ook in het geloof dat alles weer goed zal komen. Maar diezelfde koppigheid heeft er ook voor gezorgd dat ik vijf jaar lang gedacht heb dat ik sterk genoeg was, dat ik het wel zou redden op die plek, terwijl ik al na twee maanden beter wist. Ik moest daar gewoon fokking wegwezen.” Esperanza Denswil (Rotterdam, 1985) begon haar carrière als actrice in de soapserie ‘Onderweg Naar Morgen’, maar koos daarna voor de muziek. Ze bedacht een alter ego – Pink Oculus – en bracht in 2010 ‘The Birthday EP’ uit. Op 7 oktober verscheen haar langverwachte debuutalbum ‘Before Wisdom’. Op 19 november is ze te zien in Grounds, Rotterdam. “Het is inmiddels twee jaar geleden – ik heb hem volledig uit mijn leven geknipt – maar ik kan het gevoel nog zó voor je oproepen. Als je aan een relatie begint, sta je helemaal open voor de ander. Het is een soort honeymoon, alles is goed. Al vrij snel kwamen de minder goede dingen, maar omdat ik zo verliefd op hem was, zei ik daar niets over. Eerst was het de manier waarop hij over me sprak; ik voldeed als vrouw niet aan zijn ideaalbeeld, werd aangevallen op alles wat me mooi en bijzonder maakt en… nee, meer ga ik er niet over zeggen omdat ik het geen gewicht wil geven, snap je? Dat geldt ook voor het fysieke geweld waar ik later in de relatie mee te maken kreeg. Het was gewelddadig. De details doen er niet toe. Ik kwam in opstand – het is ook een paar keer uit geweest – maar uiteindelijk ging ik toch terug, cijferde mezelf weg, maakte mezelf wijs dat ik op die manier iets aan de situatie zou kunnen veranderen. Ik denk weleens dat het vooral pijn was die we deelden, iets wat je van buiten meeneemt als je een relatie binnenstapt. Wat het bij mij was? Toch het gemis van een vader? Het idee dat ik niet gezien werd? Ik weet het niet… En ik wist het toen al helemaal niet. Ik was afgesloten van mezelf, verdoofd en verdwaald. Met mijn carrière ging het juist heel goed. Ik was uitgeroepen tot 3FM Serious Talent, trad op bij De Wereld Draait Door, stond op grote, internationale podia en de grote doorbraak zou niet lang op zich laten wachten… maar ik voelde me doodongelukkig en kon het uiteindelijk niet meer opbrengen om te doen alsof. Er is geen kookpunt of zo; ik zat gewoon helemaal vast. Het was op. Klaar. Het duurde even voordat ik het als een les kon zien. Nee, Es, je hebt je tijd niet verprutst met hem, maar je weet nu dat je altijd voor jezelf moet kiezen. En ik heb geleerd dat ik mannen uit de weg moet gaan die hun shit niet together hebben, of mannen die me ongevraagd gaan uitleggen hoe ik volgens hen een beter persoon zou kunnen zijn. Ik denk niet dat ik ooit nog in zo’n abusive relationship terecht zal komen. Ik heb de boel van binnen opgeruimd en dat zie je aan de manier waarop ik me manifesteer. Na die slechte relatie kreeg ik iets met een jongen die in alle opzichten ideaal was, maar hij wilde heel graag settelen en daar was ik nog lang niet aan toe. Ik ben als vrijgezel op dit moment precies op de plek waar ik moet zijn.” “Dat tot slaaf gemaakten bestolen zijn is een feit. Daar hoeven we, wat mij betreft, niet meer over te discussiëren. Dat er herstelbetalingen moeten plaatsvinden, lijkt me óók vanzelfsprekend. Ik zou het wel een goed idee vinden als afstammelingen van tot slaaf gemaakten in Nederland geen belasting hoefden te betalen of gratis zouden kunnen studeren, maar ik ben geen politicus, geen actievoerder. Iedereen heeft z’n eigen rol in het leven. Als ik al ergens voor pleit, dan is het voor het aanwakkeren van het vuur in jezelf; ik ben een activist voor de liefde.” “Ik ben altijd Esperanza, laten we dat voorop stellen. Pink Oculus is een soort uitvergroting van mezelf. Mijn lach is misschien iets uitbundiger als ik optreed en ik sta meer in contact met mijn emoties, maar het zijn wel de emoties die passen bij de nummers die ik laat horen. Ik ben op dat moment in dienst van het verhaal. Het is echt belangrijk dat de liefde die ik ergens in heb gestoken ook echt wordt gevoeld. Ik heb altijd gezegd dat muziek maken voor mij een vorm van therapie is, maar ik weet eigenlijk niet of dat wel klopt. Het is ook te simpel om te zeggen dat ik het podium ben opgeklommen omdat ik vroeger aandacht tekort kwam. Of dat ik in mijn jeugd te veel binnen heb gezeten waardoor de behoefte om eruit te breken en mezelf aan de buitenwereld te laten zien, zo groot is geworden. Het kan hoor, maar ik heb er te weinig over nagedacht om daar nu uitspraken over te doen. Wat ik doe is echt, eerlijk, en ik wil daar zoveel mogelijk mensen een plezier mee doen.” “Wacht, mag ik nog iets zeggen over die laatste opmerking? Het gaat mij eigenlijk niet eens over het aantal mensen. Als ik voor tienduizend man sta en voortdurend bierblikjes naar mijn hoofd geslingerd krijg, hoef ik dat publiek niet. Dan heb ik liever honderd liefhebbers in een kleine zaal die elk liedje kennen waar ik zo lang op heb zitten ploeteren. Roem is niet belangrijk. Geld ook niet. De vraag is hoe je gelukkig en gezond kunt leven, hoe je ervoor kan zorgen dat je niet omwaait als het begint te stormen. Natuurlijk wil ik erkenning, maar ik zal er nooit iemand voor aan de kant duwen. Sterker nog: ik word zélf vaak aan de kant geduwd. Ik ben te lief geweest. Nu moet ik, na vijf jaar afwezig te zijn geweest, opnieuw mijn plek veroveren. Ik heb, samen met Binkbeats (Frank Wienk, producer, componist en multi-instrumentalist, AV) een album gemaakt om mezelf te bewijzen. Het is een keiharde business, die muziekindustrie. Normaal gesproken krijg je slechts één kans, maar ik zal er alles aan doen om te laten zien dat ik in deze wereld thuishoor. Ik ga shinen, man, niet normaal! Als we elkaar over vijf jaar nog eens spreken, kan je maar beter een heel donkere zonnebril meenemen.”</p>]]></description>
      <guid>https://www.trouw.nl/religie-filosofie/ik-ben-op-dit-moment-precies-op-de-plek-waar-ik-moet-zijn~bcf4bfa8/</guid>
      <pubDate>Sat, 5 Nov 2022 00:00:00 +00:00</pubDate>
    </item>
    <item>
      <title><![CDATA[Maria Goos: ‘Ouderen, kom uit die verdomhoek!’]]></title>
      <description><![CDATA[<p>Maria Goos (66) wil bij de groep horen die het tij probeert te keren. Ze roept ouderen op zich niet als jongeren voor te doen en is blij met alles wat zich in haar leven heeft afgespeeld. Al moet ze er ook nog weleens om huilen. “God was voor mij een te abstract begrip, maar in Jezus kon ik wel geloven. Jezus was een mens. Hij droeg een jurk, had lang haar en een baard. Hij was een beetje zielig, maar ook héél goed voor de mensen en hij kon alles voor je oplossen als je maar lang genoeg zou bidden. Dat deed ik: Weesgegroetjes en Onzevaders, tot ik erbij in slaap viel. Jezus was mijn vriend. Toen ik tien was, ging mijn vader dood. Mijn moeder besloot daarna niet meer naar de kerk te gaan. Ze begon me verhalen te vertellen over vroeger, toen mijn ouders arm waren en tevergeefs bij de diaconie om steun had gevraagd. Hoe verschrikkelijk vernederend dat was geweest. Ik denk dat mijn katholieke geloof, mede daardoor, tegelijk met dat van haar is verdwenen. Rond mijn veertiende begon ik heel diep na te denken over wat er – naast alles wat tastbaar was – nog meer kon bestaan. Het werd een soort geloof in het ongelooflijke; het onbenoembare, onbegrijpelijke wonder dat we leven noemen. Ik zou het nu niet meer als een geloof omschrijven, maar de dankbaarheid is zeker gebleven. Natuurlijk gebeurt er van alles waarvoor je in eerste instantie niet dankbaar kunt zijn, maar ik ben dingen in de loop der jaren ook in een ander perspectief gaan zien. Ik zei het laatst nog tegen mijn dochters: als het leven een palet is, dan heb ik zo’n beetje alle kleuren er wel op zitten. De kleuren van verdriet, boosheid en eenzaamheid, maar ook kleuren van verbintenis en intense liefde. Het is een rijk leven, met alles erop en eraan, waar ik elke dag weer dankbaar voor ben.” Maria Goos (Breda, 1956) is schrijver. Ze begon bij het toneel, maar werd vooral bekend als scenarioschrijver, onder andere van de televisieseries Pleidooi en Oud Geld. Haar toneelstukken Familie en Cloaca werden ook verfilmd. Voor Loes Luca schreef ze de Uit het hoofd (laatste voorstellingen op 25 en 26 oktober) en zelf is ze nog tot 3 mei 2023 te zien in de theaterkomedie Seksklimaat. Voor de hele speellijst, zie: www.allesvoordekunsten.nl. “In mijn stukken wordt bijna nooit gevloekt. Het is gewoon niet mijn stijl, maar dat wil niet zeggen dat ik er een voorstander van ben om woorden te verbieden. Door bijvoorbeeld te zeggen dat ‘neger’ een woord is dat niet gebruikt mag worden, geef je zo’n woord juist ongelooflijk veel kracht en macht. En je maakt jezelf ook zo kwetsbaar: als je dit tegen me zegt, dan ... In 2007 kreeg ik kanker en op een dag kwamen mijn kinderen huilend uit school; ze hadden hun klasgenootjes de hele tijd het woord kanker horen gebruiken en dat deed pijn. Toen ben ik een eindje met ze gaan rijden in de auto en heb – raampjes dicht – aan één stuk door gescholden: kankerbus, kankerbrommer! Aan de kant met die kankerfiets! ‘Zo,’ zei ik, ‘dat was het, jongens. Een woordje. Meer niet. En het heeft helemaal dus niks met mij te maken’.” “Sinds mijn scheiding [van Peter Blok, in 2013, AV] doe ik aan yoga en meditatie. Yoga voor de souplesse en de ademhaling, begeleide meditatie voor de bewustwording. Het is druk in mijn hoofd, altijd al geweest. Ik heb zeventien jaar een evenwichtsstoornis gehad, waardoor ik ineens kon omvallen. Het laatste jaar werd het zó erg dat ik mezelf letterlijk met Oxazepam overeind moest zien te houden, maar afgelopen juli ben ik geopereerd aan een lekkend evenwichtsorgaan. Ik hoef nu niet meer bang te zijn dat ik zomaar omval, waardoor ik een stuk rustiger ben geworden. Een Godswonder.” “Dit is wat ik je over mijn vader kan vertellen: hij had knalrood haar, hij was geen bange man, geen volger, maar een ondernemer met een eigen smederij die failliet ging toen hij een ernstige nierziekte bleek te hebben. Ik kan me geen gesprekken herinneren, maar ik heb hem wel horen huilen, bijvoorbeeld toen het hem niet eens meer lukte om schilderijtjes in elkaar te zetten; een klusje waarmee hij nog een beetje hoopte bij te kunnen verdienen. Op een dag was het, pats, zomaar ineens voorbij. Hij was in het ziekenhuis opgenomen en de buren werden gebeld – we hadden zelf geen telefoon. Ze waarschuwden mijn moeder die ik even later naar de kamer van m’n broer zag stormen. ‘Fons!’ riep ze, ‘Fons, word wakker! Papa is dood!’ Of: papa gaat dood, dat kan ook. Ik weet het niet meer precies. Er werd met mij niet over gesproken. Wat ik me wél herinner, is dat ons huis na de begrafenis vol mensen zat, dat er gebak was, dat het allemaal haast iets feestelijks had. Mijn broer en zus zijn tien en vijftien jaar ouder. Binnen een half jaar na mijn vaders overlijden zouden ze allebei trouwen en het huis uit gaan. Vriendinnen van mijn moeder zeiden: ‘Zorg maar goed voor je moeder.’ Tegen een kind van tien. Belachelijk. Be-lachelijk. Maar het gaf mij op dat moment wel een enorme status; ik had ineens een belangrijke taak gekregen. Ik moest mijn moeder, die na mijn vaders dood volledig was ingestort, opvrolijken en overeind zien te helpen. En zo veranderde ik van een introvert meisje in een clown; iemand met je wie je altijd kon lachen. Na twee jaar was ze redelijk opgekrabbeld. De dankbaarheid keerde terug en ze wist weer van de kleinste dingen te genieten. Maar wij waren inmiddels totaal afhankelijk van elkaar geworden. Toen ik auditie moest doen op de Toneelschool in Maastricht saboteerde mijn moeder de wekker. Ik mocht doen wat ik wilde – ze was anti-burgerlijk en had een zeer vrije geest – maar het moest wel in haar buurt gebeuren. Ik heb mijn zin doorgezet, ben uitgevlogen, maar voelde me vreselijk schuldig. Ik ging ieder weekend naar Breda, maar vertrok altijd met het gevoel dat het niet goed genoeg was geweest. Ik woonde al in Amsterdam toen mijn moeder plotseling stierf. Ze was 74. Het was een hartverduistering; de kransslagader was al lange tijd aan het dichtslibben. Daarom was ze ook de hele tijd zo moe. Ik heb steeds gedacht dat mijn moeder tevreden was – na dertig jaar zorg, met een zieke man en weinig geld, had ze toch weer een mooi bestaan weten op te bouwen – maar daar ben ik later aan gaan twijfelen. Was het wel zo fijn voor haar? Is ze die laatste jaren toch niet erg alleen geweest en heeft ze haar verdriet daarover niet met me willen delen? Ik was 28 toen ze stierf, zonk weg in een diepe, diepe rouw. We woonden in een kraakpand – niet echt een huis – en nu had ik ook geen thuis meer. Ik was een tijdje ontzettend boos op de wereld, maar dat schoot niet echt op. Ik moest door. En eigenlijk, bedacht ik me op een gegeven moment, was ze niet écht weg. Ze zit in mij, in mijn broer en in mijn zus. Wij houden haar op die manier in leven.” “We maken de aarde kapot. Mijn voorstelling Seksklimaat gaat daar ook over: waar staan we nu in het leven en hoe is het zo ver gekomen? Hoe zijn we zo consumptieverslaafd geraakt en hoe komen we van die verslaving af? Sinds wanneer zijn we het normaal gaan vinden om voor 35 euro heen en weer naar Barcelona te vliegen? Wij – Sieger Sloot, Michiel de Jong en ik – komen in het stuk met vijf adviezen: minder zooi kopen, minder vlees eten, minder vliegen, groen stemmen – in ieder geval niet op een partij die een subsidie van zeventien miljard per jaar voor de fossiele industrie wil handhaven – en groen beleggen. Ik weet dat het heel moeilijk is om het tij te keren, maar ik hoor liever bij de mensen die het willen proberen dan bij de groep die zegt: wat maakt het allemaal nog uit? We gaan toch naar de kloten.” “Het enige wat ik als meisje over seks te horen kreeg, was dat ik goed moest oppassen: mannen willen altijd en voor je ’t weet ben je zwanger. Wat die mannen nou precies wilden, werd er nooit bij verteld. En al helemaal niet dat seks leuk of fijn zou kunnen zijn. Ik wist van niks. Ik had dus bij de pastoor niet meer op te biechten dan de diefstal van een koekje, of dat ik misschien een keertje had gelogen. Ik vond het altijd een beetje eng daar, in dat donkere hokje, met die naar sigaren stinkende schim aan de kant van de tralies, maar ik herinner me ook nog goed hoe fijn het was om de absolutie te krijgen. Het was dan net alsof ik helemaal in het nieuw gestoken werd, met de prijskaartjes er nog aan. Na zo’n biecht was alles weer wit, kraakhelder en schoon. Van binnen en van buiten.” “Vroeger heb ik veel gestolen. Nooit van kleine kruideniers, altijd uit de grote supermarkten. Dat doe ik nog wel eens trouwens. Ik ga het liefst naar de Marokkaanse groenteboer hier op de hoek, maar als hij iets niet in huis heeft, móet ik wel naar Albert Heijn. Als ik daar ben, stop ik vaak stiekem een extra rood pepertje in m’n tas. Flauw hè? ’t Is niet echt pikken, eerder een beetje pesten. Voor mij is diefstal vooral de toe-eigening van dingen die eigenlijk voor ons allemaal bedoeld zijn: de aarde, de ruimte … Als je een hoge flat aan de kust van Zandvoort bouwt en daarmee de mensen die erachter wonen het uitzicht op zee ontneemt: dán steel je pas echt.” “Waarachtigheid staat bij mij hoog in het vaandel. Het leven ís al zo chaotisch; ik moet toch op z’n minst op mezelf kunnen vertrouwen? Mijn morele kompas is een paar jaar best van slag geweest doordat ik veel geld verdiende. Ik heb veel gereisd en veel te veel spullen gekocht. Ik dacht er toen niet over na, maar nu weet ik dat het niet deugt. We moeten eerlijker zijn, de waarheid onder ogen zien: we kunnen zo niet doorgaan.” “Ik ben een ontrouwe hond geweest, maar áls er iets was gebeurd, ging ik het wel meteen aan Peter vertellen. Verliefd worden, met een ander naar bed gaan: het overkwam hem ook wel eens, maar we vertrouwden elkaar. We waren 19 en 23 toen we elkaar leerden kennen, we zijn zo’n beetje in de toneelwereld opgegroeid. Je bent erg naïef als je denkt dat het er daar heel braaf aan toegaat. Wij redden het samen wel. Dat heb ik altijd gedacht ... Sorry, maar het emotioneert me nog steeds. Je vroeg me net naar mijn vader, welke invloed zijn vroege dood op mijn leven heeft gehad? Peter was een vaderlijk iemand. Bij hem voelde ik me veilig. Dat zijn de dingen die ik – bewust of onbewust – in de liefde heb gezocht. Een man bij wie ik me veilig zou voelen. Een man die me nooit in de steek zou laten. Toen Peter, na 33 jaar, tegen me zei dat hij de laatste twee jaar van ons huwelijk ongelukkig was geweest, dacht ik eerst nog: ga maar even uitrazen, het komt wel goed. Ik begreep waarom hij voor zichzelf wilde kiezen. Hij had het gevoel dat andere mensen zijn leven bepaalden: zijn ouders, zijn docenten, ik. Hoe pijnlijk ook, het leek me verstandig; hij zou gaan ontdekken wat hij nu eigenlijk voor zichzelf zou willen. En wij, wij waren zo’n goed stel: ook deze crisis zouden we overleven. Maar het liep anders. Hij is weggegaan en niet meer teruggekomen. Ik ben oprecht dankbaar voor al die gelukkige jaren, maar het gemis blijft. Ik mis hem zoals hij was. Ik mis wat we samen hadden. Wat hij kapot heeft gemaakt – wat hij kapot móest maken om van mij los te komen – kan niet meer worden gerepareerd. En ik had ook niet krakkemikkig, halfslachtig, in Jezus’ naam dan maar, door willen gaan. Dat kan niet. Het is alles of niets. Ik ga er vol voor. Maar de consequentie van die intensiteit is ook dat ik er af en toe nog om moet huilen.” “Dit vind ik wel een mooi gebod, omdat het kennelijk zo werkt dat het geluksgevoel afneemt als de economische ongelijkheid groter is. Je voelt je armer als de buren rijker zijn. Interessant, toch? Ben je liever een kleine vis in een grote vijver of een grote vis in een kleine vijver? Nee, ik weet het ook niet, ik wil alleen maar even de vraag opwerpen. Wat ik bij mezelf wel merk, is dat de tevredenheid toeneemt. En dat de bewijsdrang minder wordt. Sterker nog: ik zou mijn expertise graag met anderen willen delen. Dat mag sowieso wel vaker gebeuren. Wij, ouderen, hebben de ervaring. Waarom zouden we ons niet manifester uitspreken over het één en ander? Vanwaar die focus op jong? Waarom zou je je onder een hoody verstoppen en doen alsof je dertig bent? Kom uit die verdomhoek: oud, be proud! Ik ben nu 66. Als ik net zo oud word als mijn moeder, heb ik nog acht jaar te gaan. Ik heb er heel vaak aan gedacht hoe mooi het zou zijn om met leeftijdsgenoten een soort woongroep te vormen, maar het probleem is: ik ben hier zo op mijn plek, in de buurt, in deze straat, in dit huisje. Ik zou elke centimeter vloeroppervlakte kunnen kussen, echt waar. Met andere woorden: ik fantaseer wel eens over iets anders, maar uiteindelijk wil ik toch liever houden wat ik al heb.” Hoe nachten vol margarita’s via iets prozaïschere gin-tonics kunnen transformeren in nuchtere ontbijtjes met een kopje thee. Waar het vervolgens gaat over onderwerpen die de volgende dag níet vergeten zijn. Over seks en klimaat, om maar iets te noemen.</p>]]></description>
      <guid>https://www.trouw.nl/religie-filosofie/maria-goos-ouderen-kom-uit-die-verdomhoek~b63ef6fe/</guid>
      <pubDate>Fri, 21 Oct 2022 00:00:00 +00:00</pubDate>
    </item>
    <item>
      <title><![CDATA[‘We moeten altijd in gesprek blijven, anders kan de maatschappij niet functioneren’]]></title>
      <description><![CDATA[<p>“Of God bestaat weet ik niet, maar er gebeuren wel dingen die ik niet louter logisch kan verklaren. Een maand geleden stapte een vriendin van me uit het leven. Ze is achtentwintig geworden. Tijdens haar uitvaart werd La Vie en Rose gedraaid – een liedje dat ze altijd met haar mond trompetterde. Na afloop van de dienst reden mijn vriendin en ik terug naar huis. Onze playlist op Spotify telt drieëneenhalfduizend nummers. Welk nummer horen we? La Vie en Rose. Zeggen dat het toeval is, vind ik te gemakkelijk. Waarom zou je daar niet iets moois, iets onverklaarbaars in zien? “Of God nu een man op een wolk is of een vrouw in de golven, feit is dat zo’n hogere macht op een of andere manier een rol speelt in vele levens. Bij het schrijven van mijn boek Over de kloof – verhalen over onwaarschijnlijke vriendschappen is me duidelijk geworden dat het geloof een kracht, een houvast is. Voor Alice, een Rwandese vrouw die tijdens de genocide haar dochter verloor en getroebleerd door het leven gaat, bestaat God. Als God niet bestond, was zij nooit in staat geweest om Emanuel, de man die in april 1994 haar hand heeft afgehakt en die deel uitmaakte van de Hutu-militie die haar baby vermoordde, te vergeven. God bestaat in de levens van de mensen die ik voor mijn boek sprak. Zonder God, de God van Alice Mukarurinda, had dit verhaal niet geschreven kunnen worden.” “Alice en Emanuel hebben bij elkaar een fruitboom in de tuin geplant, als een symbool van hun verzoening. Een stekje van de sinaasappelboom staat nu op mijn balkon. Ik heb een huis vol aandenkens. Van bierviltjes tot cadeaupapier, van briefjes en muntjes tot schilderijen van mijn broertje, maar ook souvenirs en krantenknipsels. Het is een eclectisch geheel, voor je rust moet je niet bij mij op bezoek komen. Ik doe niet aan verering of verafgoding, maar ik hecht veel waarde aan kleine dingen waar anderen misschien hun schouders over ophalen.” “Tijdens het draaien van een EO-documentaire, een paar weken geleden, heb ik me moeten inhouden om dit gebod niet, zoals ik soms gewend ben in het dagelijks leven te doen, letterlijk te overtreden. Ik ben zeker niet degene die gaat verkondigen hoe je een goed mens moet zijn, met zo’n opgeheven vingertje: ‘Ik leg het nog één keer voor u uit!’ Nee. Ik vind het soms lastig dat religies mensen wel voorschrijven hoe ze hun leven moeten inrichten. De naam van God wordt ook vaak gebruikt om misstanden te vergoelijken. Dat gaat al terug tot de kruistochten – zaken waarvan ik me ten zeerste afvraag of dat nou het werk is dat Hij of Zij voor ogen had. Maar als je waarachtig bent en oprecht gelooft dat God je heeft geholpen in je leven, dan zie ik niet wat daar verkeerd aan is.” “De kerk is voor mij een belangrijke plek. Niet voor de gemeenschapszin, om ergens bij te willen horen, maar juist om alleen te zijn. Even tot rust komen, een stap terug zetten. Ik ben gemotiveerd en wil veel dingen doen, maken, onderzoeken. Het kerkbezoek ervaar ik als een plezierige pauzeknop.” “Nadat mijn boek naar de drukker was, ik net terugkwam van Rwanda en de uitvaart van die vriendin was geweest, had ik voor het weekend alle afspraken afgezegd en me thuis verschanst. Die avond stonden mijn ouders ineens voor de deur: liefdevol en bezorgd. Ik lijk op mijn moeder. We kunnen allebei nogal gesloten zijn. Ik denk dat zij op zo’n moment precies, zonder woorden, aanvoelt wat er gaande is. “Soms kunnen mensen het nauwelijks geloven, maar wij vormen een zeer hecht gezin. Nooit ruzie, geen onvertogen woord. We gaan nog altijd iedere zomer drie weken met z’n allen naar Zweden. Dan wonen we in een hutje, in the middle of nowhere. Heel veel bomen, nauwelijks mensen. We schrijven, we lezen, we zwemmen en we discussiëren. ’s Avonds gaat de barbecue aan, we drinken nog wat en dan gaan we slapen: Storm en ik in het ene, Splinter en Sebas in het andere stapelbed. “Het zou goed kunnen dat we als gezin zo’n cocon zijn geworden doordat mijn vader een, op z’n zachtst gezegd, belabberde jeugd heeft gehad. Hij werd zo slecht behandeld door zijn ouders dat hij uiteindelijk niets anders kon doen dan met hen breken. Hij heeft er een boek over geschreven [Mijn vaders hand, verschenen in 2020, AV], maar vroeger sprak hij er zelden over. “Mijn vader wandelde iedere dag met ons door het park naar school en ik kan me herinneren dat ik een jaar of acht was toen hij op een dag vroeg: ‘Zagen jullie die vrouw daar staan, bij de Gall &amp; Gall?’ ‘Nee, hoezo dan papa?’ ‘Dat was jullie oma, mijn moeder.’ Tot die tijd was ik er vanuit gegaan dat we één oma en opa hadden; de kinderen uit mijn klas die er twee hadden, hadden blijkbaar beter gespaard. Hoe ouder ik werd, hoe meer mijn vader me over zijn kinderjaren vertelde. Het was niet zozeer wát hij zei, maar vooral de manier waaróp die indruk maakte; de veranderende blik in zijn ogen. Zijn gezicht droeg geen lach meer. Het stond ons vrij om contact met zijn ouders te zoeken, maar ik had daar geen behoefte aan. Hij heeft zijn moeder op haar sterfbed nog bezocht, misschien dat daar toch nog iets van vergeving in zat. Met zijn vader heeft hij nooit meer willen praten. Hij las zijn overlijdensadvertentie in de krant. “Ik weet zeker dat mijn vader zich van jongs af aan heeft voorgenomen om het anders te doen. Om zijn kinderen iedere dag duidelijk te maken hoe blij hij met ze is. Hij hoort dit liever niet – ‘Ik ben je opvoeder’ zegt hij dan – maar ik zie hem óók als één van mijn beste vrienden. Hij heeft me geleerd dat je je leven zelf kunt inrichten, dat je niet per se vijf dagen per week, van negen tot vijf, op een kantoor hoeft te zitten. Juist daarom voel ik de vrijheid mensen op te zoeken die aan de rand van de samenleving staan. Mijn ouders brachten me ook bij dat je hard moet werken voor de dingen die je belangrijk vindt. “De familie als een bastion? Dat klopt wel. En misschien is de angst dat daar op een dag iets in verandert door de dood van een ouder ook wel groter, maar tot nu toe zijn ze de dans steeds ontsprongen. Zo is mijn vader ontsnapt aan een hersentumor, lekkende hartkleppen én een bloedvergiftiging. Hij noemt het zelf zijn nieuwe ‘Houdini-act’. Ik ga ervan uit – even afkloppen – dat ze beiden nog even bij me blijven.” “Ik heb nog nooit gevochten. Nog nooit! Ik ben niet gewelddadig, ik ben juist van het de-escaleren. Als iemand boos wordt omdat ik hem per ongelukkig heb aangestoten in de kroeg, zeg ik: ‘Sorry, biertje? Of wil je liever iets sterkers?’ Om nog één keer over Rwanda te beginnen… een paar weken geleden stond ik met Emanuel, de man die twintig moorden op zijn geweten heeft, in een kerk waar vijfduizend Tutsi’s zijn afgeslacht. Het altaar is intact gelaten, het was de plek waar mensen werden gefolterd en vermoord. “Verspreid door de kerk liggen de kleren van de slachtoffers, als stille getuigen van wat zich daar bijna dertig jaar geleden heeft afgespeeld. Achter het altaar bevinden zich twee kastjes. In het ene worden horloges en sieraden bewaard en in het andere zijn sabels en machetes opgeborgen. Toen Emanuel dat kastje opende, kwam er een walm van verrotting naar buiten… Emanuel pakte een machete en deed voor hoe hij met dat wapen op de mensen had ingehakt. “Ik keek naar die man, met z’n zachte, warme blik in zijn grote donkerbruine ogen: hoe kan iemand die jaren voor de genocide nog in een gemengd koor van Hutu’s en Tutsi’s heeft gezongen tot zulke gruweldaden in staat zijn? Hoe is hij de haat gaan geloven? Ik denk dat de haat begint wanneer je een ander niet meer als mens kunt zien. Als je je afkeert van een ander. De opa van Emanuel leerde hem al dat alle Tutsi’s kakkerlakken waren, de leraar op school zei dat ze alles inpikten en moesten worden uitgeroeid. Het is een extreem voorbeeld, maar het toont het begin van het kwaad. Als je mensen minder mens maakt, als je tegenstanders affakkelt, van politici ‘staatsvijanden’ maakt of ‘wappies’ voor gek zet op Twitter, vergroot je de afstand en kost het je steeds minder moeite om die ander te vervreemden, en geweld aan te doen.” “In mijn generatie is het idee dat je elkaar trouw blijft tot de dood inmiddels wel wat achterhaald, maar dat is wel mijn voornemen. Mijn vriendin en ik zijn nu twee jaar en twee maanden samen. Ze fascineert me mateloos. We kijken ’s ochtends vaak samen het NOS-Journaal en als de presentator aan het eind van de uitzending de kijkers een fijne dag toewenst, roept zij steevast: ‘Dankjewel!’ Volkomen gemeend… “Heb je nog een gebod? Ik ben niet zo van de persoonlijke onthullingen. Op weg hier naartoe dacht ik nog: ik hoop voor jou dat je een koevoet hebt meegenomen, want ik heb het liever niet over mezelf. Dat komt mogelijk ook door mijn opvoeding, denk ik. Papa heeft, zo lang als ik leef, een publieke functie gehad. Overal, altijd. Behalve thuis. Daar was hij papa Bart, één van de vijf broers als het ware, iemand die niets op hoefde te houden. Privé was privé, er kwamen ook zelden vrienden of vriendinnen bij ons over de vloer. Wij speelden altijd bij anderen. Ik voel me er nog altijd prettig bij een muur op trekken. Ik vind de ander ook veel interessanter dan mezelf. Dit is geen afleidingsmanoeuvre, ik meen het. Zullen we het nu omdraaien, dat ik jou ga interviewen? Nee? Jammer.” “In sommige hotels zijn de kleerhangers zo mooi. Ik heb nu thuis drie van die hangertjes om mijn jasjes aan op te hangen. Ze herinneren me aan de bijzondere nachten die ik in de hotels heb doorgebracht. Maar dat is natuurlijk geen… wel? Ja, je hebt natuurlijk gelijk. Het is gewoon diefstal. Ik zal ze terugbrengen. Over een paar jaar. Dan kan ik er altijd nog van maken dat ik die dingen ongevraagd heb geleend.” “Voor mijn werk op de opinie-redactie van De Volkskrant krijg ik elke dag te maken met conflicterende meningen. Of het nou gaat over stikstof, het immigratiebeleid of de oorlog in Oekraïne, ieder onderwerp leidt tot een scheiding der geesten. Ik voelde de behoefte om een antidotum te verzinnen. Wat kon ik zetten tegenover de tweespalt, het moddergevecht? Waarom zouden we elkaar niet vaker bevragen, interesse tonen voor wat de ander beweegt in plaats van zo koppig vast te houden aan ons eigen gelijk? “Dát is precies wat ik met Over de kloof wil bereiken: aan de hand van extreme tegenstellingen laten zien dat we altijd in gesprek moeten blijven, omdat de maatschappij anders niet kan functioneren. Waar het gesprek stokt, stopt het samenleven. Hoe erg discussies ook uit de hand kunnen lopen: ik geloof dat niets onherroepelijk is, dat alles uiteindelijk kan worden vergeven.” “Wij hebben van huis uit al het materiaal meegekregen om iets van ons leven te maken. Theaters, musea, boekpresentaties bijwonen en ga zo maar door. Tussen mijn broers en mij was er nooit sprake van afgunst of competitie; we stimuleren en inspireren elkaar juist. Alles was mogelijk. Niets was raar. Ik denk dat ik het positivisme als grondhouding heb overgehouden aan mijn opvoeding. Ik zie heus wel wat er mis is in de wereld – we staan op een gletsjer en schuiven langzaam naar de verdoemenis – maar voor mij is dat juist een reden om mijn pikhouweel nóg hoger in het ijs te slaan en zoveel mogelijk touwen uit te gooien. Al weten zich daar maar een paar mensen aan vast te grijpen, dan heb ik mijn werk niet voor niks gedaan.” Maurits Chabot (Den Haag, 1992) is historicus en journalist op de opinieredactie van De Volkskrant. In 2020 werd Het papieren paleis uitgegeven, een boek dat hij samen met Maurits Barendrecht schreef. Op 11 oktober verschijnt bij Thomas Rap Over de kloof – verhalen over onwaarschijnlijke vriendschappen.</p>]]></description>
      <guid>https://www.trouw.nl/binnenland/we-moeten-altijd-in-gesprek-blijven-anders-kan-de-maatschappij-niet-functioneren~bd75d94a/</guid>
      <pubDate>Sat, 8 Oct 2022 00:00:00 +00:00</pubDate>
    </item>
    <item>
      <title><![CDATA[Kefah Alush: ‘In grote lijnen deug ik, maar ik heb een nogal explosief karakter’]]></title>
      <description><![CDATA[<p>‘Kijk, in wezen ben ik een eikel. Eigenwijs, betweterig en hard in mijn oordeel.’ EO-presentator Kefah Allush spaart zichzelf niet, maar vindt troost in de gedachte dat hij iedere dag opnieuw mag proberen een beter mens te zijn. “Hoewel ik opgroeide in een seculier islamitisch gezin, kreeg ik rond mijn vijftiende toch de behoefte om het geloof resoluut en demonstratief opzij te schuiven. Religie leidde alleen maar tot oorlog. Religie was beknellend. En ik wilde juist vrij zijn, de wijde wereld in. Zo’n vijftien jaar later had ik zo’n beetje alles bereikt wat ik wilde bereiken en toch voelde ik me niet gelukkig. Het was geen existentiële crisis of zo, maar wel een gevoel van: is this all there is? Ik zocht opnieuw richting en op een dag kruiste ik het pad dat leidde naar het verhaal van Jezus. Ik dacht: waarom zou ik dat niet eens aflopen, kijken of er iets van waarde in zit? En waar had ik me, terugkijkend, nog meer van afgekeerd? Ik was inmiddels tot de conclusie gekomen dat niet de islam, het christendom of een andere religie het probleem is, maar dat het kwaad, de corruptie, in de mens zelf zit. En wat die beknelling betreft: als er één figuur niet beknellend is, dan is het Jezus. Zijn verhaal gaat over liefde. Ik merkte aan alles dat die opdracht, om een ander lief te hebben als jezelf, de nieuwe stuwende kracht in mijn leven kon zijn. Kijk, in wezen ben ik een eikel. Ik ben eigenwijs, betweterig, hard in mijn oordeel – allemaal reflexen die bij mij aan de oppervlakte liggen – maar ik krijg elke dag opnieuw de kans om te proberen om een mooier, slimmer, aardiger, kortom een beter Mensch te zijn.” Kefah Allush (Nablus, Palestina, 1969) is presentator bij de EO, mediaproducent en auteur. In 2019 won hij de Sonja Barend Award voor zijn gesprek met Peter van Uhm in De Kist. Hij presenteerde voor de EO ook de programma’s Dit is de kwestie, Op1, Oases in de Oriënt en De vrouwen van Jezus. Eind oktober wordt het programma Mijn vlakke land uitgezonden. “IJdelheid is mij niet vreemd. Ik draag oorbellen en ik heb tatoeages. Hier op mijn arm staat het getal dertien. Voor de meeste mensen brengt het ongeluk, maar voor mij heeft het een andere betekenis: ik kies mijn eigen pad, met liefde – vandaar het hartje – en het Griekse symbool voor moed, gevangen in vuur… maar dit valt niet onder aanbidding, wat mij betreft. Het zijn eerder reminders, een soort post-its. In mijn keuken hangt nog zo’n post-it, van 2 bij 2 meter. Het is een poster van een schilderij van Rembrandt: de terugkeer van de verloren zoon. Dat is voor mij een kardinaal verhaal, mijn gekoesterde Godsbeeld. Hier zie je God niet als rechter, maar als de immer liefhebbende vader. En het mooie is: ik kan me met alle karakters uit het verhaal identificeren. Soms ben ik de verloren zoon, soms de oudere broer die zijn vader heeft gediend en niet begrijpt waarom iemand die de hele erfenis erdoorheen heeft gejaagd zo feestelijk wordt binnengehaald. Maar er zijn ook momenten waarop ik me de vader voel, als iemand die van zijn naasten houdt met al hun goede en hun kwade kanten.” “Het valt me op dat veel mensen een nogal vastgeroest idee hebben van de EO. Misschien dat men decennia geleden meer aan zending deed, maar de omroep is nu veel breder, veel kleurrijker dan je denkt. Ik ben de vleesgeworden luisteraar, niet iemand die eens even gaat vertellen hoe het zit. Om eerlijk te zijn heb ik zelfs moeite met het woord ‘geloven’; worstelen is een werkwoord dat veel beter bij me past. Hoe moet ik me tot God verhouden? Hoe verhoud ik me tot de verhalen uit de Bijbel? Is het belangrijk om te geloven dat Jezus over het water heeft gelopen? Of wil ik er vooral achter zien te komen wat de betekenis van zo’n verhaal kan zijn in onze tijd? Evangelisch zijn betekent voor mij: ingaan op de uitnodiging om te praten over hoe ik tot een bepaalde zienswijze ben gekomen, niet om een ander te vertellen hoe ze moeten geloven.” “Ik ben iemand die zijn rust pakt, maar niet per se op zondag. Als ik naar de kerk ga, doe ik dat omdat ik degene die komt preken of het onderwerp interessant vind. Niet voor de samenzang – die liederen doen in mijn buik heel weinig – en ook niet voor het samenzijn. Ik ben al zo vaak onder de mensen dat ik, om mijn plek in het universum te ervaren, juist alleen moet zijn. Een vuurtje stoken en eindeloos met takjes in de weer zijn; dat is voor mij een vorm van eredienst. Ik ontmoet God eerder in mijn moestuin dan in de kerk.” “Het is lastig om dit gebod waar te maken. Ten eerste omdat ik veel werk, ten tweede omdat mijn werk mij fysiek vaak in het buitenland doet belanden en ten derde omdat ik ook nog eens op grote afstand van mijn ouders woon, waardoor ik niet zomaar even bij ze binnen kan lopen. Ik zie mijn ouders dus niet vaak en daar voel ik me bezwaard over, zeker als ik denk aan alles wat ze mij hebben gegeven. Met name mijn moeder. Mijn vader was altijd aan het werk, maar mijn moeder was degene die me beschermde, die me zelfvertrouwen gaf. Vroeger zei ik dat ik op mijn vader leek, maar zoals mijn moeder zou willen zijn. Mijn vader was erg op zichzelf, een eigenheimer die moeilijk contact maakte met anderen. Ik ben precies zo. Feestjes zijn voor mij een ramp. Mijn werk is mijn redding; met de camera erbij durf ik wel op mensen af te stappen. Mijn moeder was het tegenovergestelde: ze trok de wijde wereld in en was voor de duvel niet bang. Het gekke is dat die twee de laatste jaren van rol lijken te wisselen. Mijn moeder keert meer in zichzelf en mijn vader, 82 inmiddels, gaat er elke dag op uit. Hij maakt fietstochtjes en zit met leeftijdgenoten te kletsen op van die leugenaarsbankjes in de stad. Ik praat veel makkelijker met hem dan vroeger – over praktische dingen zoals het bijhouden van de tuin en zo – terwijl het contact met mijn moeder nu juist wat stroever verloopt. Mijn ouders en ik hebben nooit diepere zielenroerselen met elkaar besproken. Misschien dat ik daarom als een verhalenverteller naar de ontwikkeling van die twee personages kijk. Ik heb hun ook nooit gevraagd naar dat ene jaar in mijn jeugd, toen ik zeven was en mijn moeder plotseling had besloten om mijn vader te verlaten en samen met haar kinderen terug te gaan naar Palestina. Het was een zwaar jaar voor mij, irritant dat ik het moest meemaken, maar het heeft me ook veel geleerd. Ik ben van plan om er nog eens een boek over te schrijven, maar daarvoor hoef ik niet per se te weten wat er toen precies tussen mijn ouders is voorgevallen. Dan krijg ik hún invulling. Ik zou het liever willen gebruiken in een fictief verhaal en zelf fantaseren over wat een oorzaak zou kunnen zijn geweest.” “In grote lijnen deug ik wel, maar ik heb een nogal explosief karakter en kan soms erg opgefokt reageren. De publieke, vragen stellende Kefah, heeft weinig reden om die kant van zijn persoonlijkheid tot uitdrukking te laten komen, maar in mijn directe omgeving kan ik daarmee mensen wel eens laten schrikken. Ik kom uit een gezin waar emoties vrij direct werden geuit. Als je verdrietig bent, ben je verdrietig. Als je boos bent, dan ben je boos. Toch probeer ik steeds op tijd aan de rem te trekken. Ik denk dat we allemaal een vulkaan in ons hebben, dat geweld des mensen is, maar ik ben er tegelijkertijd van overtuigd dat de aanval op een ander je ook van die menselijkheid ontdoet. Er schiet me nu iets te binnen, zie maar of je het kan gebruiken: laatst maakte ik op de radio een paar vervelende opmerkingen over een televisieprogramma. Ik weet eigenlijk niet zo goed waarom; ik denk dat ik de getapte jongen wilde uithangen. Na de uitzending kreeg ik een bericht van de presentator van dat programma die zich afvroeg waarom ik het nodig had gevonden om me zo oncollegiaal te gedragen. Hij had volkomen gelijk. Ik heb onmiddellijk mijn excuses aangeboden, maar nog dagenlang met een rotgevoel rondgelopen. Het lijkt futiel, het gaat niet over leven of dood, maar toch: door lelijk te doen, was ik zelf ook lelijk geworden.” “De relatie met mijn ex is civil. We hebben contact, maar we maken geen deel meer uit van elkaars leven. Het is pijnlijk dat ons huwelijk niet succesvol is gebleken, maar ik heb er wel een geweldige dochter aan overgehouden. Een paar jaar na mijn scheiding kwam ik mijn huidige vrouw tegen. Ze was ook jong getrouwd, moeder van een zoon, werkte keihard – net als ik – en had vergelijkbare dingen meegemaakt. Alles klopte. Meant to be? Ik aarzel… als ik dat beaam, haal ik voor mijn gevoel het wonder van onze ontmoeting een beetje onderuit. Ik ben dankbaar, vooral omdat het zomaar had kunnen gebeuren dat ik haar níet was tegengekomen. Ik praat eigenlijk nooit over mijn relatie. Als ik ergens met een vrouw aan mijn zijde verschijn, zie ik sommige mensen kijken: is dat misschien…? Terwijl het ook een goede vriendin kan zijn met wie ik die avond uit eten ga. Ik weet niet of er extra op me wordt gelet; ik denk dat het een grotere onthulling zal zijn als ze een iets minder exotische EO’er zoenend met een andere vrouw betrappen. Ik zal mijn geluk niet zomaar in de waagschaal zetten, maar luister: ik ben 52 jaar. Da’s niet stokoud, maar ik ben oud genoeg om meerdere relaties te hebben gehad, met een blazoen dat niet vrij is van evenzoveel smetten. Ik ben, kortom, geen haar beter dan de rest van de wereld.” “Rond mijn vijftiende was ik met mijn familie op vakantie in Amman, de hoofdstad van Jordanië. Op een avond gingen we uit eten en op de stoep voor het restaurant zag ik een bedelaar zitten. We liepen naar binnen, waar het beeld van die arme man bleef spoken in mijn hoofd. Na een tijdje ben ik teruggelopen om hem al het geld te geven dat ik had gespaard – en als een schat steeds bij me droeg. Daarna nam ik mijn moeder apart en vertelde haar wat ik had gedaan. Ik wilde me verantwoorden, zeggen dat ik mijn geld niet zomaar had opgemaakt of was kwijtgeraakt. Ze kneep een keer met haar ogen en zei toen: ‘Dat is mooi, Kefah, maar je had het me niet hoeven vertellen’. Heel Bijbels, toch? Laat uw linkerhand niet weten wat uw rechterhand doet. Maar goed, waarom vertel ik je dit nou? Jij legt me de stelling voor dat eigendom diefstal van de armen is en ik merk dat ik daar wat langer op moet kauwen. Ik weet niet of ik het met je eens ben, maar ik voel wel degelijk de verantwoordelijkheid om mijn naasten te helpen. Dus ja, ik geef, maar ik ga je niet vertellen aan wie of hoeveel. En ik denk ook dat ik méér zou kunnen geven, maar je spreekt nu met iemand die ooit een armoedzaaier is geweest. Dat zit nog steeds in mijn systeem; ik ben nooit losgekomen van het gevoel dat ik meerdere appeltjes moet bewaren voor de dorst.” “Vroeger, toen ik nog in Vlaardingen woonde, sprak ik nog niet zo. Ik denk dat ik me als kind onbewust heb gerealiseerd dat ik een vreemde in een vreemde omgeving was en dat ik taal kon gebruiken als het gereedschap om me tot de verschillende contexten te verhouden. Ik houd van taal, ben er gevoelig voor, maar toch: daar komt die lenigheid waarschijnlijk vandaan. Ik ben een kameleon, wat overigens niet wil zeggen dat ik mijn ware aard nooit laat zien. Dit ben ik: een zoeker, een vragensteller, een verhalenverteller. Mijn jeugd heeft daar beslist mee te maken. Als je er altijd anders uitziet dan iedereen in je omgeving, ga je nadenken: maar wie ben ik dan? Hoe komt dit? Hoe zit dat? Het is uiteindelijk de verwondering die mij in beweging houdt.” “Mijn moeder zei: ‘Je bent een geschenk. Het is geweldig dat jij bestaat.’ Zo’n borging maakt jaloerse gevoelens in feite overbodig. Afgunst speelt geen rol in mijn leven. Ik wil vandaag een betere interviewer zijn dan gisteren, niet beter dan mijn collega’s. Ik hou van hardlopen, maar ik doe nooit mee aan wedstrijden. Ik loop hard omdat het me voldoening geeft, niet omdat ik anderen voorbij wil hollen. Als ik terugdenk aan die periode van mijn vijftiende tot mijn dertigste, dan zie ik iemand die vooral bezig was met zichzelf: ik kwam uit een gemarginaliseerde groep in de samenleving, migrantenkind, arbeiderszoon, geen cent te makken. Daar wilde ik in eerste instantie aan ontsnappen. Ik wilde niet het leven leiden van iemand die hier op bezoek is, ik wilde meedoen, iets betekenen, onafhankelijk zijn en zelf mijn broek op kunnen houden. Toen me dat was gelukt, dacht ik: en nu? Is dit dan wie ik ben? Of zit er nog een laag onder? En dan zijn we weer terug bij het begin van ons gesprek. Dat was de voornaamste les van Jezus over verbinding: je bent pas iemand in relatie tot de ander.” Lees hier meer afleveringen uit de serie Tien Geboden.</p>]]></description>
      <guid>https://www.trouw.nl/verdieping/kefah-alush-in-grote-lijnen-deug-ik-maar-ik-heb-een-nogal-explosief-karakter~b24733943/</guid>
      <pubDate>Sun, 25 Sep 2022 00:00:00 +00:00</pubDate>
    </item>
    <item>
      <title><![CDATA[Schrijfster Annelies Verbeke: ‘We zijn de controle kwijt en daarom lopen we achter de gekste mensen aan’]]></title>
      <description><![CDATA[<p>“Als kind droeg ik God in mijn hartje. Mijn ouders hadden allebei niet zulke fijne herinneringen aan het katholicisme, maar ze lieten me vrij en vonden het prima als ik in mijn eentje, of met familieleden die nog wel gelovig waren, meeging naar de kerk. Ik vond de Bijbelverhalen die ik daar hoorde intrigerend, maar werd vooral gegrepen door de gedachte dat Jezus bereid was geweest om zichzelf op te offeren. Dat vond ik interessant: wat moet je doen om een goed mens te zijn? En hoever kun je daarin gaan? Die vragen boeien me nog altijd. Ook het contact met God is gebleven, al zou ik dat nu anders omschrijven. Ik heb het gevoel dat er meerdere werelden zijn, andere dimensies, en dat de kunst daar een aansluiting bij kan vinden. Het is soms alsof er iets tot mij komt. Uiteraard resoneert het met zaken die in mij bestaan, maar dat hele verhaal, het boek, ligt al ergens voor me klaar. Het is magisch, nee, mysterieus. God – als je het zo wil noemen – is een mysterie waar ik me, op mijn eigen, onbeholpen wijze, toe tracht te verhouden. Het is lastig uit te leggen… Hoe moet je in woorden uitdrukken wat je eigenlijk niet kunt kennen?” “Hier, in het hoekje van mijn werkkamer, staat een Senegalese tirailleur. Ik vond het na het schrijven van Dertig Dagen (roman uit 2015 waarin onder andere de aanwezigheid van Afrikaanse soldaten in de loopgraven van de Eerste Wereldoorlog aan bod komt, AV) leuk om mijn eigen tirailleur in huis te hebben. Hij staat ook symbool voor degenen die niet vergeten mogen worden. De laatste jaren is er gelukkig meer aandacht voor hun lot. Rachida Lamrabet schreef er in 2018 de roman Vertel het iemand over: hoe een Noord-Afrikaanse jongeman verplicht werd om duizenden kilometers van huis mee te vechten in een oorlog waar hij niets mee te maken had. Die tirailleurs hebben voor hun offer zo lang geen erkenning gekregen. En ja, ’t is ook gewoon een mooi beeld natuurlijk. Ik had die tweede – met een verrekijker – er graag bijgekocht, maar we hebben de Senegalese verkoper helaas nooit meer op de Gentse Feesten teruggezien.” “Jaren geleden maakte ik na een periode van lijden met mijn hondje een wandeling door de sneeuw toen er zich ineens een enorme ruimte in mij opende en ik me verbonden voelde met het heelal, de aarde, het leven, met alles en iedereen om mij heen. Natuurlijk had ik ook naar dit punt toegewerkt; ik wist dat gezond leven beter was dan me een ongeluk drinken – en de natuur, die sneeuw en dat hondje droegen ook hun steentje bij – maar toch: het was een alles overstijgende ervaring, een aanvaarding, een terugkeer van vertrouwen, die door een non of een andersoortige gelovige ongetwijfeld aan God zou worden toegeschreven. En of dat waar is, of juist ijdel gebruik van Zijn naam, weet ik niet, maar ik kan er enorm naar verlangen om nog eens een keer zoiets mee te maken.” “Ik zie overal kansen en ik vind het zonde om die niet te benutten, maar ’t gevolg daarvan is wel dat ik het laatste anderhalf jaar veel te veel verschillende dingen tegelijkertijd heb gedaan. Het werd almaar zwaarder, ik kreeg plotseling huilbuien, een hoest die maar niet wegging en mensen in mijn omgeving vroegen me of het niet verstandig was om het wat rustiger aan te doen. Op een gegeven moment kreeg ik ineens geen toestemming meer om mijn documenten via het Word-programma te openen en moest ik alles via OneDrive doen. Het was alsof Het Systeem zei: dit kan zo niet langer, nu is het genoeg. Ik heb besloten om me, na een korte vakantie, een langere periode met één project bezig te gaan houden. En me daar volledig op te storten, ja, want daar is op zich niets mis mee. Ik stop veel energie in mijn werk, maar ik haal er ook enorm veel betekenis uit.” “Een vriend van mij, wiens ouders inmiddels overleden waren, zei onlangs tegen mij: ‘As gods they were failures, but as human beings they were quite alright’. De fouten of tekortkomingen van mijn ouders zijn me vooral gaan storen toen ik ze bij mezelf ontdekte. Net als mijn vader kan ik een muur optrekken als iemand over de schreef is gegaan. Dat is niet per se slecht, maar soms vergeet ik misschien wel wat de impact van zoiets kan zijn, hoe heftig het kan aankomen bij die ander, en dan denk ik weer aan die keer dat mijn vader mij op mijn zestiende met een jointje betrapte om vervolgens drie weken lang niet meer met mij te praten. Ik werd compleet genegeerd. Dat was heel heftig om mee te maken. Mijn oude tante zei later dat het een familietrekje was, en ja, ’t is waar, ik ontdek het nu ook bij mezelf. Met dat verschil dat ik eerder ‘sorry’ kan zeggen als ik in de gaten krijg dat ik te ver ben gegaan. “Mijn vader is nogal bazig van aard, een eigenschap die hem als vrederechter – kantonrechter heet dat bij jullie, geloof ik – goed van pas kwam, maar die mij, vooral sinds zijn pensionering, behoorlijk parten kan spelen. Hij is altijd enorm ondersteunend geweest in mijn carrière, heeft zijn appreciatie herhaaldelijk uitgesproken, maar hij kan op andere terreinen behoorlijk denigrerend uit de hoek komen. Dat kan me zo boos maken: wie denk je dat ik ben? Mijn moeder is ook op pensioen. Ze was verpleegster en voor haar was het een opluchting om te kunnen stoppen, want ze heeft met het uitoefenen van haar beroep ook allerlei lichamelijke kwalen opgelopen. Ze kampte vroeger al met depressies en heeft nog steeds last van een voortdurende onvoldaanheid die in de komende jaren waarschijnlijk niet minder zal worden. “Daar komt nog bij dat ze in tegenstelling tot mijn vader, die al dertig jaar met een ander is, na haar scheiding alleen is achtergebleven. Het was een bloedige scheiding, een pijnlijke mislukking van dat gezin. Ooit was het goed, er waren zoveel mooie troeven, maar de zaak is ontploft en het is nooit meer helemaal goed gekomen. We hebben allemaal schade opgelopen. Ik was als zestienjarige natuurlijk niet de volwassen persoon voor wie ik mijzelf aanzag en voor wie ik blijkbaar ook door hen werd aangezien. Ik heb het hen kwalijk genomen dat ze mij in hun verhaal hebben betrokken, maar mijn vader had ook het nodige meegemaakt, stond als veertienjarige al op eigen benen, en mijn moeder had haar depressies… Hoe moet je het iemand die mentaal zo heeft geleden kwalijk nemen dat ze in die tijd te weinig aandacht voor een ander heeft gehad? Ik heb niet de behoefte om zaken uit het verleden op te rakelen en uit te praten; ik wil gewoon een vorm vinden waarin we het in de laatste fase, die hopelijk nog een tijd duurt, nog een beetje fijn kunnen hebben met elkaar.” “Mijn vader ging protesteren tegen de kernraketten en zei: ‘Eén druk op de knop kan er voor zorgen dat alles wat we kennen vernietigd wordt’. Dat is nogal een boodschap, voor een kind van zes. Zo onbetrouwbaar was de wereld van de volwassenen kennelijk. Toen Poetin een paar maanden geleden begon te dreigen met een atoomoorlog, was ik weer helemaal terug in de sferen van toen. O ja, dát is er ook nog… De beslissing van één man kan voor ons allemaal fataal zijn. Het is een gekte, hè? Laatst las ik dat Hitler vaak urenlange woedeaanvallen had waarna hij dagenlang apathisch in de verte staarde. Het blijft toch fascinerend hoe dit soort krankzinnigen, die ergens in een aangepast huis verzorgd zouden moeten worden, mensen in groten getale weten te mobiliseren. “Ik zou denken dat ik niet gevoelig ben voor een oproep tot geweld. Ik wil niet meedoen aan een destructief spel waarin partijen tegen elkaar opbieden. Ik wil niet haten. Haat holt u uit. Ik zoek innerlijke vrede en die kan niet los van anderen bestaan. Natuurlijk, je kunt je in je eentje lekker vredig voelen zonder dat daar iemand bij betrokken is, maar als er oorlog uitbreekt wordt dat toch een stuk lastiger. Zware strijd – ook op het vlak van persoonlijke conflicten – en innerlijke vrede gaan niet samen. Voor mij niet in ieder geval.” “Op het moment dat mijn ouders uit elkaar gingen had ik een vriendje, iemand die uiteraard óók zijn goede kanten had, maar met wie toch fundamenteel iets mis was. Ik denk dat ik veel te lang met die relatie ben doorgegaan omdat ik – onbewust, waarschijnlijk – wilde laten zien dat ik het beter kon; dat ik problemen niet uit de weg ging, dat ik het niet zomaar zou opgeven. Dat had ik natuurlijk wél moeten doen, maar ik was jong, ik stond er behoorlijk alleen in, vooral ook omdat iedereen om me heen bezig was met z’n eigen nieuwe paden en zijn eigen pijn… “Ik ben steeds beter geworden in het hebben van een relatie, maar het is wel goed om te beseffen dat de ander niet altijd dezelfde noden heeft en dat je een manier moet vinden waarbij je het allebei goed hebt. Dat lukt. Met vallen en opstaan. We hebben een bepaalde richting op het oog, maar we houden ook in de gaten wat er nu gebeurt: wat willen we? Willen we het laten werken? Ja? Dan gáán we het laten werken – allez, werken is ook zo’n triestig woord daarvoor, maar ja, je moet er wel voor zorgen dat het fijn blijft. En dat het rustig is. Ik wil niet van die passionele toestanden die mij volledig overrompelen, maar waardoor ik uiteindelijk toch in een soort vernederde positie achter blijf, nee, dank u. Samen op ’t gemak iets eten, praten over je dag en het goed hebben in bed. Dat laatste vind ik ook wel heel belangrijk, eerlijk gezegd. Soms vraag ik me af wat ik zou moeten doen als het daarmee gedaan is… zoiets hoeft niet meteen het einde van de relatie te betekenen, maar in sommige gevallen snap ik wel dat mensen op zoek gaan naar iets buitenshuis. Het kan ook op zijn natuurlijk; dat op een bepaalde leeftijd het verlangen verdwijnt. Misschien heb ik daar tegen die tijd wel vrede mee, maar ik kijk er niet naar uit.” “We stelen van de aarde, bijvoorbeeld door onszelf te verwarmen, maar het is een fact of life dat je bevriest als je wordt blootgesteld aan langdurige kou… Ik doe wel een paar stappen in de juiste richting: zonnepanelen leggen binnenkort, autogebruik afgeremd, ik eet bijna altijd vegetarisch en sinds een aantal jaren koop ik uitsluitend tweedehands kleren omdat er door die absurde textielindustrie kleding wordt gefabriceerd die soms rechtstreeks wordt vernietigd. Het is duidelijk: we kunnen niet met deze waanzin verder. Het fenomeen burn-out neemt epidemische vormen aan en het lijkt me een soort reflectie van wat er met de aarde gebeurt: alles raakt uitgeput en opgebrand. Ik heb met mensen gesproken die zeiden dat ze zich getroost voelden door de gedachte dat de natuur zich zal herstellen zodra wij er niet meer zijn. Zo kun je er natuurlijk ook naar kijken, maar ik hou – zelfs op mijn meest misantrope momenten – nog te veel van de mensheid om me daarbij neer te leggen. We moeten een manier vinden om beter met de natuur om te gaan – we maken er tenslotte zelf ook deel van uit.” “Heel lang heb ik gepraat over verschillende waarheden, over hoe we allemaal in ficties leven en zo, maar als een bende woestelingen – ‘They drink the blood of children!’ schreeuwend – het Capitool in Washington bestormt omdat men er gezamenlijk van overtuigd is geraakt dat er een wereldwijd complot van pedofielen bestaat, ga je toch denken: ik moet de waarheid nog eens flink verdedigen. “Eigenlijk komen alle complottheorieën hier op neer: men wil ons grootschalig beliegen. Het groeit ons boven het hoofd, we zijn de controle kwijt en daarom lopen we achter de gekste mensen aan. Ik snap voor een deel wel waar dat vandaan komt, want we hebben ook te kampen gehad met verhalen die verzwegen werden, maar hoe zijn die uiteindelijk toch aan het licht gekomen? Door grondige, onafhankelijke journalistiek. Door gedegen onderzoek en langdurige studie. Het is belangrijk om ervoor te zorgen dat het onderscheid tussen fictie en realiteit voor iedereen zichtbaar blijft.” “Het heeft geen zin om jaloers te zijn op het artistieke product van een ander. Het is eigen, uniek. En andersom geldt dat natuurlijk ook: wat je maakt, kan jij alleen maken. Dat kan niemand u afpakken. Als je gelooft in wat je maakt, kan afgunst niet bestaan.” Annelies Verbeke (Dendermonde, 1976) debuteerde in 2003 met haar roman Slaap!. Ze heeft inmiddels meerdere werken op haar naam staan en sleepte diverse prijzen in de wacht. Op 28 augustus verschijnt bij Das Mag September, haar bijdrage aan een boekenreeks van verschillende schrijvers over de maanden van het jaar. In september is haar tragikomische operette Boze bejaarden te beluisteren als podcast op NPO Radio4. Lees hier meer afleveringen uit de serie Tien Geboden.</p>]]></description>
      <guid>https://www.trouw.nl/verdieping/schrijfster-annelies-verbeke-we-zijn-de-controle-kwijt-en-daarom-lopen-we-achter-de-gekste-mensen-aan~baac3a83/</guid>
      <pubDate>Sat, 20 Aug 2022 00:00:00 +00:00</pubDate>
    </item>
  </channel>
</rss>
