<?xml version="1.0" encoding="utf-8"?>
<rss version="2.0">
  <channel>
    <title><![CDATA[Week Uit]]></title>
    <link>https://www.volkskrant.nl/auteur/roxanne-vis</link>
    <description><![CDATA[Week Uit]]></description>
    <item>
      <title><![CDATA[Vjèze Fur beleefde een week van uitersten: ziek zijn, slapen en streamen, en de release van een docu en een kookboek]]></title>
      <description><![CDATA[<p>Het was ploeteren deze week, voor Freddy Tratlehner (42), aka Vjèze Fur van De Jeugd van Tegenwoordig. Alleen al omdat hij verkouden is. Best erg, denkt hij zelf, ‘maar jullie vrouwen bagatelliseren dat graag’. Een zwelger van het type mannengriep is hij naar eigen zeggen niet, maar hij zag in zijn toestand wel een geldig excuus om twee dagen lang niets te doen. Slapen en streamen, daar bestond de planning uit. Hij verloor zich van ellende in een kostuumdrama, The Gilded Age. ‘Ik dacht: ik hoef effe geen actie, er is al genoeg actie in de wereld.’ Ook in zijn eigen leven ontbreekt het doorgaans niet aan actie. Met De Jeugd staan dit jaar veel optredens op het programma en om daar optimaal voor de dag te komen, moet Tratlehner ‘nog wel even een paar keer naar zangles en naar de sportschool’. Deze week komt ook de docu-achtige film The Making of De Jeugd van Tegenwoordig uit, die zich moeilijk laat omschrijven. ‘Het is een soort re-enactment met backstagebeelden. Niemand begreep precies wat regisseur Jan Hulst van plan was, maar het is heel grappig geworden.’ Enigszins confronterend vond hij het ook wel, om hun eigen ‘zuurheid’ te zien. ‘Maar je ziet ook wel hoe leuk wij zijn.’ Verder is er een nieuw kookboek in aantocht. Daarvoor moest hij nog een laatste gerecht maken, maar wat dat betreft had de timing beter gekund. De hele benedenverdieping gaat momenteel namelijk op de schop, inclusief keuken. Een fijn vooruitzicht wel. ‘De keuken is nu een pijpenla waarin je de hele doorgang blokkeert als je iets uit de kastjes pakt. Straks is er meer ruimte en kan ik eindelijk fijn met mijn kinderen (twee jongens van 6 en 9 jaar) koken. Daar kijk ik naar uit.’ De leukste kinderen ooit zijn het, al zegt hij het zelf. ‘Als je het objectief zou meten, denk ik ook wel dat je daar op uit zou komen.’ Hoogtepunt deze week was het moment dat zijn jongste zoon zijn oudste hielp bij een potje memory, omdat laatstgenoemde anders in tranen zou uitbarsten. Een fijne afwisseling van de momenten dat diezelfde lieve kinderen het op een schreeuwen zetten. ‘Dat doen ze wel vaak. Dan denk ik: waar hebben ze dat nou vandaan? Tot ik mezelf mee hoor schreeuwen en mijn vrouw de boel weer moet sussen omdat ik me ook als een kind gedraag.’ Niet alleen voor Tratlehner was het ploeteren, deze week.</p>]]></description>
      <guid>https://www.volkskrant.nl/volkskrant-magazine/vjeze-fur-beleefde-een-week-van-uitersten-ziek-zijn-slapen-en-streamen-en-de-release-van-een-docu-en-een-kookboek~b283921b/</guid>
      <pubDate>Thu, 12 Feb 2026 00:00:00 +0100</pubDate>
    </item>
    <item>
      <title><![CDATA[Roos Moggré deed deze week een ontdekking: poezen blijken léúk. ‘Ik heb ze zwaar onderschat’]]></title>
      <description><![CDATA[<p>Met één been stond Roos Moggré (44) de afgelopen week nog in haar vorige baan bij EenVandaag, met het andere al voorzichtig in haar volgende. Vanaf maandag presenteert ze Pauw, De Wit &amp; Moggré, zodat haar nieuwe collega’s Pauw &amp; De Wit even op adem kunnen komen voordat ze als team verdergaan. Terwijl ze nog zes dagen EenVandaag presenteerde en zo veel mogelijk tijd doorbracht met haar geliefde collega’s daar, werd ze ingewerkt op de ‘ook heel leuke’ redactie van Pauw &amp; De Wit en at ze taart met BNNVara-directeur Suzanne Kunzeler. ‘Welkom Roos’, stond op die taart. Noem het cheesy, maar het voelde als een warm welkom. ‘Ik heb nog nooit een taart gehad waar mijn naam op stond, sympathiek toch?’ Alsof de week zo niet hectisch genoeg was, moest ze ook nog de inleiding van haar nieuwe boek (Kijk zelf niet zo boos, over waarom vrouwenemancipatie nog lang niet klaar is in dit land) inleveren. Dat was vragen om deadlinestress. Gisteren leverde ze het alsnog ‘een soort van’ in, een paar dagen later dan afgesproken, waardoor haar redacteur te weinig leestijd zou hebben en de afspraak die ze hadden staan om erover te praten moest worden verzet. Het was dus een puzzel. Helemaal omdat het thuis ook behelpen was: beide kinderen (4 en 9 jaar) én de vaste oppas waren ziek. Meevaller was dat Moggré en haar partner zelf de virusdans ontsprongen. Vooralsnog. Ook hun nieuwe huisgenoot viel alleszins mee. ‘Poezenmensen heb ik altijd weggezet als raar. Ik hield niet van poezen, maar we hebben er sinds een paar maanden eentje omdat de rest van het gezin er een wilde.’ Poes Harry won Moggrés hart toen hij deze week bij de zieke dochter ging liggen en een pootje op haar legde. ‘Ik moet met terugwerkende kracht mijn excuses aanbieden aan poezen, want ik heb ze zwaar onderschat. Poezen blijken léúk.’ Hetzelfde kan niet worden gezegd van de actualiteiten. ‘Nu ik bijna begin met Moggré volg ik alles nog meer dan ik al deed, en daar word je niet vrolijk van. Minneapolis, Iran, Julio Iglesias met allemaal nasty shit, Trump die Groenland bedreigt en zijn middelvinger opsteekt naar een fabrieksmedewerker. Dan denk ik: waar gaat dit heen?’ Het goede nieuws? Het is alweer bijna lente. ‘Januari en februari vind ik ingewikkeld, het is te donker en te koud. Maar een collega zei van de week dat ze vorig jaar maart al in een korte broek kon wielrennen. Dat was het beste bericht van de week. We hoeven dus nog maar heel even.’</p>]]></description>
      <guid>https://www.volkskrant.nl/volkskrant-magazine/roos-moggre-deed-deze-week-een-ontdekking-poezen-blijken-leuk-ik-heb-ze-zwaar-onderschat~be924cf7/</guid>
      <pubDate>Thu, 5 Feb 2026 00:00:00 +0100</pubDate>
    </item>
    <item>
      <title><![CDATA[Carly Wijs was juist blij dat haar zoon deze week thuiskwam met zijn vuile was]]></title>
      <description><![CDATA[<p>Het was, samengevat, een gezellige week voor Carly Wijs (59). Ze had een neef uit Brazilië te logeren, wat haar tot het inzicht bracht dat ‘familie eigenlijk wel leuk is’. ‘Je kent elkaars hele levensloop al, dus dan heb je het sneller over echt belangrijke zaken. Ik merk dat ik daar in deze fase van mijn leven enorm veel gezelligheid uit haal.’ Normaal vindt ze die gezelligheid vaak op haar werk, zoals op de set van de politiedramaserie Alpha 00 waarin ze vanaf morgen te zien is. ‘Er zijn weinig mensen met wie ik zo ongelooflijk kan lachen als met andere acteurs. Daar heb ik ook een familiegevoel bij.’ Nu is familie sowieso ruim vertegenwoordigd in haar leven, want ze kookt ook twee keer per week voor haar 99-jarige moeder. Deze week maakte ze schorseneren met worst voor haar. ‘Dat is haar favoriete eten. Ik word er zo blij van als ze alles met smaak opeet.’ En dan kwam ook nog haar 20-jarige zoon thuis zodat moeders zijn was kon doen. ‘Hij is nu anderhalf jaar uit huis. In het begin had ik daar moeite mee, nu zie ik ook de voordelen: het feit dat de troep in huis alleen van jou is, is een ongekende luxe.’ Neemt niet weg dat ze het hartstikke knus vindt als hij zijn troep weer even komt deponeren. Nuttig ook, want ze kon zijn hulp deze week goed gebruiken. Zij zijn was, hij haar apparaten: quid pro quo. Op technologisch vlak zat het namelijk niet mee. Om te beginnen wilde een printer niet printen. ‘Ik heb een andere provider genomen en kreeg mijn printer niet aangesloten op de nieuwe wifi. Welke knop ik ook indrukte, het lukte niet.’ Met een kabel zou het ook moeten kunnen, maar die kon ze ‘natuurlijk weer niet’ vinden. ‘Toen herinnerde ik me dat ik niet lang geleden een hele doos met kabels heb weggemieterd.’ Tegen zoveel tegenwerking was de printer niet bestand. Vervolgens lukte het ook niet om een beamer aan te sluiten die ze had gekocht om films groot op de muur te projecteren. ‘Uren en uren heb ik eraan besteed, vol frustratie.’ De logerende neef kwam er ook niet uit. Alle hoop was dus gevestigd op de gen Z’er van dienst. Die kreeg alle apparaten uiteindelijk aangesloten, eind goed al goed, maar – gelukkig voor moeders ego – niet zonder slag of stoot. ‘Godzijdank had hij het ook niet in twee minuten opgelost. Lag het dus niet helemaal aan mij.’</p>]]></description>
      <guid>https://www.volkskrant.nl/volkskrant-magazine/carly-wijs-was-juist-blij-dat-haar-zoon-deze-week-thuiskwam-met-zijn-vuile-was~b0ed4cba/</guid>
      <pubDate>Thu, 15 Jan 2026 00:00:00 +0100</pubDate>
    </item>
    <item>
      <title><![CDATA[Jort Kelder stond in het theater, had thuis een waterballet en hostte een tv-avond met ‘vriendje’ Mark Rutte]]></title>
      <description><![CDATA[<p>In aanloop naar de première van zijn theatershow Rat van Fortuin heeft Jort Kelder (61) zijn agenda moeten leegvegen. ‘Zodat ik me voor een keer in mijn leven kan concentreren, want ik ben net zo ADHD als de freule Hooft van Huysduynen.’ Die ‘druktemaker’ (zijn woorden), met wie hij de show maakt, leerde hij twaalf jaar geleden kennen aan een bagageband op Schiphol. Lang verhaal, maar het leidde onder meer tot een zoen, een trouwafspraak (kwam het niet van) en nu dus een ‘theatraal huwelijksfeest van twee tegenpolen’. ‘We brengen twee werelden samen. Fré richt zich op de binnenwereld, op innerlijk geluk, ik op de materialistische buitenwereld waarmee ik bekend ben. Het is het spannendste wat ik in jaren heb gedaan, omdat theater volledig nieuw terrein voor me is.’ Onfortuinlijk was het dus dat hij tijdens een broodnodige repetitie dringend weg moest omdat de boel thuis dreigde onder te lopen. Zijn verkering (niet de freule) appte een foto van een bidetslangetje waar water uit kwam spuiten: ‘Is dit de bedoeling?’ Was het niet. Het kostte een hoop tijd, frustratie en ritjes naar de bouwmarkt om het euvel te verhelpen. Tussen het waterballet en het theater door propte hij nog een ‘dagvoorzitterschapje’, want er moet ook brood op de plank komen en aan die andere planken houdt hij niet meer dan kruimels over. ‘Er wordt vaak denigrerend gedaan over dit soort schnabbels, maar ze zijn een stuk moeilijker en inhoudelijker dan de meeste tv-interviews, kan ik je vertellen.’ Hij had dus wel een verzetje verdiend. Dat vond hij in een avondje op de bank met ‘wat vriendjes’, misschien kent u ze wel, een zekere Navo-baas en Eerste Kamerlid Koen Petersen. Eens per jaar laven ze zich aan de politiek van weleer. ‘Dan laat ik eten bezorgen en gaan we scrollen door oude politieke fragmenten. Mijn inlog op het archief van Beeld en Geluid is mijn dierbaarste bezit.’ Met de trefwoorden ‘Den Uyl’, ‘Wiegel’ en ‘prof. I.A. Diepenhorst’ – ‘dat vinden we de meest interessante periode’ – zijn ze zo een avond zoet. Ook een soort theater.</p>]]></description>
      <guid>https://www.volkskrant.nl/volkskrant-magazine/jort-kelder-stond-in-het-theater-had-thuis-een-waterballet-en-hostte-een-tv-avond-met-vriendje-mark-rutte~b18f754d/</guid>
      <pubDate>Thu, 8 Jan 2026 00:00:00 +0100</pubDate>
    </item>
    <item>
      <title><![CDATA[De week van Marion Pauw is er een van lichtpuntjes en gekwakkel]]></title>
      <description><![CDATA[<p>Na intense maanden vol lezingen, signeersessies en interviews rond haar nieuwe boek, had auteur Marion Pauw (52) deze week voor het eerst wat ruimte om op adem te komen. Met drie vriendinnen ging ze naar een huisje in het bos. Daar in Drenthe kookten ze, deden ze spelletjes, wandelden ze en zaten ze uren bij de open haard. Het was precies de warmte en kneuterigheid die ze nodig had. Voor het eerst sinds het overlijden van haar zus, die in oktober verongelukte in Israël, kon ze weer onbevangen lachen. ‘Toen we op een avond met z’n vieren stonden te dansen in de woonkamer, voelde ik weer even echt plezier.’ Lichtpuntjes, ze zijn er. Haar boek – Jij bent het licht – sleept haar ook door de rauwe rouw heen. ‘Ik haal veel troost uit alle lieve reacties erop. Ik heb me ontzettend gedragen gevoeld de laatste tijd. Als er zoiets heftigs gebeurt en je kunt je toch openstellen voor het mooie, dan is het overal.’ Zelfs in groot leed zit iets moois: het relativeert al het andere. Weinig maakt Pauw de pis nog lauw. ‘Ik voel me gek genoeg heel relaxed. Als de dood van mijn zus iets duidelijk heeft gemaakt, is het wel dat je niets onder controle hebt. Ken je die uitspraak, relax, nothing is under control? Ik stroom maar mee met de dingen, maak me niet meer druk om onbenulligheden. Of dat zen is of gelaten, dat weet ik niet.’ Het enige wat haar wél frustreert, is dat ze al weken worstelt met een verkoudheid en dat ze die drammer er maar niet onder krijgt. ‘Soms denk ik dat het bijna over is, en dan komt het weer dubbel en dwars terug. Ik kwakkel door de dagen heen. En steeds als ik moet huilen, komt er nóg meer snot.’ Om de verkoudheid de kop in te drukken slikt ze ‘ontzettend veel’ vitaminepillen – ‘dat doe ik sowieso altijd: vitamine C, zink, B-complex, magnesium en allerlei soorten paddenstoelen’ – maar het maakt vooralsnog weinig indruk op haar plaaggeest. Tijd om terug te gaan naar haar huis in Spanje voor een portie vitamine D. ‘Een beetje zon op mijn knar kan geen kwaad, denk ik. Altijd als ik daar ziekig naartoe ga, ben ik binnen een paar dagen helemaal beter. Het is voor mij de beste omgeving om bij te komen, op te laden en te helen.’</p>]]></description>
      <guid>https://www.volkskrant.nl/volkskrant-magazine/de-week-van-marion-pauw-is-er-een-van-lichtpuntjes-en-gekwakkel~be1d97c4/</guid>
      <pubDate>Thu, 11 Dec 2025 00:00:00 +0100</pubDate>
    </item>
    <item>
      <title><![CDATA[De week van Emma Kok: een boeklancering, twee shows in het Concertgebouw en drie kerstbomen]]></title>
      <description><![CDATA[<p>Door haar gastroparese (maagverlamming) is elke dag een kleine worsteling voor Emma Kok (17). Ze is 22 uur per dag afhankelijk van sondevoeding en heeft veel pijn. Eten kan ze niet. ‘Een paar likjes honing op een dag, puur voor de smaak, dat is alles.’ Aan de lopende band ziet ze bij anderen wat ze mist. ‘Eten is er nooit níét, dus je wordt de hele dag door geconfronteerd met de harde waarheid. Dat is gewoon heel lastig.’ Maar deze week kon de zangeres wel tegen een stootje. Ze zweefde nog op een wolk van haar boeklancering en twee uitverkochte shows in het Concertgebouw, die alles waren wat ze ervan hoopte. ‘Het moment dat ik die trappen af liep in die jurk, de gastartiesten, het orkest, mijn broer (violist Enzo Kok, red.) die erbij was, het koor: alles klopte en was precies zoals ik het voor me had gezien. Waanzinnig was het, een droom die uitkwam.’ In één moeite door ging ze op tournee met mede-Limburger André Rieu, ook al zo’n droom die maar voortduurt. De sterviolist is inmiddels als een opa voor haar. ‘We hebben een bijzondere band opgebouwd en hij laat me de wereld zien. Het is een ongelooflijke eer om met hem te mogen samenwerken.’ Dit weekend staat haar eerste kerstshow met Rieu op het programma en daar is ze méér dan klaar voor. Je zou denken dat het vooruitzicht van de kerstdagen een kwelling is voor iemand die niet kan eten, maar Kok kan juist niet wachten. Al zeker een maand zit ze thuis ondergedompeld in kerstsferen. Begin november waren de eerste kerstfilms al bekeken en stonden de bomen al – meervoud ja, drie stuks liefst. ‘Als we het doen, dan doen we het goed.’ Wat heet: honderden lampjes, guirlandes, engeltjes; de kerstafdeling van de Bijenkorf is er niets bij. ‘Mijn eigen kamer heb ik ook lekker versierd, ik word daar zo gelukkig van.’ Tegen zoveel kerstgeluk kan zelfs de aanblik van een copieus kerstdiner niet op. Die neemt ze straks op de koop toe.</p>]]></description>
      <guid>https://www.volkskrant.nl/volkskrant-magazine/de-week-van-emma-kok-een-boeklancering-twee-shows-in-het-concertgebouw-en-drie-kerstbomen~be90aaa0/</guid>
      <pubDate>Thu, 4 Dec 2025 00:00:00 +0100</pubDate>
    </item>
    <item>
      <title><![CDATA[Schrijver Thomas Rosenboom schikt zich in een rol als B-figuur]]></title>
      <description><![CDATA[<p>Een enerverende week voor schrijver Thomas Rosenboom (69). Omdat zijn vrouw naar Berlijn ging voor een congres, stond hij er een paar nachten alleen voor met hun 3-jarige dochter Anne. Normaal kijkt hij ernaar uit om even de hoofdrol te mogen spelen in haar leven, ‘omdat ik toch vaak merk dat als mijn vrouw erbij is, ik als vader een soort B-figuur ben’. Anne laat zich alleen door haar moeder troosten. Des te trotser maakt het hem wanneer het lukt om haar in haar moeders afwezigheid zelf in slaap te krijgen. Maar nu kwam het ongelukkig uit. De schrijver had op een van die avonden een lezing over zijn boek Late vader. Hij moest om 5 uur in de trein naar Deventer zitten, terwijl zijn vrouw pas om 9 uur op Schiphol zou aankomen. Zij regelde dat Anne tijdelijk terechtkon bij een andere moeder, maar dat bracht slechts gedeeltelijk verlossing. ‘Ik kon haar alleen op een bepaald tijdstip brengen, met de tram, en het spande erom of ik vervolgens mijn trein zou halen.’ Op een te late vader zat de organisatie vast niet te wachten. De stress zat dus nogal hoog. En alsof de duivel ermee speelde kreeg hij uitgerekend die middag een mail dat het account van zijn ov-chipkaart was verwijderd. ‘Er stond niet bij wat dat betekende, wat de reden was en hoe ik het weer kon herstellen. Nu ik eraan terugdenk breekt het zweet me weer uit.’ ‘Machteloze woede’ en paniek maakten zich van hem meester. Als hij niet met het ov kon, zou alles in de soep lopen. Hij belde zijn vrouw voor steun – zo dochter, zo vader –, maar die wist ook niet hoe ze de potentiële crisis op afstand moest bezweren. Daarop besloot hij naar de dichtstbijzijnde metro te lopen om te checken of hij nog wel door de poortjes kon. Ze zoefden zonder problemen open. Kwam alles toch nog goed. Hoogtepunt van de dag – en de hele week – was die avond, toen hij thuiskwam en zijn vrouw aantrof. Dochter was intussen opgehaald en lag boven vredig te slapen, híj keek terug op een geslaagde lezing, zijn vrouw op een succesvol congres: dat vroeg om wijn. ‘Na alle spanning was het heerlijk om met z’n tweeën een fles open te trekken.’ Dan maar weer een B-figuur. De hoofdrol spelen is leuk, maar sámen de aftiteling tegemoet treden nog leuker.</p>]]></description>
      <guid>https://www.volkskrant.nl/volkskrant-magazine/schrijver-thomas-rosenboom-schikt-zich-in-een-rol-als-b-figuur~b7a3f438/</guid>
      <pubDate>Thu, 20 Nov 2025 00:00:00 +0100</pubDate>
    </item>
    <item>
      <title><![CDATA[Cabaretier Bert Visscher werd 65, maar zich neerleggen bij vergankelijkheid doet hij niet]]></title>
      <description><![CDATA[<p>De spreekwoordelijke vlag van cabaretier Bert Visscher hangt er een beetje slapjes bij, maar wel: aan de top van de mast. Hij – bekentenisje – heeft een ordinaire kater, want: 65 geworden, naar een restaurant gelokt door vrouwlief, en toen zwaaide die deur open. Al zijn vrienden en familie daar. ‘Mijn vrouw was al de hele week aan het konkelen, weglopen als ze gebeld werd enzo, en ik had niets door.’ Tevreden zuchtend: ‘Ja, het was een heel mooie avond.’ En dat 65-jaar-gevoel suddert nog wel even door, hij zit vol in de voorbereidingen van zijn nieuwe tour Bert Visscher 65 – dat zou je niet zeggen (‘als je niet te vaak in de spiegel kijkt, geloof je het vanzelf’). Visscher zingt nummers van zijn helden, Herman van Veen, Maarten van Roozendaal, Toon Hermans, wordt begeleid door een strijkkwartet en deelt verhalen over zijn beginperiode in achterafzaaltjes in Groningen en Terneuzen en ‘andere idiote dingen’ die nog nooit eerder een show hebben gehaald. Resumerend: ‘Een vrolijk feest.’ Verder is hij met cabaretier Martin van Waardenberg drukdrukdruk met de tragikomedie The Sunshine Boys. Veel van zijn schrijf- en repeteerwerk doet Visscher thuis, ‘maar van de week lag álles eruit, tv, wifi, alles, waarschijnlijk heb ik met m’n klauwen ergens aan gezeten, maar dan besef je ineens hoe afhankelijk je bent.’ En dan, heel snel daaropvolgend, nog een ánder, existentieel besef: ‘Ik was van de week bij een goede vriend die ziek is, en verdorie, hij is gewoon alles aan het organiseren voor als hij doodgaat, en dan zit ik te zeiken over het internet. Ik wil dat de mensen om wie ik geef het goed hebben.’ Visscher is iemand die zich niet graag neerlegt bij de vergankelijkheid en oneerlijkheid van het leven. ‘Toen mijn moeder heel ziek was en sterven zou, heb ik haar chirurg gebeld: ‘Zeg maar. Wat moeten we doen. Moeten we naar Japan? Naar Amerika? Zeg het en ik doe het. Alles om haar te repareren. Dat gevoel heb ik nu ook bij mijn vriend: ik wil iets dóén maar kan niets, behalve er zijn.’ Hij leerde maar weer, deze week: een vlag die fier bovenaan aan de mast wappert, is op je 65ste geen gegeven.</p>]]></description>
      <guid>https://www.volkskrant.nl/volkskrant-magazine/cabaretier-bert-visscher-werd-65-maar-zich-neerleggen-bij-vergankelijkheid-doet-hij-niet~b5dde32a6/</guid>
      <pubDate>Thu, 13 Nov 2025 00:00:00 +0100</pubDate>
    </item>
    <item>
      <title><![CDATA[Van grote vreugde ging Mandy Woelkens deze week naar extreem verdriet]]></title>
      <description><![CDATA[<p>Een nogal dubbele week voor Mandy Woelkens (36), die van grote vreugde naar extreem verdriet ging. Hoogtepunt was de lancering van haar boek Welkom bij de club (van solo moederschap), waarvoor ze meer dan veertig moeders sprak die er op enig moment in hun leven alleen voor stonden in de opvoeding. ‘Ik hoop dat het een handboek mag worden waarin solomoeders zich gezien, gehoord en gedragen voelen – al is het maar zodat ik er niet tot in de eeuwigheid een podcast over hoef te maken.’ Zelf maakt ze ook deel uit van de club, en deze week merkte ze tot haar plezier dat haar zoon van 3 ’s nachts een update had gekregen. ‘Hij kon ineens veel samenhangender een verhaal vertellen. Hij zegt nu ook af en toe: ‘Mama, vroeger, toen ik nog een baby was...’ En dan denk ik: dat was vorige wéék schat, dat jij nog een baby was. Hij wordt veel te snel groot. Aan de andere kant geniet ik ervan dat hij op zijn leeftijd al het woord ‘vroeger’ gebruikt.’ Maar al het mooie van deze week werd overschaduwd door het plotselinge overlijden van een vriendin. Een hersenvliesontsteking werd de jonge moeder fataal, zomaar ineens. ‘Dus ik stond opeens bij een crematie van iemand van 37 die twee jonge kinderen achterlaat. Dat is zoiets onwerkelijks. Het weegt zwaar op me.’ Extra ergerlijk vindt ze het dan wanneer ze op sociale media wordt geconfronteerd met video’s van types die geloven in de kracht van manifestatie. ‘Ik stoor me enorm aan die beweging. Alsof je geluk aantrekt als je maar gelooft dat dat voor je is weggelegd. Je komt uit zó’n geprivilegieerde bubbel als je dat kunt zeggen. Kijken die mensen niet naar het nieuws of zo? Willen ze zeggen dat alle ellende op de wereld voorkomen had kunnen worden als we met z’n allen maar genoeg hadden gemanifesteerd? Echt, ik word er niet goed van.’ Nee, voor het lidmaatschap van díé club bedankt ze vriendelijk. Maar omdat ze de filmpjes ‘net iets te lang woedend zit te kijken’, denkt haar algoritme dat ze ze leuk vindt en krijgt ze er alleen maar meer van voorgeschoteld. Wat je aandacht geeft, groeit. Hebben die types toch een punt.</p>]]></description>
      <guid>https://www.volkskrant.nl/volkskrant-magazine/van-grote-vreugde-ging-mandy-woelkens-deze-week-naar-extreem-verdriet~bf4c8a4d/</guid>
      <pubDate>Thu, 6 Nov 2025 00:00:00 +0100</pubDate>
    </item>
    <item>
      <title><![CDATA[Zijn zoon noemde hem een ‘beuzak’, schrijven voelde zinloos en tóch had Herman Brusselmans een fijne week]]></title>
      <description><![CDATA[<p>De week dat schrijver Herman Brusselmans zijn 68ste verjaardag viert – met zijn linkerbuur en zijn rechterbuur – is er eentje die hem door de bank genomen wel bevalt. Al was het maar om het cadeau dat hij voor zichzelf kocht. Na 35 jaar alleen op de motor te hebben gereden, schafte hij een auto aan. ‘Een blitse Alfa Romeo’, uitgekozen door zijn vriendin, ‘die ongeveer alles kiest in ons huisgezin’. In dat huisgezin had hij schik om het uitbreidende vocabulaire van zijn zoon van 2,5. Trots: ‘Die noemt me ineens een beuzak.’ Met dat Gentse woord maakt de peuter al de hele week luidkeels kenbaar dat zijn vader hem de keel uit hangt. Mama kan ondertussen niets verkeerd doen. ‘Hij is een echt moederskind. Als ik hem wil helpen met zijn jas of schoenen, is het altijd: mama moet het doen. Maar hij geeft me wel een knuffel als ik daarom vraag, dus hij haat me niet. Het schijnt dat het een fase is.’ Wat Brusselmans zelf even de keel uit hing, was zijn werk. Hij overwoog helemaal te stoppen met schrijven, ‘definitief, met alles’. Want waar dóét hij het nog voor? ‘Het gaat niet goed met de literatuur, niemand koopt nog een boek. Ja, van die Zeven Zussen-achtige boeken, en klonen daarvan, die verkopen nog. Pure literatuur zoals ik die schrijf, daar is niemand nog in geïnteresseerd. En je kunt het niet forceren hè, je kunt de mensen niet de boekhandel in schoppen.’ Steeds als hij weer aan een nieuwe roman begint – toch zo’n twee keer per jaar, in oktober leverde hij nog Simpele personages af – denkt hij: wat heeft het voor zin, wie zit erop te wachten? ‘Ik heb 91 boeken geschreven, misschien is dat wel meer dan genoeg.’ Of misschien is dit ook gewoon een fase, die vanzelf weer voorbijgaat.</p>]]></description>
      <guid>https://www.volkskrant.nl/volkskrant-magazine/zijn-zoon-noemde-hem-een-beuzak-schrijven-voelde-zinloos-en-toch-had-herman-brusselmans-een-fijne-week~b40017a5/</guid>
      <pubDate>Thu, 30 Oct 2025 00:00:00 +0100</pubDate>
    </item>
  </channel>
</rss>
