<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eetwaar]]></title>
    <link>https://www.nrc.nl/rubriek/eetwaar/</link>
    <description><![CDATA[Eetwaar]]></description>
    <item>
      <title><![CDATA[Mandarijnen mét blad te koop...maar waarom?]]></title>
      <description><![CDATA[<p>Ze zitten in een soort cadeaudoos, ze kosten 4 euro per kilo (normaal kost een kilo 2,79 euro) en ze heten bladmandarijnen. Dat klinkt op een gekke manier authentiek en zo moet het er waarschijnlijk ook uitzien: kijk mensen, echte mandarijnen, recht van de boom, het blad er nog aan! Maar waarom? Waarom blad vervoeren als je het nergens voor nodig hebt? Niet voor de smaak, niet voor de houdbaarheid, alleen voor het oog. Dat blad kun je ook uit de tuin halen. Of uit de groentela, daar ligt toevallig nog wat bladspinazie. Ook hier is het blad overbodig, maar dan alleen in de naam. 
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2023/01/26/bladversiering-a4155262</guid>
      <pubDate>Thu, 26 Jan 2023 10:25:19 +00:00</pubDate>
    </item>
    <item>
      <title><![CDATA[Wilde dieren eten]]></title>
      <description><![CDATA[<p>Alles doen ouders eraan om kinderen met kaken als kluisdeuren te laten eten. Slimme fabrikanten maken daarom eten in figuurtjes. Valess, van de vleesvervangers, heeft nu Safari-nuggets, waardoor je als kleuter ineens een olifant naast je broccoliboom kunt aantreffen. Toch benieuwd wat voor gesprek dat oplevert. „Dus we eten  dit omdat we geen dieren eten? Maar ik moet wel neushoorn  eten?” En wat vinden principiële vegetariërs hiervan: maak je zo de geesten niet rijp voor echt vlees? Kinderen hebben het recht om geen dieren te eten, ook als ze  nep zijn. En helemaal als ze smaken naar niks. 
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2023/01/19/wilde-dieren-eten-a4154565</guid>
      <pubDate>Thu, 19 Jan 2023 10:25:20 +00:00</pubDate>
    </item>
    <item>
      <title><![CDATA[Smaakjesgekte]]></title>
      <description><![CDATA[<p>De ene heet Crazy Apple, de andere heet Peach Pumkin Spice. Er staat op: limited edition, wat nog eens benadrukt hoe bijzonder deze drinkyoghurts van Optimel willen zijn. Nu weet bijna niemand wat er ooit bedoeld is met pumpkin spice, want dat kennen we eigenlijk alleen als smaakje in bijvoorbeeld pepernoten, hummus en smoothies. Maar we proeven in elk geval weinig kruidigs. En het enige gekke aan de appelvariant is dat er zo crazy weinig appel- en cranberrysap in zit: samen 2 procent. Verder ruikt het, door de aroma’s, vooral naar appel zoals appel in snoep ruikt. Niet gek maar nep. 
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2023/01/12/smaakjesgekte-a4153919</guid>
      <pubDate>Thu, 12 Jan 2023 10:25:20 +00:00</pubDate>
    </item>
    <item>
      <title><![CDATA[Shakshuwat?]]></title>
      <description><![CDATA[<p>Iglo maakt tegenwoordig veel meer dan vissticks en spinazie à la bloep. In het vriesvak liggen vier nieuwe groentemaaltijden – sorry, ‘roerbaksensaties’. Drie ervan zijn pastagerechten, waarvan je vermoedt dat de inspiratie uit Italië komt (hoewel, geroerbakte pasta, in Italië...). Onder de naam van de pasta staat wat voor saus en groenten erin zitten. Op de vierde, shakshuka, staat erbij: ‘Oosterse groentestoof’. Nu kun je over de herkomst van shakshuka eindeloos twisten (het kwam naar Europa vanuit Israël, maar de oorsprong ligt ergens in de Maghreb, of was het toch Turkije of Jemen? En tomaat en paprika dan?), maar bij ‘Oosters’ denk je in de keuken toch eerder aan Aziatisch – wat ook al weinig specifiek is. Het laat maar weer zien hoe fabrikanten denken. Ravioli, tortelloni, tagliatelle? Van ons. Shakshuwat? Raarrr! Van hunnie. Zet er maar ‘oosters’ op. 
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2023/01/04/shakshuwat-a4153308</guid>
      <pubDate>Wed, 4 Jan 2023 10:25:21 +00:00</pubDate>
    </item>
    <item>
      <title><![CDATA[Alarm: ammoniak in je Oreo! Of is dat niet terecht?]]></title>
      <description><![CDATA[<p>Brekend! ‘Oreo zwart door giftig ammoniak!’ Uiteenlopende nieuwsmedia maakten dit van de berichtgeving van het Noordhollands Dagblad over de ammoniak-uitstoot door cacaofabriek Olam in Koog aan de Zaan.   Als de cacaofabriek te veel ammoniak uitstoot: fout. Maar wie nu denkt dat Oreo-koekjes giftig zijn: dat niet.  Om cacao te verwerken tot donker poeder wordt ammoniumcarbonaat gebruikt. Dat is geen geheim.  Om koekjes bros en luchtig te krijgen wordt trouwens vaak ammonium(bi)carbonaat gebruikt. Dit rijsmiddel heeft  een  E-nummer: 503, en is dus veilig bevonden door de Europese voedselautoriteit. Als je zoekt, blijkt het  in van alles en nog wat  te zitten, ook in lange vingers, likkoekjes en kruidnoten. Toch zijn Oreo’s levensgevaarlijk voor wie ze niet kan weerstaan. Ze zitten vol suiker en vet.   
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2022/12/14/ammoniak-alarm-a4151451</guid>
      <pubDate>Wed, 14 Dec 2022 10:25:21 +00:00</pubDate>
    </item>
    <item>
      <title><![CDATA[Hert in de supermarkt, maar of het wild is?]]></title>
      <description><![CDATA[<p>Bijna Kerst, de supermarkten pakken uit met wild. Nou ja, lijkt-op-wild. Albert Heijn heeft hert van de ‘vakslager’ – wie dat ook  mag zijn. Uit Nieuw-Zeeland, van de boerderij. Jumbo haalt hert uit Oost-Europa, Duitsland en Spanje – zonder dat je leest  of het wild is of niet. Aldi verkoopt naar eigen zeggen ‘de meest malse hertenbiefstuk voor het meest kerstige kerstdiner’. Geen toelichting. Het hert van Lidl heeft  een ‘fijne zachte wildsmaak’. Kleine kans dat het ook wild ís. Het staat er in elk geval niet op. En online zie je ook  niet waar het vandaan komt. Hert hoeft niet van ver te komen en ook niet van de boerderij. Op de Veluwe en bij  de Oostvaardersplassen stikt het van de herten – wél wild. Bij de poelier of wildhandel hoef je er niet altijd meer voor te betalen dan in de supermarkt. En die weet wat wild is en wat niet. 
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2022/12/08/hert-van-ver-a4150729</guid>
      <pubDate>Thu, 8 Dec 2022 10:25:21 +00:00</pubDate>
    </item>
    <item>
      <title><![CDATA[Monsterlijk fris]]></title>
      <description><![CDATA[<p>Vorige maand nog zei Albert Heijn in Trouw stoer  geen halveliterblikken Monster-energiedrank meer te verkopen. Nee, geen grote. Maar zijn kleine blikjes energiedrank dan wel oké? In het frisdrankschap zie je waar goede bedoelingen ophouden en commerciële belangen voorrang krijgen. Nieuw bij AH: Rockstar Energy Drink, in drie smaken. Drie blikjes voor 3,87 euro. Voor wie ze zoekt: vlak bij Red Bull en de Nightwatch Extreme Energy. En als je die merken allemaal te duur vindt, omdat je bijvoorbeeld  scholier bent, heeft AH ook  nog de budgetblikjes voor 59 cent. Heb je voor 1,18 euro een halve liter. Monsterdeal, toch? 
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2022/11/10/monsterlijk-fris-a4147757</guid>
      <pubDate>Thu, 10 Nov 2022 10:25:22 +00:00</pubDate>
    </item>
    <item>
      <title><![CDATA[Snackverdriet]]></title>
      <description><![CDATA[<p>Waarom kan de levensmiddelenindustrie de neiging maar niet onderdrukken om alles dat los van elkaar lekker is, samen te smelten tot iets dat alleen maar teleurstelling opwekt? Tegen beter weten in kochten we de pizza-bitterballen van Dr. Oetker. Je kon nog denken dat het de schuld van de oven was dat de korst slap bleef. Maar hij móest in de oven of airfryer, absoluut niet in de frituur. Toch maar  door de zure appel, of de kleffe bal heen bijten. Om na één hap van de  salami-arme papvulling te bedenken dat we voor 4,69 bijna naar het café kunnen om ons snackverdriet weg te eten met échte bitterballen. 
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2022/10/28/snackverdriet-a4146368</guid>
      <pubDate>Fri, 28 Oct 2022 10:25:22 +00:00</pubDate>
    </item>
    <item>
      <title><![CDATA[Polderongeluk]]></title>
      <description><![CDATA[<p>Riemen vast, klaar voor een reis om de wereld in één hap? Hier komt de Empanada Roti Tex-mex van Albert Heijn! De empanada is nog te herkennen aan de vorm. Maar  roti? Dat is een deegvel dat je kunt vullen. Waar is de roti in deze empanada? En trouwens: waarom roti in een empanada? Of vonden ze bij AH kousenband en kerrie al roti genoeg? Er is weinig ‘werelds’ aan dit ‘wereldse hapje’. Dit is een Hollands misverstand. Een  polderongeluk  in een proefkeuken. Had er één Surinaamse collega bij gevraagd en AH had zich  kunnen behoeden voor de hoon die het bedrijf  nu over zich heeft afgeroepen.   
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2022/10/20/polderongeluk-a4145664</guid>
      <pubDate>Thu, 20 Oct 2022 10:25:22 +00:00</pubDate>
    </item>
    <item>
      <title><![CDATA[Kalverliefde is...]]></title>
      <description><![CDATA[<p>Sommige mensen kappen spontaan met zuivel als ze ontdekken dat een koe elk jaar een kalf moet krijgen om melk te geven, dat het kalf meestal binnen een paar dagen bij de koe vandaan gehaald wordt en na 25 à 40 weken geslacht wordt. De melk van drie bioboeren die hun kalveren langer  bij de koe houden (niet duidelijk is hoe lang precies), wordt nu verkocht als Kalverliefde, in zoetroze verpakking. Oogt sympathiek, is beter voor de kalveren, maar wat échte kalverliefde is, daarover zal een veganist anders denken. Het wachten is op de eerste havermelkfabrikant die Kalverliefde op de markt brengt. 
		Nieuwsbrief
		NRC Eten &amp; Gezondheid</p>]]></description>
      <guid>https://nrc.nl/nieuws/2022/10/13/kalverliefde-is-a4144925</guid>
      <pubDate>Thu, 13 Oct 2022 10:25:23 +00:00</pubDate>
    </item>
  </channel>
</rss>
