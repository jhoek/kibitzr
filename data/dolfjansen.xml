<?xml version="1.0" encoding="utf-8"?>
<rss version="2.0">
  <channel>
    <title><![CDATA[Dolf Jansen]]></title>
    <link>https://www.trouw.nl/auteur/dolf-jansen</link>
    <description><![CDATA[Dolf Jansen]]></description>
    <item>
      <title><![CDATA[Na mijn optreden hadden de mensen tranen in de ogen (en dat was niet van het lachen)]]></title>
      <description><![CDATA[<p>Ruim een week geleden opende ik mijn theaterseizoen op een open plek in het bos, vlakbij Openluchttheater Caprera in Bloemendaal. Ik was onderdeel van het Walk On-festival, bedacht door zanger, liedjesschrijver, bluegrass-aficionado én wandelgoeroe Tim Knol. Ik speelde vier keer, elke keer voor ruim tweehonderd verse wandelaars. De plek was prachtig, het weer precies goed en ik had de vrijheid om werkelijk álles te spuien dat me te binnen schoot over wandelaars, hun kledingkeuzes, kleedjes en klapstoeltjes, de echtscheiding en/of burn-out die ze wandelend aan het verwerken waren en hun mogelijk wankele belastingmoraal (dat ging dan alleen over mensen uit de regio die in een huis wonen met een hek en een toegangscode!). Maar natuurlijk had ik het vooral over de politieke en sociale werkelijkheid waarmee we te maken hebben, in ons land, en wereldwijd. Er zijn zeg maar dingen waarvan je niet kunt wegwandelen. Ik deelde, los van een kritische blik op het huidige ‘kabinet’ een stukje uitleg over de absolute krankzinnigheid van doorgaan op de huidige weg van economische groei en meer vrijheid voor ondernemers, terwijl de planetaire grenzen elke dag verder worden overschreden én ondernemers nu al de vrijheid hebben om te vervuilen, vernietigen en personeel uit te buiten, om over dierenleed en aantasting van de volksgezondheid nog maar te zwijgen. Daarnaast ging ik in gesprek met VVD- en NSC-stemmers met (meestal) enige spijtgevoelens, maar ook vertelde ik een diepmenselijk verhaal over een optreden dat ik zou gaan doen voor directie en middenmanagement van Jumbo, dat werd afgeblazen op het moment dat ik zei dat ik graag contant betaald wilde worden (en dan het liefst het geld in plastic zakjes) omdat ik het dan makkelijker in de koelkast kon bewaren. Maar het opvallendst was dit: ik deelde een nieuw gedicht, eigenlijk een oproep aan alle politiek leiders – rechts, links, populistisch of christelijk gemotiveerd – om uit de maar voortgaande draaikolk van X-posts, oneliners en gemakkelijke oplossingen voor de talkshowtafel te stappen, en op zoek te gaan naar menselijkheid, naar politiek met en vanuit het hart, naar solidariteit met al de mensen die in het huidige systeem ten onder gaan, omdat ze denken dat de politicus op tv het voor ze gaat oplossen, terwijl de sociale onrechtvaardigheid alleen maar toeneemt, op zoek naar empathie met al die mensen die ontheemd zijn of op de vlucht of woonachtig zijn in de laatste resten van wat ooit Gaza was. Na elk optreden sprak ik mensen met tranen in de ogen, wat bij een comedyshow niet de normale gang van zaken is. Ik krijg steeds sterker het gevoel dat veel mensen, juist in de verhardende tijden die ik beschrijf, behoefte hebben aan menselijkheid, aan er voor elkaar zijn, aan weten dat de ander er ook voor jou is. En die ander kan die buurman zijn die jou, op leeftijd en slecht ter been, letterlijk overeind helpt als dat nodig is (de Stichting Burgerhulpverlening van huisarts Bernard Leenstra probeert dit te bewerkstelligen: als iemand even hulp nodig heeft niet de huisartsenpost of zelfs de ambulance inschakelen, maar iemand in de straat), maar evengoed de overheid die je bijstaat of zelfs beschermt op elke manier die nodig is. Het lijkt me, eerlijk gezegd, als politiek leider ook heerlijk, om uit de walm van Wierd Duks en Jack van Gelders te kunnen stappen, en als mens met mensen te praten, over menselijke oplossingen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/na-mijn-optreden-hadden-de-mensen-tranen-in-de-ogen-en-dat-was-niet-van-het-lachen~be59b068/</guid>
      <pubDate>Sun, 24 Aug 2025 00:00:00 +0200</pubDate>
    </item>
    <item>
      <title><![CDATA[In een ‘village fleuris’ begrijp je waarom velen zich verzetten tegen het huidige gifgebruik en -beleid]]></title>
      <description><![CDATA[<p>Het feit dat ik u (bijna) vier weken niet toesprak op deze plek had volledig te maken met een stukje rust, een stukje herstel, een stuk vakantie aan mijn kant. Camper, Frankrijk, Vendée (doet me altijd denken aan Touretappes met vreselijke zijwind, waaiervorming in het peloton en klassementsrenners die tijd verliezen op een plek waar dat helemaal niet nodig was geweest) en de kust ten zuiden daarvan. Ik sta, in die weken, grotendeels ‘uit’, hoef niks, heb geen deadlines, geniet van de omgeving, de zon, de hardloopkilometers en natuurlijk de allerliefste die het aandurft, weken met mij in een camper. Soms sta ik even ‘aan’, omdat mijn hoofd nou eenmaal zo werkt. Meestal levert dat poëzie op – een gedicht over het gebrek aan menselijkheid in de politiek-anno-nu, voor mijn oudejaarsvoorstelling Ongekend, een liedtekst over alle tegenslag in tóch optimistisch blijven – soms toch (uiteindelijk) een column. Over de onaanvaardbare politieke lafheid aangaande Gaza produceerde ik twee keer een JANSENPRAAT op de socials, maar ook mijn (geregelde) Trouw-thematiek kwam langs. Bij het binnenlopen van een dorp zag ik een bord met Terre saine – Communes sans pesticides. Zelf met mijn aujourd’hui minimale Frans begreep ik dat dat een verwijzing is naar gezonde grond, gezonde aarde, en dat dat bereikt wordt door geen pesticiden toe te staan. De volgende dag las ik een artikel over de toenemende protesten in Frankrijk tegen het wel toestaan van allerlei pesticiden – ik noem het nogal eens landbouwgif, anderen liever gewasbeschermingsmiddelen – door Macron en de zijnen. Het lijkt er sterk op dat de regering is gezwicht voor sterke druk vanuit ‘de sector’, waarvan ik dan altijd weer denk dat die druk eigenlijk komt vanuit de bedrijven die de RoundUps, parathions en paraquats produceren. Want dat is een miljardenbusiness, want zij maken de boeren wijs dat het niet anders kan, want zij schermen met twijfelachtige rapporten en spelen in op angst aangaande voedselzekerheid. En als u denkt: er is een regeringspartij die al deze dingen ook doet, ja, dat klopt. Het dorp was trouwens ook nog een Village Fleuris (ondertitel: ‘een nationaal label voor kwaliteit van leven’), overal bloemen en bloeiende planten en bomen, en alle bermen oogden ongemaaid. Prairie, noemden ze dat. Prettig voor insecten, natuurlijk, prettig voor het oog, goed voor kwaliteit van leven. En juist vanwege dat laatste begrijp ik zo goed dat velen – miljoenen in Frankrijk, wellicht evenveel bij ons – zich verzetten tegen het huidige gifgebruik en -beleid. Omdat het op geen enkele manier te aanvaarden is dat de economische activiteit van de één – leliekweker, bollenboer – jouw gezondheid zo in gevaar kan brengen. We hebben als inwoner van een beschaafd land het recht daartegen beschermd te worden uitroepteken. Afgelopen donderdag bracht deze krant me natuurlijk (ook) hoop: uitvinders in Groningen, met verheugende bedrijfsnamen als Croptimal en Doorgrond, werken aan een precisielandbouwapparaat dat zieke aardappelplantjes kan (helpen) opsporen (en meteen laten verwijderen) voordat ze hun ziekte verspreiden, en dat betekent weer dat er tot 90 procent minder bestrijdingsmiddelen nodig zouden zijn. De politiek gebruikt de belofte van innovatie nog weleens om verder niks te doen; in Ulrum en omgeving gebeuren gelukkig echt mooie dingen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/in-een-village-fleuris-begrijp-je-waarom-velen-zich-verzetten-tegen-het-huidige-gifgebruik-en-beleid~b2e04a80/</guid>
      <pubDate>Sun, 10 Aug 2025 00:00:00 +0200</pubDate>
    </item>
    <item>
      <title><![CDATA[Te veel negatief nieuws over gif? Daar moeten we wat aan doen, dacht het kabinet]]></title>
      <description><![CDATA[<p>Als u mij al (bijna) drie jaar leest in deze onvolprezen krant, kan het u zijn opgevallen dat ik kritisch sta tegenover economische groei. Althans, groei zoals we die al een jaar of zeventig gewend zijn. Omdat díe groei – elke keer weer reden tot vreugd bij politici en aandeelhouders – geen enkele rekening houdt met de schade die (door het feitelijke groeien) wordt aangericht, laat staan met de planetaire grenzen die op allerlei manier worden bereikt of al zijn overschreden. Ik denk dat de wal het schip binnenkort op ongelooflijke wijze gaat keren, denk daarom ook dat ik afgelopen week wat stuiptrekkingen zag van een imploderend systeem. Er komt een marketingoffensief aan om onze ‘negatieve beeldvorming van pesticiden’ (landbouwgif, of ‘gewasbeschermingsmiddelen’) te veranderen. Er is te veel negatief nieuws over die gifstoffen, daar moet echt wat aan gedaan worden uitroepteken. Fascinerend natuurlijk, om niet te kiezen voor absolute bescherming van volksgezondheid, en voor zoveel mogelijk bescherming van lucht- en water- en bodemkwaliteit, waarmee dan tevens de biodiversiteit eindelijk eens een steuntje in de rug krijgt, nee, laten we kijken of we wat goedbetaalde marketeers iets kunnen laten bedenken – een campagne, een leus – waardoor ons beeld van die stoffen verandert. Cynisch gezegd: u krijgt er nog steeds parkinson of leukemie van, en de insecten gaan nog doder, maar het voelt toch anders. Zoiets? Zolang u denkt dat al die gifstoffen nodig zijn om het huidige systeem aan de gang te houden, zou het nog kunnen werken ook. Iets vergelijkbaars is de motie om Nederland het Verdrag van Aarhus op te laten zeggen. Dat zou betekenen dat burgers geen toegang meer hebben tot milieu-informatie, geen inspraak in besluitvorming, geen toegang tot de rechter. En dat zou betekenen dat bedrijven, projectontwikkelaars en Big Agro nog meer vrijheden krijgen. Vrijheden, als je oogkleppen op hebt, om groei te bewerkstelligen, vrijheid vooral om nog meer schade toe te brengen aan allerlei zaken die ik hierboven al benoemde. Waarna de winsten toenemen, waarna de aandeelhouders blij zijn, en waarna politici kunnen beloven dat al die groei uiteindelijk ten goede zal komen aan ons allemaal. Stel dat u dat laatste (allang) niet meer gelooft, dan kunt u eind oktober natuurlijk stemmen op een partij die wat anders kijkt naar de huidige economische (en planetaire) werkelijkheid. Of u kunt zich feitelijk verzetten, tegen de macht van genoemde partijen en hun lobby, tegen investeringen die ten koste gaan van de planeet en de generaties na ons, tegen groeien om het groeien en gif omdat we dat nou eenmaal gewend zijn. De kans is echter groot dat u dan gevraagd wordt alleen te demonstreren op een plek waar niemand het merkt, dat u gecriminaliseerd wordt zelfs. Ook nu minister Femke Wiersma keihard is teruggefloten door de rechter (traineren, misbruik van bevoegdheden) in de zaak over omvang van veestapels (en daarmee uitstoot), zal zij de kaart blijven spelen van boeren beschermen tegen ‘activisten’, want de boerderij is ook hun woonadres. Terwijl ik oprecht denk dat die zogenaamde activisten nou juist degenen zijn die de realiteit wél zien, en juist daarom in actie komen. Moeten komen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/opinie/te-veel-negatief-nieuws-over-gif-daar-moeten-we-wat-aan-doen-dacht-het-kabinet~b4e257e1/</guid>
      <pubDate>Sun, 13 Jul 2025 00:00:00 +0200</pubDate>
    </item>
    <item>
      <title><![CDATA[Stel je voor... dat je 4000 kilometer van Gaza minister bent en je op geen enkele manier uitspreekt]]></title>
      <description><![CDATA[<p>Stel je voor dat je vanochtend wakker werd, de krant lag op de mat, want de Trouw-bezorger hoort tot de beste van het land. De koppen op de voorpagina zijn diepe zucht-opwekkend, advertenties negeer je, de column op de achterpagina is altijd de moeite waard. Stel je voor dat je wakker werd op een plek, ruim 4000 kilometer verderop, waar al heel lang geen krant wordt bezorgd. Vooral omdat de bezetter bijna alle journalisten heeft vermoord, maar ook omdat er eigenlijk geen huis meer overeind staat. Na twintig maanden van voortdurende bombardementen, waarbij geen huis, geen appartementenblok, geen school, geen winkel, geen kliniek, geen ziekenhuis en geen moskee werd gespaard. Geen vluchtelingenkamp ook, hoewel de plek waar je wakker werd die naam eigenlijk niet mag hebben. Het zijn ruïnes van huizen en gebouwen, waartussen mensen plastic hebben gespannen. Om een plek te creëren voor hun gezin. Hier en daar staat een wankel tentje, hier en daar durven mensen nog in kelders of andere restanten van gebouwen te verblijven. Je sliep weinig, en werd wakker met honger. Er is eigenlijk geen eten meer, en nu het juli is worden de dagen warmer en warmer, en neemt ook de dorst toe. Je krijgt je lijf nauwelijks opgericht, na een nacht op karton en steen, je linkerbeen protesteert het hardst. Er zit een stuk metaal in, van het bombardement in april, dat je dochter Janna niet overleefde. Je voelt de tranen en de woede en het allerdiepste verdriet, maar schudt ze weg, het kan niet, het mag niet, je bent de vader van het gezin, de man in huis, je moet eten gaan halen. Basir, die zijn zusje het allermeest mist, wil met je mee, maar je zegt dat hij op mama moet passen, en op Aziz en Amani en kleine Milla. Basir begrijpt het, als jij weg bent, als jij niet meer terug komt, is hij de man in huis. Hij is 13. Stel je voor dat je op de plek komt waar je van de bezetter naartoe moet, omdat daar eten is, en water. Er zijn honderden, misschien wel duizenden mannen en jongens als jij, allemaal vol van honger en wanhoop. Er zijn ook vrouwen, want als er geen man meer in huis is, als er geen man of vader of broer meer in leven is, dan ga je. Je kinderen moeten eten, je buurvrouw ligt op een matras onder een afdak en kan niet meer lopen. Stel je voor dat je daar, tussen hekken en schreeuwende soldaten, wordt geslagen, met traangas wordt opgejaagd, wordt beschoten. Stel je voor dat je, als je vlucht, mannen op de grond ziet liggen, bloedend, stervend. Mannen als jij, die niks anders deden dan eten zoeken voor hun kinderen, hun vrouw. Stel je voor dat je terugkomt, en de blik van je vrouw ziet, de blik van je kinderen. Hun verdriet en hun liefde. Stel je voor dat je minister bent, 4000 kilometer verderop, en dit allemaal weet. En je toch op geen enkele manier uitspreekt. Omdat je te laf bent. En soms ‘ANTISEMITISME!’ roepen electoraal meer oplevert. Het is niet voor te stellen. Dolf Jansen is cabaretier, schrijver en radiomaker met een felgroen hart. Lees hier alle artikelen over dit thema</p>]]></description>
      <guid>https://www.trouw.nl/opinie/stel-je-voor-dat-je-4000-kilometer-van-gaza-minister-bent-en-je-op-geen-enkele-manier-uitspreekt~b0c0823e/</guid>
      <pubDate>Sun, 6 Jul 2025 00:00:00 +0200</pubDate>
    </item>
    <item>
      <title><![CDATA[CDA, VVD en de rest van rechts gaan voor een walmende knalfuif (en laten de rotzooi achter voor uw kinderen)]]></title>
      <description><![CDATA[<p>Op een andere columnplek bedacht ik ooit de volgende vergelijking: als je een groot feest geeft, met heel veel overlast en rotzooi als gevolg, vind iedereen het volstrekt normaal dat je na dat feestje (na de afterparty desnoods), die rotzooi netjes en volledig opruimt. En wellicht nog even een onbespoten bloemetje langsbrengt bij alle mensen die je van hun (nacht)rust beroofd hebt, terwijl jij en je vrienden helemaal losgingen op luide en niet door al teveel smaak gehinderde muziek. Drank/drugs in overleg. Om over onbeperkte hoeveelheden BBQ-vlees en zwarte rookwolken dienaangaande nog maar te zwijgen. Mijn punt – toen, nu nog steeds – is dat wij ‘de industrie’, de agrosector, en nogal wat andere bedrijven ook, in het huidige economische systeem toestaan het heel goed te hebben (megawinsten, belastingvoordelen, compensatieregelingen), een continu doorlopend feest te vieren (aandeelhouders en bonusgraaiers lopen in polonaise naar de bank), maar ze op geen enkele manier vragen hun rotzooi achter zich op te ruimen. En die rotzooi, inderdaad, is uitstoot die gezondheid van omwonenden schaadt, die water, lucht en bodem vervuilt, die biodiversiteit vernietigt, die klimaatcrisis verergert. Ik vind het oprecht onbegrijpelijk (en gekmakend) dat je, al ondernemende, grote gevolgen veroorzaakt voor het land waarin je onderneemt, haar landschap, haar inwoners en de toekomst, en daar nauwelijks tot niet voor verantwoordelijk wordt gesteld. En ik vind het dus even onbegrijpelijk dat de ooit-liberale partij, die na een uitstapje met anti-democratische Kremlinvrienden toch weer hoopt de grootste te worden dankzij haar goedgekapte en altijd minzaam glimlachende leider, blijft hameren op dat ondernemerschap, op het belang van die bedrijven voor ‘de economie’ en werkgelegenheid, terwijl ze zich op geen enkele manier rekenschap geeft van de gevolgen van op deze manier ondernemen, produceren, vervuilen. En afgelopen week werd het nog erger. In een poging de klimaatcrisis enigszins af te remmen (en bedrijven aan te zetten tot een duurzamere vorm van ondernemen) zou de CO2-heffing worden ingevoerd. Zo ongeveer het laatste dat Sophie Hermans (van diezelfde partij ja) op haar ministerie zou kunnen gaan bereiken, nadat al haar andere maatregelen in een storm van PVV&amp;BBB al waren weggeblazen. CO2-heffing, betalen omdat je uitstoot, gaat er niet komen. Omdat het CDA dat voorstelt (de zorg voor de schepping is lang geleden verdwenen in een zoektocht naar zetels), populistisch rechts daar natuurlijk in meegaat, en de VVD nu ook, omdat de heffing ‘niet werkt zoals ze ooit is bedacht’. Of dat een leugen is? Ja, geachte lezer, want de heffing is nog nauwelijks toegepast, en zowel vrijstellingen als compensaties waren al wel aan de orde. Omdat de VNO-NCW-lobby suggereert dat bedrijven die heffing niet op kunnen brengen, de energiekosten nu al de pan uitrijzen en omdat bedrijven overwegen te vertrekken naar het buitenland (daar is zoals bekend niks aan de hand met het klimaat), buigt de politiek. Het is laf, het is kortzichtig, en het negeert volledig de (nabije!) toekomst waarin de economische kosten van klimaatverandering een crisis gaan opleveren waarbij 2008 en de corona-gevolgen verbleken. Maar CDA, VVD en de rest van rechts gaan voor een walmende knalfuif, en laten de rotzooi achter voor uw kinderen.</p>]]></description>
      <guid>https://www.trouw.nl/opinie/cda-vvd-en-de-rest-van-rechts-gaan-voor-een-walmende-knalfuif-en-laten-de-rotzooi-achter-voor-uw-kinderen~b47d159e/</guid>
      <pubDate>Sun, 29 Jun 2025 00:00:00 +0200</pubDate>
    </item>
    <item>
      <title><![CDATA[Veel succes met uw carrière na uw ministerschap, Femke!]]></title>
      <description><![CDATA[<p>Dolf Jansen is cabaretier, schrijver en radiomaker met een felgroen hart. In onze onregelmatig verschijnende serie Wa’zegt ze nou?!, interviews met vrouwelijke bewindslieden – eerder Mariëlle Paul (Onderwijs) die een beloofd onderzoek naar de doorstroomtoets gewoon helemaal niet liet uitvoeren, dan krijg je er ook geen gedoe mee; Mona Keijzer (Wonen en nu ook Asiel), die haar normale combinatie van valsigheid en onwaarheden combineerde; en Sophie Hermans (Klimaat) die helaas op het laatste moment moest afzeggen omdat ze een roestig mes van haar eigen partij nog uit haar rug moest laten halen – vandaag Femke Wiersma. Mevrouw Wiersma, minister van Landbouw, was dat... ‘Oh, zeg maar Femke hoor, we gaan niet ingewikkeld doen!’ Oke, eh..Femke, u bent van plan om de ondergrens van wat aan stikstof mag worden uitgestoten te verhogen, waardoor allerlei agrarische en andere activiteiten gewoon doorgang zouden kunnen vinden? ‘Ja, ik ben daar zelf heel enthousiast over, een heel klein beetje meer uitstoten op sommige plekken en heel Nederland gaat van het slot. Dat is toch wat we willen met zijn allen?’ Nou, de stikstofuitstoot is al heel lang veel te hoog en de natuur... ‘Ah, ja, de natuur, zullen we eerst zorgen dat iedereen te eten heeft en dat er huizen gebouwd worden, dan hebben we daarna genoeg tijd de natuur te redden. Ik reed net nog langs maisvelden, staan er prachtig bij, al zeg ik het zelf!’ Uw eigen ambtenaren raden u dit beleid af. Ja, daar zijn het ambtenaren voor, alle punten en komma’s netjes optellen en dan adviseren. Ik neem dat mee, maar ík beslis uiteindelijk.’ Nou, u neemt dat advies niet mee, u negeert het. ‘Ja joh, negeren, meenemen, peteetoo petaato. Hihi...’ Het maakt u vrolijk dat uw eigen ambtenaren tegen zijn? Dat een Kamermeerderheid tegen is, dat nogal wat organisaties in het maatschappelijk middenveld tegen zijn, dat de kans dat u door de rechter wordt teruggefloten aanzienlijk is, maar dat het dan te laat is voor alle ondernemers die met uw verandering van de ondergrens in de hand weer risico’s hebben genomen en investeringen hebben gedaan...? Het maakt u vrolijk dat de natuur verder verslechtert en dat de agrarische sector weer, jaren na de PAS-leugens van Bleker, Koopmans en Samsom, een prachtige glimmende wortel wordt voorgehouden die binnen een jaar blijkt te bestaan uit een combinatie van stress, machteloosheid, dreigend faillissement, bijeengehouden door een jasje van Pfas?! ‘Nou, als u het zo zegt lijkt het allemaal wel heel heftig. Ik denk dat dit gewoon de oplossing is. En ik zag ook heel positieve reacties. Er werd ook gezegd ‘de BBB trekt het stikstofbeleid los!’, dat is toch machtig mooi?’ Nou, dat was uw politiek leider Van der Plas, die hoopt dat uw beleid en haar enthousiasme eind oktober nog voldoende plattelanders tot een BBB-stem zullen bewegen. ‘Weet u wat ik zo fijn vind van al die WNL-talkshows tegenwoordig: die stellen dit soort vragen niet. Daar kun je gewoon je verhaal doen en lekker jezelf zijn. Zonder die realiteit de hele tijd. Heeft u nou helemaal niks positiefs?!’ Oh ja hoor, wij wensen u heel veel succes met uw carrière na uw ministerschap, binnenkort. Dankuwel, mevrouw Wiersma. Femke!</p>]]></description>
      <guid>https://www.trouw.nl/duurzaamheid-economie/veel-succes-met-uw-carriere-na-uw-ministerschap-femke~b585540c/</guid>
      <pubDate>Sun, 22 Jun 2025 00:00:00 +0200</pubDate>
    </item>
    <item>
      <title><![CDATA[Kortzichtig klimaatbeleid, dat is wat de VVD ‘gaat leveren’]]></title>
      <description><![CDATA[<p>Precies een week geleden kondigde ik op deze plek mijn kandidatuur voor het leiderschap van de VVD aan, en gaf gelijk wat mogelijke en hoognodige richtingen voor die partij. Beetje satire, tuurlijk, maar een hoop was (en is) gemeend. En wat satire betreft: het lijsttrekkerschap van NSC had ik geloof ik zomaar binnen kunnen hengelen. #sollicitatie. Binnen enkele uren na het plaatsen van mijn column kwam er een verklaring van de politiek leider van de VVD. Dat ze weer eens een andere richting insloeg, dat ze echt (nee echt!) niet meer met de PVV in enige zee zou gaan en, tot vier maal toe in de verklaring, dat haar partij ‘gaat leveren’. Best opvallend was dat er helemaal niks over antirechtsstatelijkheid en het overduidelijke racisme van de PVV in de verklaring stond, terwijl er (inhoudelijk) een hele hoop over GroenLinks-PvdA werd beweerd. Los van die op weinig gebaseerde beweringen (Timmermans zet de grenzen open, Timmermans juicht als bedrijven ons land verlaten etc.) stond er, in de hele verklaring, in totaal en bij elkaar opgeteld, helemaal niks over het klimaat, en de crisis dienaangaande, in het stuk. NIKS. Het ging over bedrijven en economische groei en ondernemers, natuurlijk, maar het hele klimaat is een non-issue geworden. (Eh, mevrouw Van der Plas, als u dit leest, een non-issue heeft niets met zusters in het klooster te maken, het is Engels). Het lijkt er al een tijdje op alsof (populistisch) rechts heeft besloten: we hoeven er niks meer mee, dat hele klimaat. Het redt zich wel, laat ons gewoon mensen angst aanjagen met verzonnen stromen asielzoekers, laat ons ‘boze burgers’ begrijpen als ze het recht in eigen hand nemen, en laat ons verder vooral inzetten op ondernemerschap, op minder regels, op de vrije markt, op economische groei, op al die zaken die ons zo ver hebben gebracht. Inderdaad, in die laatste zin zat enig cynisme. Want, ja, al die groei heeft ons welvaart en soms zelfs welzijn gebracht, maar nee, het is absoluut niet verstandig daar nu (nog meer) op in te zetten, gezien de staat van de natuur en de biodiversiteit, gezien de nog steeds doorkolkende ontwikkelingen op klimaatgebied. En toen zag ik, stukje research, Sophie Hermans (VVD-klimaatminister, dat is zo langzamerhand als een SGP-ouderling in een darkroom) én Dilan Yesilgöz varianten van het volgende verklaren: we moeten nu wel inzetten op economische groei, op meer vrijheid en minder regels voor bedrijven en ondernemers, anders kunnen we dat klimaatbeleid nooit betalen. Dit betekent, feitelijk, dat bedrijven extreem veel energie mogen blijven gebruiken, dat uitstoot en vervuiling niet zullen afnemen, dat de zo regelloos mogelijke vrije markt nog meer gaat bepalen, dat de klimaatcrisis zal verergeren. En als we dan voldoende geld hebben verdiend, dán gaan we echt werk maken van klimaatbeleid. Het probleem is natuurlijk dat het nooit voldoende zal zijn. Ik ben het ermee oneens, dat begrijpt u, maar ik vind het ook van grote kortzichtigheid getuigen. En ik vind dat het mensen die overwegen op de VVD te stemmen een werkelijkheid voorspiegelt die feitelijk niet kán bestaan, omdat we tegen de grenzen van de planeet aan knallen. Dat is wat deze voorheen-liberale partij ‘gaat leveren’. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/kortzichtig-klimaatbeleid-dat-is-wat-de-vvd-gaat-leveren~b8f3599a/</guid>
      <pubDate>Sun, 15 Jun 2025 00:00:00 +0200</pubDate>
    </item>
    <item>
      <title><![CDATA[Ik stel me kandidaat voor het leiderschap van de VVD]]></title>
      <description><![CDATA[<p>Politici doen weleens iets – niet aftreden terwijl het volstrekt duidelijk is dat ze dat wel zouden moeten, een coalitie aangaan met een verzameling extremisten met een hekel aan de realiteit – in het landsbelang. Ze worden, klaarblijkelijk, gedwongen tot dit handelen omdat het land (het volk!) hen roept. Hier sta ik, ik kan niet anders, zoiets. Dat landsbelang is nu ook de reden dat ik besloten heb me kandidaat te stellen voor het leiderschap van de VVD. Ik zal de strijd aangaan met de vrouw met de altijd aanwezige en geregeld gekmakende minzame glimlach onder het motto (oranje-blauwe vormgeving!) Zo Kan Het Niet Langer. U mompelt dat ik helemaal geen lid ben van de club van dixieland en ondernemersbelangen, en dat klopt, maar dat kan al geregeld zijn tussen het schrijven en het plaatsen van deze column. De VVD is, zeker op papier, een liberale partij, VVD’ers houden van debat en geregeld zijn ze ook op humor te betrappen, dus ik verwacht moeiteloos door welke ballotage dan ook heen te hollen. Sidenote: collega Omtzigt werd laatst tot erelid van NSC gemaakt, dat voelt toch een beetje als een dooie mus in een mooi doosje, erelid worden van een club die binnenkort in elkaar stort. Alsof ze je een kortingsbon van de Bodyshop geven, of een seizoenskaart voor Vitesse. Nee, dan de VVD. Het moet wat mij betreft echt afgelopen zijn met geflirt met de blonde God uit Venlo, niet alleen vanwege zijn onbetrouwbaarheid, zijn alleenheerserij en zijn gijzelen van elke vooruitgang in dit land met WE WORDEN OVERSTROOMD MET ASIELZOEKERS (wat natuurlijk op geen enkele manier zo is), maar gewoon omdat hij staat voor autocratie en niet democratie, omdat hij Rusland als vriend en Europa als vijand ziet, omdat hij genocide in Gaza steunt en omdat hij de pers, de rechterlijke macht en politici van andere partijen als bedreiging neerzet, in plaats van onderdeel van een vrij land. Ik heb trouwens, leuke feitjes, net als mevrouw Yesilgöz een links verleden, inclusief actievoeren, ik heb ook een buitenlandse achtergrond, maar van mij mag u geregeld een schaterlach verwachten – van mij, van u – in plaats van de genoemde glimlach die naar het schijnt sommigen ertoe aanzet een schilderij van Thorbecke voor haar goedgekapte hoofd te willen hangen. Maar dat gaan we niet doen, we blijven bij de inhoud uitroepteken. Laten we gewoon en eindelijk die hypotheekrenteaftrek door de shredder halen en daarmee de woningmarkt en de verdeling van welvaart iets eerlijker maken, laat ondernemers zich helemaal een slag in de rondte ondernemen, maar laten we wel zorgen dat ze netjes hun belastingen betalen én dat ze niks doen dat vervuilt, vernietigt en omwonenden letterlijk (excusez le mot) verkankert, hallo Chemours, hallo Tata, hallo bollenkwekers en andere gifspuiters. Echt, partijgenoten (voelt raar, maar landsbelang...): als we het Grote Geld een klein beetje aanpakken, houden ze nog meer dan genoeg over om lelijke auto’s te kopen of hun nieuwste vrouw te laten verbouwen, maar staan we er écht voor de hardwerkende Nederlander, met zorg, onderwijs, ov dat rijdt, een woning en eerlijk inkomen. Want: Zo Kan Het Niet Langer. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/ik-stel-me-kandidaat-voor-het-leiderschap-van-de-vvd~b95dc58d/</guid>
      <pubDate>Mon, 9 Jun 2025 00:00:00 +0200</pubDate>
    </item>
    <item>
      <title><![CDATA[VVD’ers, hier sta ik: uw nieuwe lijsstrekker]]></title>
      <description><![CDATA[<p>Politici doen weleens iets – niet aftreden terwijl het volstrekt duidelijk is dat ze dat wel zouden moeten, een coalitie aangaan met een verzameling extremisten met een hekel aan de realiteit – in het landsbelang. Ze worden, klaarblijkelijk, gedwongen tot dit handelen omdat het land (het volk!) hen roept. Hier sta ik, ik kan niet anders, zoiets. Dat landsbelang is nu ook de reden dat ik besloten heb me kandidaat te stellen voor het leiderschap van de VVD. Ik zal de strijd aangaan met de vrouw met de altijd aanwezige en geregeld gekmakende minzame glimlach onder het motto (oranje-blauwe vormgeving!) Zo Kan Het Niet Langer. U mompelt dat ik helemaal geen lid ben van de club van dixieland en ondernemersbelangen, en dat klopt, maar dat kan al geregeld zijn tussen het schrijven en het plaatsen van deze column. De VVD is, zeker op papier, een liberale partij, VVD’ers houden van debat en geregeld zijn ze ook op humor te betrappen, dus ik verwacht moeiteloos door welke ballotage dan ook heen te hollen. Sidenote: collega Omtzigt werd laatst tot erelid van NSC gemaakt, dat voelt toch een beetje als een dooie mus in een mooi doosje, erelid worden van een club die binnenkort in elkaar stort. Alsof ze je een kortingsbon van de Bodyshop geven, of een seizoenskaart voor Vitesse. Nee, dan de VVD. Het moet wat mij betreft echt afgelopen zijn met geflirt met de blonde God uit Venlo, niet alleen vanwege zijn onbetrouwbaarheid, zijn alleenheerserij en zijn gijzelen van elke vooruitgang in dit land met WE WORDEN OVERSTROOMD MET ASIELZOEKERS (wat natuurlijk op geen enkele manier zo is), maar gewoon omdat hij staat voor autocratie en niet democratie, omdat hij Rusland als vriend en Europa als vijand ziet, omdat hij genocide in Gaza steunt en omdat hij de pers, de rechterlijke macht en politici van andere partijen als bedreiging neerzet, in plaats van onderdeel van een vrij land. Ik heb trouwens, leuke feitjes, net als mevrouw Yesilgöz een links verleden, inclusief actievoeren, ik heb ook een buitenlandse achtergrond, maar van mij mag u geregeld een schaterlach verwachten – van mij, van u – in plaats van de genoemde glimlach die naar het schijnt sommigen ertoe aanzet een schilderij van Thorbecke voor haar goedgekapte hoofd te willen hangen. Maar dat gaan we niet doen, we blijven bij de inhoud uitroepteken. Laten we gewoon en eindelijk die hypotheekrenteaftrek door de shredder halen en daarmee de woningmarkt en de verdeling van welvaart iets eerlijker maken, laat ondernemers zich helemaal een slag in de rondte ondernemen, maar laten we wel zorgen dat ze netjes hun belastingen betalen én dat ze niks doen dat vervuilt, vernietigt en omwonenden letterlijk (excusez le mot) verkankert, hallo Chemours, hallo Tata, hallo bollenkwekers en andere gifspuiters. Echt, partijgenoten (voelt raar, maar landsbelang...): als we het Grote Geld een klein beetje aanpakken, houden ze nog meer dan genoeg over om lelijke auto’s te kopen of hun nieuwste vrouw te laten verbouwen, maar staan we er écht voor de hardwerkende Nederlander, met zorg, onderwijs, ov dat rijdt, een woning en eerlijk inkomen. Want: Zo Kan Het Niet Langer. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/vvd-ers-hier-sta-ik-uw-nieuwe-lijsstrekker~ba6bf66f/</guid>
      <pubDate>Fri, 6 Jun 2025 00:00:00 +0200</pubDate>
    </item>
    <item>
      <title><![CDATA[Opiniestuk insturen of reageren?]]></title>
      <description><![CDATA[<p>Opinie, online en in de krant, is een vrijplaats voor discussie. Alle stukken zijn op persoonlijke titel. Wilt u zelf een artikel insturen voor plaatsing in de papieren krant, mail dan een voorstel naar opinie@trouw.nl. Korte reacties zijn welkom op lezers@trouw.nl. Hou wel rekening met de lengte: artikelen tellen 600 of 400 woorden, ingezonden brieven maximaal 150 woorden. De redactie behoudt zich het recht voor bijdragen te weigeren, te redigeren of in te korten. De langere bijdragen worden ook online, via een databank of anderszins verspreid. Eventuele auteursrechten blijven bij de schrijver. Inzendingen via email of post graag voorzien van naam, adres en telefoonnummer. Ons postadres is: Redactie Opinie Trouw, Postbus 859, 1000 AW Amsterdam.</p>]]></description>
      <guid>https://www.trouw.nl/opinie/opiniestuk-insturen-of-reageren~becd5101/</guid>
      <pubDate>Thu, 25 Jul 2024 00:00:00 +0200</pubDate>
    </item>
  </channel>
</rss>
