<?xml version="1.0" encoding="utf-8"?>
<rss version="2.0">
  <channel>
    <title><![CDATA[Dolf Jansen]]></title>
    <link>https://www.trouw.nl/auteur/dolf-jansen</link>
    <description><![CDATA[Dolf Jansen]]></description>
    <item>
      <title><![CDATA[Trumps ‘eigen verstand en moraal zijn bepalend’: een beangstigende realiteit]]></title>
      <description><![CDATA[<p>Zelfs D. Trump, de democratisch gekozen dictator – zoveel mogelijk woonachtig in Florida en bedeeld met best kleine vingers – kan soms zinnen uitbrengen die de hardwerkende columnist verrassen. Ondanks alles wat hij de afgelopen jaren al zei, ondanks alternative facts, het uitschelden van journalisten, het schofferen van andere leiders, het ondermijnen van wetenschap. Onder zijn leiding zijn de Verenigde Staten in hoog tempo bezig alles dat lijkt op internationale samenwerking kapot te maken, trekken zich terug uit verdragen en organisaties, blijken net zo’n grote hekel aan klimaatbeleid te hebben als aan vrouwenrechten, gebruiken geweld tegen andere landen en in toenemende mate tegen de eigen bevolking, lijken te streven naar een wereld waar slechts het recht van de allersterkste geldt, en informatie alleen nog maar via algoritmes van bevriende techbro-miljardairs tot ons kan komen. Erger nog: Peter Thiel, die bij die groep hoort, filosofeert hardop over de macht van tech-bazen als vervanging van de democratie. Maar dan de zinnen van Trump waar ik over begon: gevraagd naar het afwijzen van internationale verdragen en wetten, zei hij ‘mijn eigen verstand en moraal zijn bepalend’. Dit is een beangstigende zin. Een man die leeft op een dieet van hamburgers, paracetamol en zelfoverschatting, die zich omringt met mensen die hem allemaal fantastisch vinden en doorlopend naar de mond praten, een man die elke afwijkende mening of tegenstem afkapt, kaltstellt, intimideert of laat ontslaan, heeft niet meer nodig dan zijn ‘eigen verstand en moraal’, om beslissingen te nemen die de hele wereld raken, en beïnvloeden. Dat is een puber die schreeuwt ik weet heel goed wat ik doe mama! terwijl hij stoned op een opgevoerde fatbike probeert een lawinepijl vanuit zijn anus af te schieten. Excuses voor dit beeld op de vroege maandagochtend. En dan zijn moraal. De moraal van Trump ligt, denk ik, op dezelfde plek als het gezonde verstand van Caroline van der Plas (BBB) en de medemenselijkheid van Chris Stoffer (SGP). Het zou mij niet verbazen als de VVD – een partij die geen enkele verantwoording heeft afgelegd voor de politieke shitshow waarin we ons al 2,5 jaar bevinden, een partij die nu al weer bepalend lijkt in het komende kabinet, denk bonussen in de financiële wereld, denk wederom laf agro-beleid – haar leider geregeld een beetje Trump-moraal laat inspuiten. Als het Donald J. Trump Presidential Museum een ruimte wijdt aan het verstand en de moraal van de gevreesde oranje leider wordt dat een megalomaan grote, volledig lege zaal, waar dag en nacht een kille wind doorheen waait. En de lucht van pis overheerst. Een foto van Victor Vlam en Raymond Mens is door henzelf ergens aan een muur geprikt. Je kunt, denk ik, nog beter de technische staf van Ajax het beleid laten bepalen dan het verstand en de moraal van de heer Trump. Maar goed, ik realiseer me, ik ben maar een satiricus van 63 kilo, hij is de capo di tutti capo. Het is de realiteit, Trump ís de realiteit. En dat die realiteit door de huidige politiek, door Van Weel en Brekelmans en Van Marum (DigiD...), wordt ontkend of vergoelijkt, dat vind ik pas echt beangstigend. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/trumps-eigen-verstand-en-moraal-zijn-bepalend-een-beangstigende-realiteit~bb670064/</guid>
      <pubDate>Sun, 18 Jan 2026 00:00:00 +0100</pubDate>
    </item>
    <item>
      <title><![CDATA[Met kerst denk ik aan het voorrecht dat ik het verschil kan maken]]></title>
      <description><![CDATA[<p>Dolf Jansen is cabaretier, schrijver en radiomaker met een felgroen hart. Ik realiseer me echt wel dat het bijna kerst is, en dat levert, zoals het hoort, herinneringen op. We woonden, eind jaren zestig van de vorige eeuw, 3–hoog in een Amsterdams pand dat dusdanig op leeftijd was dat de noordoosterwind vrij spel had in onze woonkamer. Zelfs als we de kieren met krantenpapier dichtpropten en een paardendeken op de vensterbank drapeerden. We hadden, ondanks tegenwind, natuurlijk een kerstboom. We hadden zelfs echte kaarsjes in de boom, met vlammen, en als mijn vader vertrok checkte hij of er een grote teil water naast de boom klaarstond. Voor het geval dat... Eerste kerstdag aten we thuis – mijn vader kookte, hij had zelfs een opleiding dienaangaande –, tweede kerstdag aten we bij oma. En dat was, elk jaar weer, groentesoep met ballen, rollade, aardappelen, sla en chipolatapudding toe. U leest, helemaal terecht, een sfeer van veiligheid, van gezelligheid, van samen zijn omdat je het samen fijn hebt. Er was natuurlijk ook toen van alles gaande in de wereld – oorlog in Vietnam, toenemende vervuiling, ongelijkheid. Maar als jongen van 7 of 12 wist ik het niet, en hoefde ik me er dus ook niet druk om te maken. Mijn wereld was dat huis, mijn school in de Watergraafsmeer, en spelen in het Oosterpark. En kerst vieren met mijn ouders, mijn broers en mijn oma dus. Nu, dik 50 jaar later, weet ik het wel, en als je weet wat er gaande is, kun je het niet meer níet weten. Dat een democratisch gekozen dictator in Washington beweert dat hij de grootste vredesstichter ooit is, terwijl hij in Latijns-Amerika probeert oorlog te veroorzaken, en in de strijd in Oekraïne aan de kant van de agressor lijkt te staan. Dat mensen in Gaza als ze nog niet gebombardeerd of verhongerd zijn nu dreigen ten onder te gaan aan noodweer, onderspoelde ‘tenten’, ziektes en gebrek aan hulpgoederen en medicijnen. En ja, die tekorten worden bewust veroorzaakt door Israël, en ja, de Nederlandse regering steunt Netanyahu daarin. Dat we leven in een land waar we, vooralsnog, vooral bedreigd worden door een overdaad aan stikstof en mest en pfas en glyfosaat en ziekteverwekkers, en door een crimineel tekortschietende minister van Landbouw etc. en de agrolobby-partij die haar blijft steunen. Toen ik een jaar of tien was hoefde ik niks te doen, want ik wist er niet van, ik begreep de wereld nog niet, en mocht ervan uitgaan dat de volwassenen de problemen wel zouden oplossen. En zeker van dat laatste ben ik, in de jaren daarna, keihard teruggekomen. Nu weet ik het, nu kan ik wat doen, nu moet ik wat doen. Dat kan zijn columns schrijven, voorstellingen spelen, me uitspreken op andere manieren, onderdeel zijn van wat een samenleving is. Maar voel dat vooral niet als een verplichting, geachte lezer, denk nou niet ‘hebben we eindelijk een paar dagen vrij met lekker eten en kerstreclames op tv, moet ik weer bezig zijn met Gaza en Soedan en mestoverschotten...’ Het is geen verplichting, het is een voorrecht. Wij kúnnen hier en daar het verschil maken. Door ons wel uit te spreken, wél betrokken te zijn. Dat lijkt mij een kerstgedachte.</p>]]></description>
      <guid>https://www.trouw.nl/duurzaamheid-economie/met-kerst-denk-ik-aan-het-voorrecht-dat-ik-het-verschil-kan-maken~be104bd7/</guid>
      <pubDate>Sun, 21 Dec 2025 00:00:00 +0100</pubDate>
    </item>
    <item>
      <title><![CDATA[Politici beloven altijd dat het dit keer anders zal zijn, maar dat is nooit zo]]></title>
      <description><![CDATA[<p>Dolf Jansen is cabaretier, schrijver en radiomaker met een felgroen hart. Toen Esther Ouwehand van de echte Partij voor de Dieren in het debat vorige week kritisch was op de keuze van Buma-Bontenbal-Jetten om met de VVD te gaan (in)formeren, terwijl de ‘liberalen’ toch de huidige politieke shitshow (mijn woorden!), en die van de afgelopen drie jaar hebben veroorzaakt, probeerde de optimistische D66-voorman duidelijk te maken dat het dit keer echt anders zou zijn, anders zou gaan. Terwijl VVD-topvrouwen Yesilgöz en Becker vlak achter Ouwehand toekeken met een blik die zweefde tussen not amused en superzuur. De VVD staat, dat vertelt ze u, voor de hardwerkende Nederlander en de mensen in het land, ze gaat voor rust in de portemonnee zorgen. Als ik nog een gemeenplaats gemist heb, excuses. En als ik ondertussen kijk naar wat de VVD wil, is het meer vrijheden voor ondernemers, minder belasting- en regeldruk voor (grote) bedrijven, meer economische groei, waarna al dat verdiende geld ten goede kan gaan komen aan de genoemde gewone Nederlanders, en klimaatbeleid ook, natuurlijk. Het enige punt is, het gebeurt niet, of nauwelijks. Tuurlijk, een deel van de belastingen die wél worden geheven – ook bij rijke mensen, ook bij goedverdienende bedrijven – komt ten goede aan zorg en onderwijs en infrastructuur en als er nog wat overschiet eventueel aan cultuur. Maar het grootste deel van het verdiende geld vloeit natuurlijk, elke keer weer, al decennialang, naar de aandeelhouders en de mensen die al een topinkomen en/of een groot vermogen hebben. De trickle van de trickle down economy is vaak maar een triest druppeltje zo nu en  dan. En toch kan de VVD, of elke andere partij die de kiezer weet te overtuigen met dit economische verhaal, doen alsof het deze keer anders zal zijn. Zoals marktwerking – zorg, openbaar vervoer, energie, wonen – echt de concurrentie gaat vergroten en daarmee de prijzen voor de consument gaat verlagen. Het gebeurt nooit, machtsconcentraties nemen toe, marktpartijen worden zo groot en sterk dat het niet ver van een monopolie zit, maar deze keer zal het echt anders zijn uitroepteken. Ik geloof niet meer in deze keer zal het anders zijn. De BBB heeft, vooral bij monde en handelen van Wiersma en Van der Plas, al anderhalf jaar niks anders gedaan dan traineren, mist- en mestgordijnen optrekken, wetenschap ontkennen, nadere onderzoeken aanvragen en ondertussen de volksgezondheid en de biodiversiteit serieuze schade toebrengen. Met constant maar één leidend belang: dat van de grote agrobedrijven die de BBB ooit bedachten, en die hun megawinsten niet bedreigd willen zien worden door suffe dingen als longontstekingen in geitenregio’s, Parkinson waar met gif wordt gesproeid of drinkwaterproblemen. Dat zal nooit anders zijn. Ja21 is een light-variant van PVV en FvD, waar extreem conservatisme, racisme en antimigratiesentiment hand in hand gaan. Dat zal nooit anders zijn. Voedselproducenten en (de meeste) supermarkten verkopen een onwaarschijnlijke hoeveelheid ongezond voedsel, tussendoortjes en snacks aan een steeds dikker en ongezonder wordende bevolking. Ze zullen het hebben over een gezondheidsoffensief en duurzaamheid, over hun verantwoordelijkheid, maar het zal nooit anders zijn. Ik ben geen pessimist, ik ben een realist. En ook dat zal nooit anderszijn.</p>]]></description>
      <guid>https://www.trouw.nl/duurzaamheid-economie/politici-beloven-altijd-dat-het-dit-keer-anders-zal-zijn-maar-dat-is-nooit-zo~b11169cc/</guid>
      <pubDate>Sun, 14 Dec 2025 00:00:00 +0100</pubDate>
    </item>
    <item>
      <title><![CDATA[De zelfverrijking bij de Fifa is zo groot, dat zelfs de Siciliaanse maffia mompelt dat het wel wat minder kan]]></title>
      <description><![CDATA[<p>Terwijl ik dit schrijf krijgt Donald Trump de Fifa Peace Prize uitgereikt van Gianni Infantino. Ik had in plaats van uitgereikt liever ingebracht geschreven, maar ik ga het netjes houden. Trump is, dat weet u, de democratisch gekozen dictator van de VS, Infantino is de baas van de wereldvoetbalbond, een organisatie waar het vaker over corruptie, televisierechten, sponsordeals en foute leiders gaat dan over splijtende passes en onvergetelijke doelpunten. Helaas. Infantino is in zijn jeugd in een groot vat vloeibare zelfingenomenheid gevallen, waardoor hij de meest krankzinnige beslissingen kan nemen en ontmoetingen kan hebben, terwijl hij constant uitstraalt dat hij lekker bezig is (en het ook wel heel erg heeft getroffen, met zichzelf). In ons land noemen we dat het syndroom van Yesilgöz. De vredesprijs is een paar maanden geleden door Infantino bedacht (om aan Trump uit te kunnen reiken), omdat woke-elementen wereldwijd ervoor hadden gezorgd dat de Oranje Leider de Nobelprijs voor de Vrede niet kreeg. De vredes die Trump bewerkstelligd heeft zijn onder meer die in Gaza – waar het IDF donderdag nog twee Palestijnse broertjes van 9 en 10 vermoordde, Fadi en Goma Abu Assi, omdat ze ‘verdachten waren die een direct gevaar vormden voor Israëlische soldaten’ – en tussen Rwanda en de Democratische Republiek Congo, waar feitelijke vrede ongeveer even dichtbij lijkt als een nummer 1-notering voor Marco Borsato in de Top2000. De Fifa is in mijn ogen een organisatie die van zoveel zelfverrijking en machtsmisbruik aan elkaar hangt, dat zelfs de Siciliaanse maffia mompelt dat het allemaal wel wat minder kan, toch...? Maar ja, voetbal is een leuk spelletje en als je eerder al toernooien organiseerde in het Qatar van de dwangarbeiders en het Rusland van Poetin, is er natuurlijk geen reden te bedenken om de VS over te slaan, ondanks gewelddadigheden tegen Latijns-Amerikaanse buren en burgers in eigen land, het slopen van de democratie en het, ten faveure van genoemde leider in het Kremlin, serieus laten wankelen van de Navo. Vijf weken, meer wedstrijden dan ooit, meer hitte en meer klimaatschade ook. Ik denk niet dat Infantino en zijn meelopers het bij deze prijs gaan laten. Ik denk dat Benjamin Netanyahu een officiële Fifa-wedstrijdbal krijgt toegekend, wegens zijn jarenlange inzet voor het in beweging houden van Palestijnse kinderen. De EBU kan wellicht ruimte maken voor deze uitreiking, net voordat Israël optreedt tijdens de finale van het Songfestival in Wenen. De Fifa Healthy Food Award gaat naar Coca-Cola, want zeker als het tijdens een belangrijke voetbalwedstrijd 37 graden is, is het van het grootste belang te blijven drinken, en dan het liefst iets uit een plastic flesje van een van de hoofdsponsors. En in samenwerking met een grote bandenfabrikant gaat een extra Fifa Michelinster naar Burger King. Mocht u sommige beelden in dit stukje beledigend of zelfs krankzinnig vinden, hou ik graag de lijn-Mona Keijzer aan. Zij zei na haar schandalige NOS-Hamas-tweet dat ze ‘ook twintig keer per dag een tweetje niet verstuurt’. Dat is als een automobilist die een voetganger van het zebrapad schept omdat ze in haar auto zit te vapen, en dan roept: ‘Maar die andere twintig mensen konden veilig oversteken!’ Zo werkt dat ook met columns die ik niet publiceer. Die zijn pas echt fel en beledigend. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/opinie/de-zelfverrijking-bij-de-fifa-is-zo-groot-dat-zelfs-de-siciliaanse-maffia-mompelt-dat-het-wel-wat-minder-kan~b7536a7c/</guid>
      <pubDate>Sun, 7 Dec 2025 00:00:00 +0100</pubDate>
    </item>
    <item>
      <title><![CDATA[Het is de tijd van kinderen verwennen maar probeer ook aan kinderen in oorlogsgebied te denken]]></title>
      <description><![CDATA[<p>Later deze week is het 5 december. En of u nou gelooft in een Goedheiligman of niet, of u het nou een goed idee vindt dat mannen met een beroet gezicht alle cadeautjes moeten dragen of niet, of u nou denkt dat een wit paard over een dak kan trippelen of echt helemaal niet: het is een dag met een glimlach, met warmte en plezier. Met herinneringen ook vaak. Mijn vader, die over het algemeen niet heel erg van de gezinsactiviteiten was (hij werkte hard, hij was de kostwinner, zijn vier kinderen waren vooral prettig als hij zo min mogelijk last van ze had, we spreken de jaren zestig en zeventig van de vorige eeuw) heeft meermalen met een zwarte handschoen aan op de wankele deur van onze huiskamer in Amsterdam gebonkt, om aansluitend handenvol strooigoed met grote kracht die kamer in te slingeren. Alleen dat al leverde voor de vier broertjes-Jansen een krankzinnig geslaagde avond op. En omdat de Sint-moeder werkelijk alles (chocoladeletter, speculaas, taaitaai, borstplaat, cadeautjes) apart inpakte, hadden we elk jaar meer dan een wasmand vol pakjes. Ik hoop dat u uw kinderen en/of kleinkinderen later deze week ook op vergelijkbare wijze kunt verrassen, verwennen zelfs. Waarbij het helemaal mooi zou zijn als er weinig (onnodige) meuk, Chinese webwinkel-producten en fast fashion-uitwassen worden gegeven, maar ik begrijp ook wel dat ik weer eens sta te schreeuwen tegen een bierkaai, of hoe heet dat ook alweer? Vandaag, trouwens, is het 1 december. En soms lukt het me op deze plek niet om helemaal weg te blijven van grote emoties, en van wat sommigen moralisme zullen noemen. Vandaag is zo’n dag. Omdat er teveel kinderen zijn, in Gaza, op de bezette Westelijke Jordaanoever, die in bijna onbeschrijfelijk vreselijke omstandigheden leven. In Gaza omdat ze eerst twee jaar lang belegerd, gebombardeerd, verjaagd en uitgehongerd zijn, en nu (indien nog in leven, vanzelfsprekend) in een tent of ‘tent’ verblijven waar het koud is en kouder wordt, en waar elke volgende regenbui betekent dat het water over de eventuele matrassen stroomt. De term mensonterend is, denk ik, onvoldoende. Op de Westbank is, al jaren en jaren, sprake van toenemend geweld tegen de rechtmatige Palestijnse bewoners, intimidatie door zionistische kolonisten, en het IDF, het leger, staat erbij en kijkt ernaar. Als ze niet bezig zijn mensen te arresteren omdat ze lijken op iemand die wellicht iemand kent die terrorist zou kunnen zijn. De wandaden in gevangenissen waar Palestijnen verblijven bespaar ik u even, want ik had het over de kinderen. In Khan Younis, in Hebron, in de puinhopen van Gaza-Stad. Dit zijn, daar ben ik van overtuigd, kinderen zoals de uwe, kinderen zoals uw kleinkinderen. Vandaag, 1 december, kunt u zich door rood te dragen of rond 12.00 uur kort het werk neer te leggen, aansluiten bij de actie #wijwerkenhiernietaanmee. Een manier om solidariteit uit te spreken met het Palestijnse volk, en, wie weet, zelfs onze ‘regering’ tot enige positieve actie te bewegen. In plaats van, in Trumps voetsporen, te doen alsof er nu vrede is, en alsof die vrede duurzaam is. En mocht u de kinderen daar willen bijstaan: Pax, Plant een Olijfboom, The Rights Forum. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/het-is-de-tijd-van-kinderen-verwennen-maar-probeer-ook-aan-kinderen-in-oorlogsgebied-te-denken~b4d4b888/</guid>
      <pubDate>Sun, 30 Nov 2025 00:00:00 +0100</pubDate>
    </item>
    <item>
      <title><![CDATA[Waar de wegen van de VVD en mij als ondernemer scheiden]]></title>
      <description><![CDATA[<p>In 1989, het jaar dat Lebbis en ik besloten ons als cabaretier te gaan profileren, met als einddoel ooit in ons leven in de Kleine Komedie te spelen, werd ik ondernemer. Hoe dat allemaal afliep kunt u lezen als, voorjaar 2027, onze (eerste) artistieke autobiografie Pissen tegen de Hemelpoort verschijnt. Ondernemerschap is volgens mij met veel energie (passie, zelfs) een talent, een idee, een product proberen te verkopen, en in die zin is het iets heel moois. Je bedenkt een duurzaam regenhoesje voor poedels, en gaat daarmee de markt op. Je hebt op satirische toon van alles te vertellen over de wereld, en beklimt de podia. En als het meezit kun je zelfs aardig geld verdienen, als ondernemer. Want er zijn veeltheaterprogrammeurs met smaak, er zijn veel poedels (en het regent hier best vaak).Tijdens de meest recente verkiezingscampagne zette de VVD – een partij die ‘rust in de portemonnee’ belooft bij iedereen die al een goedgevuld exemplaar heeft. Een partij waarvan de leider geregeld onwaarheden debiteert maar daar ga ik verder geen labeltje aan hangen, een partij die een stabiel middenkabinet vooralsnog blokkeert, maar wel met Ja21 in zee wil (en desnoods met BBB en SGP) – geregeld in op het grote belang van ondernemerschap. Waarmee ik het dus zomaar eens was. De uitwerking was, en is, echter vooral: minder regels, meer vrijheid. Dat eerste omdat regels maar lastig zijn (controle, administratie, gedoe), het tweede omdat meer en vrijheid in één zin zo ongeveer iedereen blij maakt. En, het zal u niet verbazen, daar scheiden onze wegen. Want ondernemerschap kan heel mooi zijn, maar het idee dat ‘al die regels’ maar in de weg zitten, het idee dat meer vrijheid betekent dat ondernemers het nog beter gaan doen, en dat dat ons uiteindelijk allemaal ten goede komt, daar klopt volgens mij weinig van. Een bedrijf dat zijn bollen of lelies alleen dankzij gifspuiten kan produceren is ondernemerschap. Een uitstootrijke staalfabriek in Wijk aan Zee is ondernemerschap. Een energieslurpende kunstmestfabriek in Terneuzen is ondernemerschap. Arbeidsmigranten uitbuiten is ondernemerschap. Een luchthaven runnen zonder natuurvergunning en met elke keer weer opgepompte economische cijfers is ondernemerschap. Grote fossiele bedrijven die klimaatafspraken weglobbyen en de plasticrecycling zo ongeveer om zeep helpen is ondernemerschap. Banken en pen­sioenfondsen die stevig doorinvesteren in planeetvernietigende bedrijven is ondernemerschap. Het verhandelen van designer-medicijnen, opgevoerde e-bikes, suspect vuurwerk en vapes waarop je ook kunt gamen, is ondernemerschap. Fast fashion is ondernemerschap. De krankzinnige voedselmarkt die oplevert dat 80 procent van het aanbod in uw supermarkt feitelijk niet gezond is, met zo veel mogelijk producten met een licht verslavende werking (door zout, suiker, vetten) is ondernemerschap. En de miljardenhandel in spuitjes met hormonen ‘om je te helpen afvallen’ is dat dus ook. Kijk in dezen zeker even Zembla van 9 november terug. Veel ondernemers zweren bij vrijheid, en verwijzen graag naar het werk van schrijver en filosoof Ayn Rand. Een quote: egoïsme is een deugd, zeker bij ondernemerschap. Daar zit denk ik het probleem: als het steeds gaat om meer, meer, meer voor jezelf (geld, winst, macht) blijft er heel weinig ruimte, vrijheid, veiligheid en gezondheid over voor alle anderen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/waar-de-wegen-van-de-vvd-en-mij-als-ondernemer-scheiden~be4f4abe/</guid>
      <pubDate>Sun, 23 Nov 2025 00:00:00 +0100</pubDate>
    </item>
    <item>
      <title><![CDATA[Met een stel gekneusde ribben, leerde ik hoe zacht mensen kunnen zijn]]></title>
      <description><![CDATA[<p>Ik schrijf deze column met een aantal stevig gekneusde ribben, en een scheur in mijn voorhoofd. Maar verder natuurlijk gewoon op een toetsenbordje, en met twee vingers. Die zijn namelijk volledig ongedeerd. Wat hieraan voorafging: een paar dagen geleden fietste ik op redelijk hoge snelheid door Utrecht, haakte mijn fietsstuur in een langswapperende jaszak, waarna ik kort door de lucht vloog en wat langer op de grond doorbracht. Laat ik het zo zeggen: er klonk geen gezang in de Nachtegaalstraat. Er drupte wel wat bloed op de stoep. Ik werd door de allerliefste – altijd in de buurt! – en een aantal meer dan vriendelijke passanten geholpen, het bloeden werd gestelpt, een glaasje water genuttigd in een naastgelegen huidverzorgings-laserkliniek, en kort daarna werd een arts geraadpleegd. Ze verbond mijn hoofdwond, sprak eerlijke woorden over mijn ribben – gebroken of gekneusd maakt eigenlijk niet uit, het moet herstellen en dat zal pijnlijk zijn – en deed wat neurologische testjes met vingers en oren en ogen en kijkrichtingen, om te checken of mijn hersenen zich vooralsnog op de juiste plek bevonden. Dat bleek zo te zijn, gelukkig, want mijn eerste gedachte op die stoeprand, anderhalf uur eerder, was als ik maar geen voorstellingen af hoef te zeggen. Dat is, voor mij, in de periode dat ik mijn oudejaars kan spelen, het grootste angstbeeld namelijk. Een assistente van de dokter had mij herkend en vroeg of ze me nog wat vragen mocht stellen, om te kijken of ik mijn mild-satirische werk wel écht weer aankon. Ik draag de medische wetenschap een warm hart toe, en stemde dus in. De vragen die ze stelde: Als een politica geregeld onwaarheden debiteert, omdat dat politiek goed uitkomt, of omdat ze graag wil zeggen wat de mensen thuis nou eenmaal willen horen, mag je haar dan een leugenaar noemen? Geeft het feit dat het aantal lobbyisten van de fossiele industrie op deklimaattop in Belém hoger was dan het aantal vertegenwoordigers van ‘kwetsbare landen’ aan dat we van die industrie niets te verwachten hebben, behalve meer vernietiging en economisch cynisme? Als je door omstandigheden in een gezin terechtkomt met een nogal losse seksuele moraal, blijft het dan volledig je eigen verantwoordelijkheid hoe je met die situatie, en eventueel aanwezige minderjarigen, omgaat? Is de emotionele verdediging van de verdachte in het voorgaande, DAT BEN IK NIET!, ook bruikbaar voor een politicus die geregeld onwaarheden debiteert, en daarmee in nogal felle bewoordingen wordt geconfronteerd? Is het erger dat Ja21 de banden met Rusland wil herstellen en onze steun aan Oekraïne wil heroverwegen, of dat Ja21 de mogelijkheid van hernieuwde gasboringen in Groningen wil openhouden, óf dat de VVD toch liever met hen in een ‘stabiel kabinet’ stapt dan met de extremisten van GL-PvdA? Wordt Ajax kampioen? En wanneer dan wel...? Ik wist alle vragen duidelijk te beantwoorden, en mocht de wereld en het theater weer in. Maar wat me het meest bijbleef was de behulpzaamheid van mensen, toevallige passanten. Iemand die naast me bleef staan toen ik verdwaasd op de stoep zat, iemand die naar een apotheek holde voor verband, iemand die mijn hoofd zachtjes depte. Daar zal ik aan denken als ik weer wat boze capuchontypes WIJ ZIJN NEDERLAND! hoor scanderen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/met-een-stel-gekneusde-ribben-leerde-ik-hoe-zacht-mensen-kunnen-zijn~b01346b6/</guid>
      <pubDate>Sun, 16 Nov 2025 00:00:00 +0100</pubDate>
    </item>
    <item>
      <title><![CDATA[Opiniestuk insturen of reageren?]]></title>
      <description><![CDATA[<p>Opinie, online en in de krant, is een vrijplaats voor discussie. Alle stukken zijn op persoonlijke titel. Wilt u zelf een artikel insturen voor plaatsing in de papieren krant, mail dan een voorstel naar opinie@trouw.nl. Korte reacties zijn welkom op lezers@trouw.nl. Hou wel rekening met de lengte: artikelen tellen 600 of 400 woorden, ingezonden brieven maximaal 150 woorden. De redactie behoudt zich het recht voor bijdragen te weigeren, te redigeren of in te korten. De langere bijdragen worden ook online, via een databank of anderszins verspreid. Eventuele auteursrechten blijven bij de schrijver. Inzendingen via email of post graag voorzien van naam, adres en telefoonnummer. Ons postadres is: Redactie Opinie Trouw, Postbus 859, 1000 AW Amsterdam.</p>]]></description>
      <guid>https://www.trouw.nl/opinie/opiniestuk-insturen-of-reageren~becd5101/</guid>
      <pubDate>Thu, 25 Jul 2024 00:00:00 +0200</pubDate>
    </item>
    <item>
      <title><![CDATA[Het colofon van Trouw]]></title>
      <description><![CDATA[<p>Wendelmoet Boersema en Karel Smouter, Somajeh Ghaeminia (adjunct) Laura van Baars (chef), Wybo Algra (Ombudsman), Leonie Breebaart, Maaike van Houten, Felix Huygen, Edwin Kreulen (publieksredacteur) Wilt u een opiniestuk of lezersreactie insturen? Klik hier Heeft u een tip voor de redactie? Klik hier Mariken Smit (chef), Elleke Bal, Jeroen den Blijker, Zoran Bogdanovic,  Joost van Egmond, Emiel Hakkenes, Johan van Heerde, Stefan Keukenkamp, Merijn van Nuland, Rianne Oosterom, Tim van der Pal,  Dorien Pels, Jeroen van Raalte, Frank Straver, Eline van Suchtelen, Ingrid Weel, Phaedra Werkhoven, Susan Wichgers, Marten van de Wier, Besan Zarzar Orkun Akinci (Zuid-Nederland), Cindy Cloin (Oost-Nederland),  Manon Colson (Limburg), Karin de Mik (Friesland), Bert Nijmeijer (Groningen), Anton Slotboom (Rotterdam), Wouter van Wijk (Utrecht) Niels Markus (chef), Yara van Buuren, Janne Chaudron, Auke van Eijsden, Judith Harmsen, Wilma Kieskamp, Esther Lammers,  Christoph Schmidt Gijs Moes, (chef), Romana Abels (Brussel), Aletta André, Joris Belgers, Isabel Bolle, Eric Brassem,  Mella Fuchs, Cees van der Laan, Tamara Uildriks, Arjen van der Ziel Annelies Bontjes (Brussel), Kim Deen (VS), Michiel Driebergen (Oost-Europa), Andrea Dijkstra (Kenia), Jurriaan van Eerten (Madrid), Anne Grietje Franssen (Gotenburg), Roos van Hennekeler (Boedapest), Jan-Albert Hootsen (Mexico-Stad), Cindy Huijgen (Beijing), Eugenie D’Hooghe (Israël), Jarron Kamphorst (Tbilisi), Thijs Kettenis (Athene), Edwin Koopman (Latijns-Amerika), Mari Meyer (Los Angeles), Ekke Overbeek (Berlijn), Niels Posthumus (Manchester), Eva Rammeloo (Parijs), Joost Scheffers (Cairo), Wies Ubags (Rio de Janeiro), Pauline Valkenet (Rome), Kevin van Vliet (Kaapstad), Ingrid Woudwijk (Istanbul), Erik van Zwam (Zuidoost Azië) Daan Marselis (chef), Jelle Brandsma, Renée de Coninck, Lidwien Dobber, Maarten van Gestel, Onno Havermans, Jeannine Julen, Hans Nauta, Martijn Roessingh, Nienke Schipper, Koos Schwartz, Lukas van der Storm, Joost van Velzen, Barbara Vollebregt, Dirk Waterval Bart Zuidervaart (chef), Matthijs van Dam, Kick Hommes, Esther Scholten Marije van Beek (chef), Andrea Bosman, Lodewijk Dros, Jelmer Mulder, Peter Henk Steenhuis Sandra Kooke (chef), Isabel Baneke, Harmen van Dijk, Peter van der Lint, Laila Moussaoui, Ally Smid, Marco Visser John Graat (chef), Amber Dujardin, Robin Goudsmit, Iris Pronk, Rick Pullens, Jann Ruyters Wybo Algra, Laura van Baars, Elleke Bal, Wendelmoet Boersema, Janne Chaudron, Ghassan Dahhan, Robin Goudsmit, Esther Lammers, Koos Schwartz, Seije Slager, Karel Smouter, Frank Straver, Bart Zuidervaart Romana Abels, Karim Amghar, Naeeda Aurangzeb, Abdelkader Benali, Ton den Boon, Maaike Bos, Adriaan ter Braack, Leonie Breebaart, Peter-Arno Coppen, Harmen van Dijk, Koos Dijksterhuis, Sylvain Ephimenco, Erik Ex, Hans Goslinga, Hieke Huistra, Dolf Jansen,  Bert Keizer, James Kennedy, Pepijn Keppel, Wilma Kieskamp, Jessica Kuitenbrouwer, Peter van der Lint, Nicolien Mizee, Eildert Mulder, Ilyaz Nasrullah, Nelleke Noordervliet, Jamal Ouariachi, Jelle Reumer, Maxe de Rijke, Stephan Sanders, Marieke van Schuppen, Iris Sommer, Irene van Staveren, Babah Tarawally, Alain Verheij, Kelli van der Waals,  Rob de Wijk Tom Janssen, Nanne Meulendijks, Len Munnik, Tjeerd Royaards, Berend Vonk, Johan van Zanten Seije Slager (de Verdieping), Ghassan Dahhan, Kristel van Teeffelen Ilse van Heusden (chef), Sander Becker, Esther Bijlo, Gabriella Codonesu,  Jeroen van Goor, Arwen van Grafhorst, Pieternel Gruppen, Henk Hoijtink, Tom van Hulsen, Jonah Kahn, Klaas Knooihuizen, Sabine Kok, Iris Ludeker, Hans Marijnissen, André Ritsema, Gert Jan Rohmensen, Helen Verkaik, Petra Vissers, Jetteke van Wijk Danusia Schenke (art ­director/coördinator), Patricia van Arkel,  Christine Baart, Fabiola van den Berg, Anne Blaak, Lisette van Boxel, Isabel ­Brito, Nelleke Broeze, Ted Du Bois, Anita ­Huisman, Liselore Kamping, Basia Knobloch, Celine Kroon, Fleur Mulder, Fadi Nadrous, Lotti Pronk, Jimmy Reinders, Brechtje Rood, Rynke Sangers, Misja Steinmetz, Anja Struiken,  ­Dirk Verweij, Jeanette de Vos,  Anita van der ­Weijden Charlot Verlouw (chef), Ines van den Adel, Roelant Frijns, Sjoerd Huismans, Rufus Kain, Sean Kerstges, Jasper Knegt, Michael Royall, Ella Santhagens,  Sanne Toebes, Job Urbach, Thaloen Verweij, Marianne Vriesema, Nienke Zoetbrood Beatrijs van Oorschot, Alexandra Tegelberg, Birthe Verbruggen, Erna Visser</p>]]></description>
      <guid>https://trouw.nl/opinie/opiniestukken-insturen-en-colofon-trouw~a2a8ebf8/</guid>
      <pubDate>Wed, 15 Mar 2017 00:00:00 +0100</pubDate>
    </item>
  </channel>
</rss>
