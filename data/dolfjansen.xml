<?xml version="1.0" encoding="utf-8"?>
<rss version="2.0">
  <channel>
    <title><![CDATA[Dolf Jansen]]></title>
    <link>https://www.trouw.nl/auteur/dolf-jansen</link>
    <description><![CDATA[Dolf Jansen]]></description>
    <item>
      <title><![CDATA[Even wat vragen die ik graag aan de praattafels gesteld zie worden]]></title>
      <description><![CDATA[<p>Er zijn nogal wat talkshows, en vergelijkbare stukjes zendtijdvulling, op uw tv. Omdat ik geregeld ‘duiders’ zie die niet duiden maar een mening pushen, en te vaak mensen zie praten over zaken waar ze geen enkele deskundigheid over hebben (het kabinet-­Schoof is er grotendeels uit opgebouwd) en vooral te weinig kritische vragen zie, heb ik even een lijstje gemaakt van vragen die ik deze week graag gesteld zou zien/horen worden. Soms kunt u uit de vraag opmaken wie zou moeten antwoorden, veel vaker maakt dat eigenlijk niet uit. Om met Trumps woorden te spreken: Here we go!Denkt u dat de planeet waarop wij leven onze huidige manier van consumeren aankan? En hoe lang nog? Denkt u dat de planeet waarop wij leven meer economische groei aankan? En hoeveel nog? Vindt u dat wetenschap en wetenschappelijke bevindingen leidend moeten zijn bij politieke beslissingen? En hoe verhoudt zich dat tot ‘een gevoel dat mensen hebben’, al dan niet in de onderbuik? U (en partijgenoten met dezelfde spindoctor) beweert dat ‘de afschaffing van de hypotheekrenteaftrek gezinnen 400 tot 500 euro per maand kan gaan kosten’. Negeert u in die zin bewust de voorgestelde langzame afbouw – gespreid over 8 tot 30 jaar – en spreekt u in die zin over ‘de hardwerkende Nederlander’ of over mensen met een huis van zeg anderhalf miljoen? Eindigt het recht op zelfverdediging door Israël op het moment dat alle Palestijnen vermoord of verjaagd zijn, of op een eerder moment? (Eventueel aangevuld met:) Welk aantal Palestijnen dat wel in leven blijft vindt u redelijk? In hoeverre denkt u dat de positie van de vrouw en haar veiligheid op straat negatief is beïnvloed door de toon die tegen vrouwelijke politici en opiniemakers wordt aangeslagen, ook in de Tweede Kamer, door dezelfde toon (en grapjes...) aan talkshowtafels, en door influencers, opstellers van bangalijsten binnen studentenverenigingen en religieuze zeloten? Vindt u dat een politieke partij die zelf vrouwen uitsluit mag meepraten over de positie van de vrouw in ons land? Is het in tijden van constante cyberaanvallen en drones boven Navo-grondgebied nog aanvaardbaar dat partijen in ons parlement openlijk (of minder-openlijk) pro-Russisch zijn? Zou zo’n partij ooit en op enige manier deel mogen uitmaken van onze regering? En wat vindt u van partijen die die regeringsdeelname onlangs mogelijk hebben gemaakt? Vindt u dat sportbonden die blijven sporten met en tegen Israël een punt hebben als ze zeggen van de sport te zijn en niet van de politiek? Of zijn sport­bonden die toernooien organiseren in zeg Rusland, Qatar, Saudi-Arabie en de VS-anno-2026 juist heel erg politiek? Heeft een agrariër recht gif te spuiten? Heeft een fabriek het recht de omgeving en omwonenden te vergiftigen? Heeft een luchthaven het recht door te gaan, ook zonder natuurvergunning? Zou het kunnen dat minder hard taalgebruik, minder breekpunten en minder de schuld van problemen bij een bepaalde groep leggen en meer inhoudelijk taalgebruik met ideeën, visie en aanzetten tot samenwerking een hoop politieke en daarmee sociale problemen een stuk behapbaarder zou maken? Als u echt de Messias uit de Maasstad bent, waarom staat er dan nog steeds een saaie fles water op tafel? Staat u volgende wedstrijd bij Vitesse op de rechtervleugel? Komt u nog eens terug aan onze tafel? Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/even-wat-vragen-die-ik-graag-aan-de-praattafels-gesteld-zie-worden~bf14c196/</guid>
      <pubDate>Sun, 14 Sep 2025 00:00:00 +0200</pubDate>
    </item>
    <item>
      <title><![CDATA[Als je niet oprecht kiest voor de planeet, verandert er helemaal niks]]></title>
      <description><![CDATA[<p>Afgelopen woensdag had ik het grote genoegen een Boeklancering XL te mogen presenteren. Eigenlijk was het een vlammende lezing, ingeleid door mij met wat grapjes om de mensen scherp te maken, en aansluitend ook nog een dito interview. Jitske Kramer, antropoloog en spreker, bracht de Engelstalige versie van Tricky Tijden uit, en omdat wij samen zijn (het woord partner zult u van mij niet horen, ik vind dat nogal zaaddodend) kon ze mij lekker goedkoop boeken. En voelde ik, zoals vaker bij de dingen die zij doet, en ook bij mijn eigen voorstellingen trouwens, de emotie die leeft bij heel veel mensen. Over grote ontwikkelingen in de wereld, en onze nabije omgeving, ontwikkelingen waartegen mensen zich willen verzetten, maar vaak niet (meer) weten hoe. Jitske duidt in het boek de tijd waarin we leven – liminaliteit, het ondertussen, wat was is niet meer maar we weten nog niet waar we uit gaan komen, laat staan hoe – en is heel kritisch op het (economisch) systeem waar bijna alle (politieke) beslissingen op gebaseerd lijken te zijn. Groei, winstmaximalisatie, aandeelhoudersbelangen, ik schrijf er ook wel eens over. Bijna alle politieke partijen die de komende zeven weken druk doende zijn uw stem binnen te halen – middels glimlachende lijsttrekkers in pogingen-tot-talkshow, middels tv-spotjes en internet-memes, middels flyers en grote borden in het weiland – geloven in die economische groei, geloven in een systeem van geld en opbrengsten genereren, om met een deel daarvan dan aansluitend ‘mooie dingen voor de mensen’ te bewerkstelligen, werkgelegenheid natuurlijk, zorg en onderwijs en openbaar vervoer wellicht, en heel veel bij onze Amerikaanse vrienden ingekochte wapens om ons continent te beschermen. Het punt is alleen, of mijn punt in elk geval, dat dat systeem niet meer werkt, niet meer kán werken, omdat aan de ene kant bijna al die winst wegstroomt naar aandeelhouders en (erger nog) naar mensen die al zoveel geld, en macht, hebben dat het op geen enkele manier meer rechtvaardig is, en op heel veel manieren beangstigend. En het aan de andere kant volstrekt duidelijk is dat we de planeet volledig uitputten, dat we allerlei grenzen gaan overschrijden of allang overschreden hebben, dat we opmaken en leegtrekken en op ongekende schaal vervuilen (stikstof, Pfas, propamocarb in de Maas en lithium in de Rijn, extreem toenemende plasticsoep in oceanen omdat nieuw plastic produceren, en dan weer weggooien, ‘goedkoper’ is dan recyclen, u begrijpt, mijn column is te kort om tot een enigszins realistische opsomming te komen), het kan niet, het moet veranderen. De meeste emotie werd veroorzaakt door een brief die Jitske voorlas, niet alleen aan politici, maar ook aan al die CEO’s en CFO’s die al het bovenstaande weten, en toch niet veranderen, aan iedereen die op enig niveau economie-onderwijs geeft, en níet een volledig nieuw en duurzaam systeem overbrengt: je kunt ‘purpose’ en duurzaamheidsdoelen en ‘people come first’ en allerlei andere mooie termen op je website zetten, maar als je niet verandert, als je niet handelt, als je niet oprecht kiest voor de planeet en de generaties na ons, als je gewoon doorgaat op de weg van winstmaximalisatie en groei, verandert er helemaal niks. En spreken wij u daarop aan, in niet mis te verstane bewoordingen. Alstublieft, neem uw verantwoordelijkheid! Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/als-je-niet-oprecht-kiest-voor-de-planeet-verandert-er-helemaal-niks~b5354956/</guid>
      <pubDate>Sun, 7 Sep 2025 00:00:00 +0200</pubDate>
    </item>
    <item>
      <title><![CDATA[In de Politieke Paralympics valt ons kabinet in een geheel eigen categorie]]></title>
      <description><![CDATA[<p>Op het moment van schrijven van deze column hebben we een kabinet, of eigenlijk hebben we nog een kabinet. Voordat u zich verslikt in uw ochtend-overnight-oats: we hebben niet nóg een kabinet, er is niet nog een kabinet bijgekomen, de heer Schoof heeft zich niet met een toevallig passerende populist weten voort te planten onder goedkeurend toeziend oog van Thomas van Groningen en twee WNL-presentatoren, nee, ik bedoel: het kabinet is er nog. Toen NSC er nog deel van uitmaakte was het meen ik een rompkabinet; ik heb te weinig kennis van amputaties om te weten wat er fysiek nog van over is, maar dat ons kabinet in de Politieke Paralympics in een geheel eigen categorie valt lijkt me zeker. Met als belangrijkste gevolg natuurlijk weer dat de kans op een medaille daarmee behoorlijk groot is. Start het Wilhelmus maar vast in, zou ik zeggen. Over prijzen gesproken: toen minister van Landbouw et cetera Wiersma ergens voor de zomer haar nieuwe stikstofplannen aankondigde, was de reactie van haar wildbekrulde opperhoofd Van der Plas juichend: de problemen werden eindelijk aangepakt, Nederland ging van het slot uitroepteken. De plannen werden nog uitgewerkt, zoals dat gaat, en zouden dan op enig moment naar buiten komen. Afgelopen woensdag waren de plannen nog steeds niet openbaar – het kabinet had het natuurlijk ook best druk gehad met weer andere tekortschietende excuses en uitvluchten bedenken voor het nog steeds niet optreden tegen de voortdurende oorlogsmisdaden, illegale bezettingen en pogingen tot verhongering of verdrijving van een heel volk door ‘een bevriende natie’ dik 4000 kilometer verderop – maar wel zei mevrouw Wiersma in het FD alvast dat ze zich gesteund voelde door de doorrekeningen van haar plannen, door onder meer het Planbureau voor de Leefomgeving. Wiersma zei zelfs tegen de FD-journalist: ‘Zij vinden dat het goede plannen zijn’. Dat was voor het PBL reden om de plannen wel te publiceren, met de goedgekozen reactie dat Wiersma’s reactie aangaande de kwaliteit van haar plannen ‘niet op basis van de analyse kan worden geconcludeerd’. Dat is nette-mensen-taal voor ze heeft geen idee én ze blaat maar wat. Waarom? Nou, de plannen gaan dik 20 miljard kosten en leveren, volgens de onderzoekers, bijna geen stikstofwinst op. Omdat melkveehouders – groot-bijdragers aan de stof waar we over spreken – niets zien in de vrijwillige uitkoop, en omdat de zogenaamde ‘doelsturing’ betekent dat het terugdringen van de uitstoot aan de boeren(bedrijven) wordt overgelaten (als ze in 2035 het doel maar halen), waarmee de onduidelijkheid compleet is, er een grote ingewikkelde stelselwijziging nodig is en nergens staat wat er gebeurt als boeren (of de sector) de doelen niet halen. Maakt u deze laatste zin zelf cynisch af, svp. Er was, eerder dit jaar, een taskforce stikstof, met een batterij aan ministers en staatssecretarissen en de minister-president zelfs. Na een aantal maanden van overleg en vergaderen in, naar ik aanneem, goede sfeer, kwam de heer Schoof, ik verzin dit niet, met de conclusie ‘Het is erg ingewikkeld’. Waarmee zowel het analytisch vermogen van de leider van dit land, als het resultaat van alle pogingen tot samenwerking binnen het huidige wrakhoutkabinet duidelijk werden. Het lukt niet, ze worden het niet eens, ze hielden (en houden) elkaar in een wurggreep van doelgroepbelangen en opportunisme, waar nu campagnetaal nog bijkomt. We zijn vooralsnog overgeleverd aan prutsers, maar volgende maand al zijn er verkiezingen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/in-de-politieke-paralympics-valt-ons-kabinet-in-een-geheel-eigen-categorie~bdefc049/</guid>
      <pubDate>Sun, 31 Aug 2025 00:00:00 +0200</pubDate>
    </item>
    <item>
      <title><![CDATA[Na mijn optreden hadden de mensen tranen in de ogen (en dat was niet van het lachen)]]></title>
      <description><![CDATA[<p>Ruim een week geleden opende ik mijn theaterseizoen op een open plek in het bos, vlakbij Openluchttheater Caprera in Bloemendaal. Ik was onderdeel van het Walk On-festival, bedacht door zanger, liedjesschrijver, bluegrass-aficionado én wandelgoeroe Tim Knol. Ik speelde vier keer, elke keer voor ruim tweehonderd verse wandelaars. De plek was prachtig, het weer precies goed en ik had de vrijheid om werkelijk álles te spuien dat me te binnen schoot over wandelaars, hun kledingkeuzes, kleedjes en klapstoeltjes, de echtscheiding en/of burn-out die ze wandelend aan het verwerken waren en hun mogelijk wankele belastingmoraal (dat ging dan alleen over mensen uit de regio die in een huis wonen met een hek en een toegangscode!). Maar natuurlijk had ik het vooral over de politieke en sociale werkelijkheid waarmee we te maken hebben, in ons land, en wereldwijd. Er zijn zeg maar dingen waarvan je niet kunt wegwandelen. Ik deelde, los van een kritische blik op het huidige ‘kabinet’ een stukje uitleg over de absolute krankzinnigheid van doorgaan op de huidige weg van economische groei en meer vrijheid voor ondernemers, terwijl de planetaire grenzen elke dag verder worden overschreden én ondernemers nu al de vrijheid hebben om te vervuilen, vernietigen en personeel uit te buiten, om over dierenleed en aantasting van de volksgezondheid nog maar te zwijgen. Daarnaast ging ik in gesprek met VVD- en NSC-stemmers met (meestal) enige spijtgevoelens, maar ook vertelde ik een diepmenselijk verhaal over een optreden dat ik zou gaan doen voor directie en middenmanagement van Jumbo, dat werd afgeblazen op het moment dat ik zei dat ik graag contant betaald wilde worden (en dan het liefst het geld in plastic zakjes) omdat ik het dan makkelijker in de koelkast kon bewaren. Maar het opvallendst was dit: ik deelde een nieuw gedicht, eigenlijk een oproep aan alle politiek leiders – rechts, links, populistisch of christelijk gemotiveerd – om uit de maar voortgaande draaikolk van X-posts, oneliners en gemakkelijke oplossingen voor de talkshowtafel te stappen, en op zoek te gaan naar menselijkheid, naar politiek met en vanuit het hart, naar solidariteit met al de mensen die in het huidige systeem ten onder gaan, omdat ze denken dat de politicus op tv het voor ze gaat oplossen, terwijl de sociale onrechtvaardigheid alleen maar toeneemt, op zoek naar empathie met al die mensen die ontheemd zijn of op de vlucht of woonachtig zijn in de laatste resten van wat ooit Gaza was. Na elk optreden sprak ik mensen met tranen in de ogen, wat bij een comedyshow niet de normale gang van zaken is. Ik krijg steeds sterker het gevoel dat veel mensen, juist in de verhardende tijden die ik beschrijf, behoefte hebben aan menselijkheid, aan er voor elkaar zijn, aan weten dat de ander er ook voor jou is. En die ander kan die buurman zijn die jou, op leeftijd en slecht ter been, letterlijk overeind helpt als dat nodig is (de Stichting Burgerhulpverlening van huisarts Bernard Leenstra probeert dit te bewerkstelligen: als iemand even hulp nodig heeft niet de huisartsenpost of zelfs de ambulance inschakelen, maar iemand in de straat), maar evengoed de overheid die je bijstaat of zelfs beschermt op elke manier die nodig is. Het lijkt me, eerlijk gezegd, als politiek leider ook heerlijk, om uit de walm van Wierd Duks en Jack van Gelders te kunnen stappen, en als mens met mensen te praten, over menselijke oplossingen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/na-mijn-optreden-hadden-de-mensen-tranen-in-de-ogen-en-dat-was-niet-van-het-lachen~be59b068/</guid>
      <pubDate>Sun, 24 Aug 2025 00:00:00 +0200</pubDate>
    </item>
    <item>
      <title><![CDATA[In een ‘village fleuris’ begrijp je waarom velen zich verzetten tegen het huidige gifgebruik en -beleid]]></title>
      <description><![CDATA[<p>Het feit dat ik u (bijna) vier weken niet toesprak op deze plek had volledig te maken met een stukje rust, een stukje herstel, een stuk vakantie aan mijn kant. Camper, Frankrijk, Vendée (doet me altijd denken aan Touretappes met vreselijke zijwind, waaiervorming in het peloton en klassementsrenners die tijd verliezen op een plek waar dat helemaal niet nodig was geweest) en de kust ten zuiden daarvan. Ik sta, in die weken, grotendeels ‘uit’, hoef niks, heb geen deadlines, geniet van de omgeving, de zon, de hardloopkilometers en natuurlijk de allerliefste die het aandurft, weken met mij in een camper. Soms sta ik even ‘aan’, omdat mijn hoofd nou eenmaal zo werkt. Meestal levert dat poëzie op – een gedicht over het gebrek aan menselijkheid in de politiek-anno-nu, voor mijn oudejaarsvoorstelling Ongekend, een liedtekst over alle tegenslag in tóch optimistisch blijven – soms toch (uiteindelijk) een column. Over de onaanvaardbare politieke lafheid aangaande Gaza produceerde ik twee keer een JANSENPRAAT op de socials, maar ook mijn (geregelde) Trouw-thematiek kwam langs. Bij het binnenlopen van een dorp zag ik een bord met Terre saine – Communes sans pesticides. Zelf met mijn aujourd’hui minimale Frans begreep ik dat dat een verwijzing is naar gezonde grond, gezonde aarde, en dat dat bereikt wordt door geen pesticiden toe te staan. De volgende dag las ik een artikel over de toenemende protesten in Frankrijk tegen het wel toestaan van allerlei pesticiden – ik noem het nogal eens landbouwgif, anderen liever gewasbeschermingsmiddelen – door Macron en de zijnen. Het lijkt er sterk op dat de regering is gezwicht voor sterke druk vanuit ‘de sector’, waarvan ik dan altijd weer denk dat die druk eigenlijk komt vanuit de bedrijven die de RoundUps, parathions en paraquats produceren. Want dat is een miljardenbusiness, want zij maken de boeren wijs dat het niet anders kan, want zij schermen met twijfelachtige rapporten en spelen in op angst aangaande voedselzekerheid. En als u denkt: er is een regeringspartij die al deze dingen ook doet, ja, dat klopt. Het dorp was trouwens ook nog een Village Fleuris (ondertitel: ‘een nationaal label voor kwaliteit van leven’), overal bloemen en bloeiende planten en bomen, en alle bermen oogden ongemaaid. Prairie, noemden ze dat. Prettig voor insecten, natuurlijk, prettig voor het oog, goed voor kwaliteit van leven. En juist vanwege dat laatste begrijp ik zo goed dat velen – miljoenen in Frankrijk, wellicht evenveel bij ons – zich verzetten tegen het huidige gifgebruik en -beleid. Omdat het op geen enkele manier te aanvaarden is dat de economische activiteit van de één – leliekweker, bollenboer – jouw gezondheid zo in gevaar kan brengen. We hebben als inwoner van een beschaafd land het recht daartegen beschermd te worden uitroepteken. Afgelopen donderdag bracht deze krant me natuurlijk (ook) hoop: uitvinders in Groningen, met verheugende bedrijfsnamen als Croptimal en Doorgrond, werken aan een precisielandbouwapparaat dat zieke aardappelplantjes kan (helpen) opsporen (en meteen laten verwijderen) voordat ze hun ziekte verspreiden, en dat betekent weer dat er tot 90 procent minder bestrijdingsmiddelen nodig zouden zijn. De politiek gebruikt de belofte van innovatie nog weleens om verder niks te doen; in Ulrum en omgeving gebeuren gelukkig echt mooie dingen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/in-een-village-fleuris-begrijp-je-waarom-velen-zich-verzetten-tegen-het-huidige-gifgebruik-en-beleid~b2e04a80/</guid>
      <pubDate>Sun, 10 Aug 2025 00:00:00 +0200</pubDate>
    </item>
    <item>
      <title><![CDATA[Te veel negatief nieuws over gif? Daar moeten we wat aan doen, dacht het kabinet]]></title>
      <description><![CDATA[<p>Als u mij al (bijna) drie jaar leest in deze onvolprezen krant, kan het u zijn opgevallen dat ik kritisch sta tegenover economische groei. Althans, groei zoals we die al een jaar of zeventig gewend zijn. Omdat díe groei – elke keer weer reden tot vreugd bij politici en aandeelhouders – geen enkele rekening houdt met de schade die (door het feitelijke groeien) wordt aangericht, laat staan met de planetaire grenzen die op allerlei manier worden bereikt of al zijn overschreden. Ik denk dat de wal het schip binnenkort op ongelooflijke wijze gaat keren, denk daarom ook dat ik afgelopen week wat stuiptrekkingen zag van een imploderend systeem. Er komt een marketingoffensief aan om onze ‘negatieve beeldvorming van pesticiden’ (landbouwgif, of ‘gewasbeschermingsmiddelen’) te veranderen. Er is te veel negatief nieuws over die gifstoffen, daar moet echt wat aan gedaan worden uitroepteken. Fascinerend natuurlijk, om niet te kiezen voor absolute bescherming van volksgezondheid, en voor zoveel mogelijk bescherming van lucht- en water- en bodemkwaliteit, waarmee dan tevens de biodiversiteit eindelijk eens een steuntje in de rug krijgt, nee, laten we kijken of we wat goedbetaalde marketeers iets kunnen laten bedenken – een campagne, een leus – waardoor ons beeld van die stoffen verandert. Cynisch gezegd: u krijgt er nog steeds parkinson of leukemie van, en de insecten gaan nog doder, maar het voelt toch anders. Zoiets? Zolang u denkt dat al die gifstoffen nodig zijn om het huidige systeem aan de gang te houden, zou het nog kunnen werken ook. Iets vergelijkbaars is de motie om Nederland het Verdrag van Aarhus op te laten zeggen. Dat zou betekenen dat burgers geen toegang meer hebben tot milieu-informatie, geen inspraak in besluitvorming, geen toegang tot de rechter. En dat zou betekenen dat bedrijven, projectontwikkelaars en Big Agro nog meer vrijheden krijgen. Vrijheden, als je oogkleppen op hebt, om groei te bewerkstelligen, vrijheid vooral om nog meer schade toe te brengen aan allerlei zaken die ik hierboven al benoemde. Waarna de winsten toenemen, waarna de aandeelhouders blij zijn, en waarna politici kunnen beloven dat al die groei uiteindelijk ten goede zal komen aan ons allemaal. Stel dat u dat laatste (allang) niet meer gelooft, dan kunt u eind oktober natuurlijk stemmen op een partij die wat anders kijkt naar de huidige economische (en planetaire) werkelijkheid. Of u kunt zich feitelijk verzetten, tegen de macht van genoemde partijen en hun lobby, tegen investeringen die ten koste gaan van de planeet en de generaties na ons, tegen groeien om het groeien en gif omdat we dat nou eenmaal gewend zijn. De kans is echter groot dat u dan gevraagd wordt alleen te demonstreren op een plek waar niemand het merkt, dat u gecriminaliseerd wordt zelfs. Ook nu minister Femke Wiersma keihard is teruggefloten door de rechter (traineren, misbruik van bevoegdheden) in de zaak over omvang van veestapels (en daarmee uitstoot), zal zij de kaart blijven spelen van boeren beschermen tegen ‘activisten’, want de boerderij is ook hun woonadres. Terwijl ik oprecht denk dat die zogenaamde activisten nou juist degenen zijn die de realiteit wél zien, en juist daarom in actie komen. Moeten komen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/opinie/te-veel-negatief-nieuws-over-gif-daar-moeten-we-wat-aan-doen-dacht-het-kabinet~b4e257e1/</guid>
      <pubDate>Sun, 13 Jul 2025 00:00:00 +0200</pubDate>
    </item>
    <item>
      <title><![CDATA[Stel je voor... dat je 4000 kilometer van Gaza minister bent en je op geen enkele manier uitspreekt]]></title>
      <description><![CDATA[<p>Stel je voor dat je vanochtend wakker werd, de krant lag op de mat, want de Trouw-bezorger hoort tot de beste van het land. De koppen op de voorpagina zijn diepe zucht-opwekkend, advertenties negeer je, de column op de achterpagina is altijd de moeite waard. Stel je voor dat je wakker werd op een plek, ruim 4000 kilometer verderop, waar al heel lang geen krant wordt bezorgd. Vooral omdat de bezetter bijna alle journalisten heeft vermoord, maar ook omdat er eigenlijk geen huis meer overeind staat. Na twintig maanden van voortdurende bombardementen, waarbij geen huis, geen appartementenblok, geen school, geen winkel, geen kliniek, geen ziekenhuis en geen moskee werd gespaard. Geen vluchtelingenkamp ook, hoewel de plek waar je wakker werd die naam eigenlijk niet mag hebben. Het zijn ruïnes van huizen en gebouwen, waartussen mensen plastic hebben gespannen. Om een plek te creëren voor hun gezin. Hier en daar staat een wankel tentje, hier en daar durven mensen nog in kelders of andere restanten van gebouwen te verblijven. Je sliep weinig, en werd wakker met honger. Er is eigenlijk geen eten meer, en nu het juli is worden de dagen warmer en warmer, en neemt ook de dorst toe. Je krijgt je lijf nauwelijks opgericht, na een nacht op karton en steen, je linkerbeen protesteert het hardst. Er zit een stuk metaal in, van het bombardement in april, dat je dochter Janna niet overleefde. Je voelt de tranen en de woede en het allerdiepste verdriet, maar schudt ze weg, het kan niet, het mag niet, je bent de vader van het gezin, de man in huis, je moet eten gaan halen. Basir, die zijn zusje het allermeest mist, wil met je mee, maar je zegt dat hij op mama moet passen, en op Aziz en Amani en kleine Milla. Basir begrijpt het, als jij weg bent, als jij niet meer terug komt, is hij de man in huis. Hij is 13. Stel je voor dat je op de plek komt waar je van de bezetter naartoe moet, omdat daar eten is, en water. Er zijn honderden, misschien wel duizenden mannen en jongens als jij, allemaal vol van honger en wanhoop. Er zijn ook vrouwen, want als er geen man meer in huis is, als er geen man of vader of broer meer in leven is, dan ga je. Je kinderen moeten eten, je buurvrouw ligt op een matras onder een afdak en kan niet meer lopen. Stel je voor dat je daar, tussen hekken en schreeuwende soldaten, wordt geslagen, met traangas wordt opgejaagd, wordt beschoten. Stel je voor dat je, als je vlucht, mannen op de grond ziet liggen, bloedend, stervend. Mannen als jij, die niks anders deden dan eten zoeken voor hun kinderen, hun vrouw. Stel je voor dat je terugkomt, en de blik van je vrouw ziet, de blik van je kinderen. Hun verdriet en hun liefde. Stel je voor dat je minister bent, 4000 kilometer verderop, en dit allemaal weet. En je toch op geen enkele manier uitspreekt. Omdat je te laf bent. En soms ‘ANTISEMITISME!’ roepen electoraal meer oplevert. Het is niet voor te stellen. Dolf Jansen is cabaretier, schrijver en radiomaker met een felgroen hart. Lees hier alle artikelen over dit thema</p>]]></description>
      <guid>https://www.trouw.nl/opinie/stel-je-voor-dat-je-4000-kilometer-van-gaza-minister-bent-en-je-op-geen-enkele-manier-uitspreekt~b0c0823e/</guid>
      <pubDate>Sun, 6 Jul 2025 00:00:00 +0200</pubDate>
    </item>
    <item>
      <title><![CDATA[CDA, VVD en de rest van rechts gaan voor een walmende knalfuif (en laten de rotzooi achter voor uw kinderen)]]></title>
      <description><![CDATA[<p>Op een andere columnplek bedacht ik ooit de volgende vergelijking: als je een groot feest geeft, met heel veel overlast en rotzooi als gevolg, vind iedereen het volstrekt normaal dat je na dat feestje (na de afterparty desnoods), die rotzooi netjes en volledig opruimt. En wellicht nog even een onbespoten bloemetje langsbrengt bij alle mensen die je van hun (nacht)rust beroofd hebt, terwijl jij en je vrienden helemaal losgingen op luide en niet door al teveel smaak gehinderde muziek. Drank/drugs in overleg. Om over onbeperkte hoeveelheden BBQ-vlees en zwarte rookwolken dienaangaande nog maar te zwijgen. Mijn punt – toen, nu nog steeds – is dat wij ‘de industrie’, de agrosector, en nogal wat andere bedrijven ook, in het huidige economische systeem toestaan het heel goed te hebben (megawinsten, belastingvoordelen, compensatieregelingen), een continu doorlopend feest te vieren (aandeelhouders en bonusgraaiers lopen in polonaise naar de bank), maar ze op geen enkele manier vragen hun rotzooi achter zich op te ruimen. En die rotzooi, inderdaad, is uitstoot die gezondheid van omwonenden schaadt, die water, lucht en bodem vervuilt, die biodiversiteit vernietigt, die klimaatcrisis verergert. Ik vind het oprecht onbegrijpelijk (en gekmakend) dat je, al ondernemende, grote gevolgen veroorzaakt voor het land waarin je onderneemt, haar landschap, haar inwoners en de toekomst, en daar nauwelijks tot niet voor verantwoordelijk wordt gesteld. En ik vind het dus even onbegrijpelijk dat de ooit-liberale partij, die na een uitstapje met anti-democratische Kremlinvrienden toch weer hoopt de grootste te worden dankzij haar goedgekapte en altijd minzaam glimlachende leider, blijft hameren op dat ondernemerschap, op het belang van die bedrijven voor ‘de economie’ en werkgelegenheid, terwijl ze zich op geen enkele manier rekenschap geeft van de gevolgen van op deze manier ondernemen, produceren, vervuilen. En afgelopen week werd het nog erger. In een poging de klimaatcrisis enigszins af te remmen (en bedrijven aan te zetten tot een duurzamere vorm van ondernemen) zou de CO2-heffing worden ingevoerd. Zo ongeveer het laatste dat Sophie Hermans (van diezelfde partij ja) op haar ministerie zou kunnen gaan bereiken, nadat al haar andere maatregelen in een storm van PVV&amp;BBB al waren weggeblazen. CO2-heffing, betalen omdat je uitstoot, gaat er niet komen. Omdat het CDA dat voorstelt (de zorg voor de schepping is lang geleden verdwenen in een zoektocht naar zetels), populistisch rechts daar natuurlijk in meegaat, en de VVD nu ook, omdat de heffing ‘niet werkt zoals ze ooit is bedacht’. Of dat een leugen is? Ja, geachte lezer, want de heffing is nog nauwelijks toegepast, en zowel vrijstellingen als compensaties waren al wel aan de orde. Omdat de VNO-NCW-lobby suggereert dat bedrijven die heffing niet op kunnen brengen, de energiekosten nu al de pan uitrijzen en omdat bedrijven overwegen te vertrekken naar het buitenland (daar is zoals bekend niks aan de hand met het klimaat), buigt de politiek. Het is laf, het is kortzichtig, en het negeert volledig de (nabije!) toekomst waarin de economische kosten van klimaatverandering een crisis gaan opleveren waarbij 2008 en de corona-gevolgen verbleken. Maar CDA, VVD en de rest van rechts gaan voor een walmende knalfuif, en laten de rotzooi achter voor uw kinderen.</p>]]></description>
      <guid>https://www.trouw.nl/opinie/cda-vvd-en-de-rest-van-rechts-gaan-voor-een-walmende-knalfuif-en-laten-de-rotzooi-achter-voor-uw-kinderen~b47d159e/</guid>
      <pubDate>Sun, 29 Jun 2025 00:00:00 +0200</pubDate>
    </item>
    <item>
      <title><![CDATA[Veel succes met uw carrière na uw ministerschap, Femke!]]></title>
      <description><![CDATA[<p>Dolf Jansen is cabaretier, schrijver en radiomaker met een felgroen hart. In onze onregelmatig verschijnende serie Wa’zegt ze nou?!, interviews met vrouwelijke bewindslieden – eerder Mariëlle Paul (Onderwijs) die een beloofd onderzoek naar de doorstroomtoets gewoon helemaal niet liet uitvoeren, dan krijg je er ook geen gedoe mee; Mona Keijzer (Wonen en nu ook Asiel), die haar normale combinatie van valsigheid en onwaarheden combineerde; en Sophie Hermans (Klimaat) die helaas op het laatste moment moest afzeggen omdat ze een roestig mes van haar eigen partij nog uit haar rug moest laten halen – vandaag Femke Wiersma. Mevrouw Wiersma, minister van Landbouw, was dat... ‘Oh, zeg maar Femke hoor, we gaan niet ingewikkeld doen!’ Oke, eh..Femke, u bent van plan om de ondergrens van wat aan stikstof mag worden uitgestoten te verhogen, waardoor allerlei agrarische en andere activiteiten gewoon doorgang zouden kunnen vinden? ‘Ja, ik ben daar zelf heel enthousiast over, een heel klein beetje meer uitstoten op sommige plekken en heel Nederland gaat van het slot. Dat is toch wat we willen met zijn allen?’ Nou, de stikstofuitstoot is al heel lang veel te hoog en de natuur... ‘Ah, ja, de natuur, zullen we eerst zorgen dat iedereen te eten heeft en dat er huizen gebouwd worden, dan hebben we daarna genoeg tijd de natuur te redden. Ik reed net nog langs maisvelden, staan er prachtig bij, al zeg ik het zelf!’ Uw eigen ambtenaren raden u dit beleid af. Ja, daar zijn het ambtenaren voor, alle punten en komma’s netjes optellen en dan adviseren. Ik neem dat mee, maar ík beslis uiteindelijk.’ Nou, u neemt dat advies niet mee, u negeert het. ‘Ja joh, negeren, meenemen, peteetoo petaato. Hihi...’ Het maakt u vrolijk dat uw eigen ambtenaren tegen zijn? Dat een Kamermeerderheid tegen is, dat nogal wat organisaties in het maatschappelijk middenveld tegen zijn, dat de kans dat u door de rechter wordt teruggefloten aanzienlijk is, maar dat het dan te laat is voor alle ondernemers die met uw verandering van de ondergrens in de hand weer risico’s hebben genomen en investeringen hebben gedaan...? Het maakt u vrolijk dat de natuur verder verslechtert en dat de agrarische sector weer, jaren na de PAS-leugens van Bleker, Koopmans en Samsom, een prachtige glimmende wortel wordt voorgehouden die binnen een jaar blijkt te bestaan uit een combinatie van stress, machteloosheid, dreigend faillissement, bijeengehouden door een jasje van Pfas?! ‘Nou, als u het zo zegt lijkt het allemaal wel heel heftig. Ik denk dat dit gewoon de oplossing is. En ik zag ook heel positieve reacties. Er werd ook gezegd ‘de BBB trekt het stikstofbeleid los!’, dat is toch machtig mooi?’ Nou, dat was uw politiek leider Van der Plas, die hoopt dat uw beleid en haar enthousiasme eind oktober nog voldoende plattelanders tot een BBB-stem zullen bewegen. ‘Weet u wat ik zo fijn vind van al die WNL-talkshows tegenwoordig: die stellen dit soort vragen niet. Daar kun je gewoon je verhaal doen en lekker jezelf zijn. Zonder die realiteit de hele tijd. Heeft u nou helemaal niks positiefs?!’ Oh ja hoor, wij wensen u heel veel succes met uw carrière na uw ministerschap, binnenkort. Dankuwel, mevrouw Wiersma. Femke!</p>]]></description>
      <guid>https://www.trouw.nl/duurzaamheid-economie/veel-succes-met-uw-carriere-na-uw-ministerschap-femke~b585540c/</guid>
      <pubDate>Sun, 22 Jun 2025 00:00:00 +0200</pubDate>
    </item>
    <item>
      <title><![CDATA[Opiniestuk insturen of reageren?]]></title>
      <description><![CDATA[<p>Opinie, online en in de krant, is een vrijplaats voor discussie. Alle stukken zijn op persoonlijke titel. Wilt u zelf een artikel insturen voor plaatsing in de papieren krant, mail dan een voorstel naar opinie@trouw.nl. Korte reacties zijn welkom op lezers@trouw.nl. Hou wel rekening met de lengte: artikelen tellen 600 of 400 woorden, ingezonden brieven maximaal 150 woorden. De redactie behoudt zich het recht voor bijdragen te weigeren, te redigeren of in te korten. De langere bijdragen worden ook online, via een databank of anderszins verspreid. Eventuele auteursrechten blijven bij de schrijver. Inzendingen via email of post graag voorzien van naam, adres en telefoonnummer. Ons postadres is: Redactie Opinie Trouw, Postbus 859, 1000 AW Amsterdam.</p>]]></description>
      <guid>https://www.trouw.nl/opinie/opiniestuk-insturen-of-reageren~becd5101/</guid>
      <pubDate>Thu, 25 Jul 2024 00:00:00 +0200</pubDate>
    </item>
  </channel>
</rss>
