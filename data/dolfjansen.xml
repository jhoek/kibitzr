<?xml version="1.0" encoding="utf-8"?>
<rss version="2.0">
  <channel>
    <title><![CDATA[Dolf Jansen]]></title>
    <link>https://www.trouw.nl/auteur/dolf-jansen</link>
    <description><![CDATA[Dolf Jansen]]></description>
    <item>
      <title><![CDATA[Als Trump overweegt zwaartekracht onder woke te vatten, kunnen we beter onafhankelijk zijn]]></title>
      <description><![CDATA[<p>Het zou een verrassing kunnen zijn op uw welverdiende maandagochtend, maar ik moet het toch weer over het klimaat hebben. Omdat twee zaken afgelopen week hard binnenkwamen. The Guardian, de Britse krant die, vergelijkbaar met de krant die u nu leest, de klimaatcrisis al jaren zeer serieus neemt, schreef woensdag over een tipping point of zelfs point of no return, waarbij door toenemende opwarming van de aarde de temperaturen veel meer zullen gaan stijgen dan de 1,5 of 2 graden gemiddeld (waar we nu al zo ongeveer van uitgaan). Door de temperatuurstijging die er nu is, is het extreme weer, en alle schade die daarbij hoort, al ernstig toegenomen, en worden gebieden onleefbaar, als het 3 graden of meer zou worden zullen ‘economie en samenleving instorten’. Ik weet, de omschrijvingen, van de krant, van wetenschappers, zijn zo groot (en angstaanjagend) dat ze bijna niet te bevatten zijn. Terwijl de Wereldbank en andere financiële instellingen en economen die verder kijken dan hun spreadsheet, en wetenschappers in zeer ruime zin, allemaal al jaren vergelijkbare waarschuwingen afgeven. Het belangrijkste tegenargument van klimaatontkenners en andere struisvogelachtigen: het is allemaal alarmisme uitroepteken, eventueel aangevuld met de interessante afleiding van de feiten dat ‘CO2 heel goed is voor de plantgroei’. Klopt an sich, maar als de temperatuur steeds 38 graden is of het zoete water is op of de zeespiegelstijging heeft je land onder de branding verstopt, is het best lastig groeien, voor je plantjes. Oftewel, klimaatbeleid ís economisch beleid. Als je toekomstgericht (economisch) beleid wilt voeren, als nieuw kabinet bijvoorbeeld, voor ‘rust in de portemonnee’ of een ‘beter vestigingsklimaat’, voor de ‘hardwerkende Nederlander’ of ‘groene groei’ zelfs, dan moet klimaatbeleid leidend zijn. En als je argument is dat klimaatregelen niet zo goed liggen bij de mensen, of Telegraaf-lezers in ruimste zin, dan zul je het beter moeten uitleggen. En natuurlijk níet in tijden van al het bovenstaande, en een aanpalende stikstofcrisis, een extra luchthaven openen voor vakantievluchten, dat ook. Oké, één argumentje nog voor echt klimaatbeleid en energietransitie: onafhankelijkheid. Onafhankelijkheid van Russisch gas en van lng uit de VS en van olie uit allerlei golfstaten waar mensenrechten net zo zeldzaam zijn als een mogulskiër met zijn originele kniebanden. We hébben de zon en de wind en de getijden en aardwarmte, we kúnnen alle huizen isoleren, we kunnen de boeren meenemen in verduurzaming, we kúnnen klimaatbeleid voeren en er op geen enkele manier op achteruitgaan. De andere ontwikkeling: de Amerikaanse regering heeft officieel besloten de feiten achter zich te laten, door voortaan met een realiteit te werken waarin broeikasgassen (CO2, methaan, etc.) niet schadelijk zijn voor de planeet, en de mensen die erop leven. Het gevolg is dat alle uitstoot is toegestaan, dat controles niet meer nodig zijn, en dat Trump ook nog een volgende award in zijn vunzige kastje mocht proppen: Onbetwiste Kampioen van Prachtige Schone Steenkool. Er zullen rechtszaken komen, staten zullen hun eigen beleid blijven voeren, duurzame energie zal ook in de VS steeds goedkoper worden (in tegenstelling tot fossiel), maar dat het van een oogverblindende kortzichtigheid getuigt, lijkt me duidelijk. Temeer omdat het Trump-regime nu overweegt zwaartekracht binnenkort onder woke te vatten, waarmee ook de volledige obesitasproblematiek daar opgelost lijkt. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/als-trump-overweegt-zwaartekracht-onder-woke-te-vatten-kunnen-we-beter-onafhankelijk-zijn~b0dc6837/</guid>
      <pubDate>Sun, 15 Feb 2026 00:00:00 +0100</pubDate>
    </item>
    <item>
      <title><![CDATA[Hoe is het mogelijk dat je als politicus het liefst nóg meer had weggehaald bij de armen?]]></title>
      <description><![CDATA[<p>Soms begrijp ik mensen niet, en politici al helemaal niet. Als u me vaker leest op deze plek wist u dat wellicht al. Wij zijn een rijk, democratisch en behoorlijk vrij land. We hebben het goed, velen van ons hebben het heel goed. Omdat we altijd te eten hebben, een warm huis en een dagelijkse douche en medische hulp als dat nodig is en geen angst voor vervolging en/of gemaskerde arrestatie en en en... Ja, ik weet, er ís armoede in ons land, en er zijn kinderen die hongerig in de klas zitten en er zijn veel te weinig huizen en niet alle medicijnen en behandelingen zijn betaalbaar, maar overall hebben wij het echt getroffen. Mijn onbegrip zit hier: als je dit weet, en daar elke dag van geniet, hoe kun je dan, als partij, als nieuw kabinet, beleid voorstaan dat vooral ten goede gaat komen aan al diegenen die het al goed (of heel goed) hebben, terwijl zoveel mensen, in ons land maar zeker ook op andere plekken, er echt veel slechter van gaan worden? Specifiek: hoe is het mogelijk dat zowel politiek leider van de VVD en beoogd minister Yesilgöz als ’s lands penningmeester Heinen letterlijk zeggen dat ze het liefst meer geld hadden weggehaald bij ontwikkelingssamenwerking? Hoe is het mogelijk dat dát is waar je voor staat, hoe is het mogelijk dat je dát het liefste ook op je triomfantelijke billboards langs snelwegen had gekalkt, samen met je hypotheekrente-wanbeleid en ‘strengere asielaanpak’? Terwijl je beleid voert en gaat voeren waardoor (extreem)vermogenden en door aandeelhoudersbelangen gedreven bedrijven het beter gaan krijgen, maak je duidelijk dat je het liefst nog meer had weggehaald bij de armen en extreem-armen van deze wereld, bij zich ontwikkelende landen, bij landen en mensen met wie we een planeet delen, die op allerlei plekken onleefbaar dreigt te worden door klimaatverandering. Mede veroorzaakt door ons economisch systeem. Dus terwijl bedrijven nauwelijks worden aangepakt op uitstoot, en ze subsidie krijgen voor ‘dure energie’, en er een extra vakantievluchtenluchthaven bij dreigt te komen, zeg je tegen de hoek van de wereld waar de klappen vallen: jullie krijgen al jaren steeds minder, en wat ons betreft had daar nog wel wat afgekund. Een minister van Defensie moet niet vooral met bewapening en conflicten bezig zijn, maar met het voorkomen van conflicten. En ja, dan ziet iedereen het verband met voedselzekerheid, water, met burgerrechten en sociale en persoonlijke veiligheid op de plek waar je leeft. Ontwikkelingssamenwerking gaat daarover. Omdat virussen en ziektes vrij makkelijk reizen, raakt gezondheid op andere plekken op aarde ook aan die van ons. Ontwikkelingssamenwerking gaat daarover. Omdat beschaving betekent dat je als vrouw alle rechten hebt die de man ook heeft, omdat kinderen niet in een kobaltmijn zouden moeten werken voor onze techspulletjes maar in de schoolbanken moeten zitten, omdat mensen de vrijheid zouden moeten hebben hun eigen toekomst te bepalen en niet onderdrukt te worden, hetgeen dan weer de kans vergroot dat ze niet op de vlucht slaan. Met een bootje naar Europa bijvoorbeeld. Ontwikkelingssamenwerking gaat daarover. Politici die dat niet willen zien, die graag nog minder ontwikkelingssamenwerking zouden willen, kunnen rekenen op mijn onbegrip. En enige minachting eigenlijk ook wel. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/opinie/hoe-is-het-mogelijk-dat-je-als-politicus-het-liefst-nog-meer-had-weggehaald-bij-de-armen~b43ddb89/</guid>
      <pubDate>Sun, 8 Feb 2026 00:00:00 +0100</pubDate>
    </item>
    <item>
      <title><![CDATA[Zou het een idee zijn niet iedereen die uit de pas loopt van Wilders meteen serieus te nemen?]]></title>
      <description><![CDATA[<p>Het is heel goed mogelijk dat u columns in Trouw leest op zoek naar antwoorden. Omdat u weet dat deze krant columnisten ruimte geeft die nadenken over grote zaken, vaak lang nadenken, en daardoor antwoorden kunnen leveren. Vaak goede of toch op zijn minst interessante antwoorden. Maar soms is het even nodig vragen te stellen. Waarbij de columnist van dienst heel erg hoopt dat u de tijd neemt over een aantal daarvan zelf na te denken. Want daar kunnen goede dingen uit voortkomen. Dus. Zou het een idee zijn de zorgen over (onze) democratie serieus te nemen? Zou het een idee zijn ons niet teveel af te laten leiden door bijzaken, ophef en clickbait anderszins – van oprispingen uit Washington tot dito van omhooggevallen duiders aan SBS-talkshowtafels – maar ons te realiseren dat we allemaal verantwoordelijk zijn voor die democratie? En haar voortbestaan. Zou het een idee zijn niet iedereen die uit de pas loopt van Wilders – Coenradie, Markuszowers zeven dwergen – meteen serieus te nemen, maar ons te blijven realiseren waar ze voor staan? Bij Coenradie is dat remigratie en matig pianospel, bij mogelijk Mossad-agent Markuszower is dat PVV-beleid, het criminaliseren van een deel van de Nederlandse bevolking, het steunen van Israëlische genocide en omvolkingstheorieën. Onder meer. Zou het een idee zijn Markuszower niet ‘mogelijk Mossad-agent’ te noemen, maar wel heel graag te willen weten waarom hij, als beoogd vice-premier (!) in het nog steeds bestaande wrakhoutkabinet, niet door de screening van de AIVD kwam? Zou het een idee zijn de leider van de VVD te waarderen als een heel goed politicus, iemand die het politieke spel knap speelt – onderhandelen, de juiste belangen dienen, waar nodig geholpen door leugens, VVD-ondernemers en NRC – maar haar heel kritisch te beschouwen als het gaat over de democratie? Omdat samenwerken met de PVV, omdat mogelijk samenwerken met de genoemde zeven dwergen, de democratie op geen enkele manier dient? Zou het een idee zijn dat VVD’ers die zich zorgen maken over de richting van hun partij en het verdwijnen van het liberale gedachtengoed eindelijk de durf hebben hun mond open te trekken? Zou het een idee zijn ons als land, als regering zelfs, hard uit te spreken over de voortdurende moorden van Israël op Palestijnen, burgers, journalisten, sinds een paar maanden onder het smokescreen van eenstaakt-het-vuren? Zou het een idee zijn politiek leider en agro-lobbyist Van der Plas die het kabinet in wording ‘een links kabinet’ noemt op geen enkele manier meer serieus te nemen? En datzelfde laten gelden voor PVV-kamerlid Faber die ontstemd was omdat ze haar motie over ‘denaturalisatie van Marokkanen’ niet mag indienen? Omdat ze de regels niet kent, omdat ze niet kan klokkijken, omdat ze een racist in een mantelpakje is. Dat laatste is natuurlijk een stukje duiding, realiseer ik me, geen feit. Zou het een idee zijn ons op alle manieren uit te spreken tegen politici en media-kanalen die groepen in de samenleving criminaliseren, buitensluiten, negatief kenschetsen of willen ‘remigreren’, omdat dat allemaal voorstadia zijn van het Ice-fascisme in de VS? Zou het een idee zijn te strijden voor onze democratie? Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/opinie/zou-het-een-idee-zijn-niet-iedereen-die-uit-de-pas-loopt-van-wilders-meteen-serieus-te-nemen~bb6a9e9c/</guid>
      <pubDate>Sun, 25 Jan 2026 00:00:00 +0100</pubDate>
    </item>
    <item>
      <title><![CDATA[Trumps ‘eigen verstand en moraal zijn bepalend’: een beangstigende realiteit]]></title>
      <description><![CDATA[<p>Zelfs D. Trump, de democratisch gekozen dictator – zoveel mogelijk woonachtig in Florida en bedeeld met best kleine vingers – kan soms zinnen uitbrengen die de hardwerkende columnist verrassen. Ondanks alles wat hij de afgelopen jaren al zei, ondanks alternative facts, het uitschelden van journalisten, het schofferen van andere leiders, het ondermijnen van wetenschap. Onder zijn leiding zijn de Verenigde Staten in hoog tempo bezig alles dat lijkt op internationale samenwerking kapot te maken, trekken zich terug uit verdragen en organisaties, blijken net zo’n grote hekel aan klimaatbeleid te hebben als aan vrouwenrechten, gebruiken geweld tegen andere landen en in toenemende mate tegen de eigen bevolking, lijken te streven naar een wereld waar slechts het recht van de allersterkste geldt, en informatie alleen nog maar via algoritmes van bevriende techbro-miljardairs tot ons kan komen. Erger nog: Peter Thiel, die bij die groep hoort, filosofeert hardop over de macht van tech-bazen als vervanging van de democratie. Maar dan de zinnen van Trump waar ik over begon: gevraagd naar het afwijzen van internationale verdragen en wetten, zei hij ‘mijn eigen verstand en moraal zijn bepalend’. Dit is een beangstigende zin. Een man die leeft op een dieet van hamburgers, paracetamol en zelfoverschatting, die zich omringt met mensen die hem allemaal fantastisch vinden en doorlopend naar de mond praten, een man die elke afwijkende mening of tegenstem afkapt, kaltstellt, intimideert of laat ontslaan, heeft niet meer nodig dan zijn ‘eigen verstand en moraal’, om beslissingen te nemen die de hele wereld raken, en beïnvloeden. Dat is een puber die schreeuwt ik weet heel goed wat ik doe mama! terwijl hij stoned op een opgevoerde fatbike probeert een lawinepijl vanuit zijn anus af te schieten. Excuses voor dit beeld op de vroege maandagochtend. En dan zijn moraal. De moraal van Trump ligt, denk ik, op dezelfde plek als het gezonde verstand van Caroline van der Plas (BBB) en de medemenselijkheid van Chris Stoffer (SGP). Het zou mij niet verbazen als de VVD – een partij die geen enkele verantwoording heeft afgelegd voor de politieke shitshow waarin we ons al 2,5 jaar bevinden, een partij die nu al weer bepalend lijkt in het komende kabinet, denk bonussen in de financiële wereld, denk wederom laf agro-beleid – haar leider geregeld een beetje Trump-moraal laat inspuiten. Als het Donald J. Trump Presidential Museum een ruimte wijdt aan het verstand en de moraal van de gevreesde oranje leider wordt dat een megalomaan grote, volledig lege zaal, waar dag en nacht een kille wind doorheen waait. En de lucht van pis overheerst. Een foto van Victor Vlam en Raymond Mens is door henzelf ergens aan een muur geprikt. Je kunt, denk ik, nog beter de technische staf van Ajax het beleid laten bepalen dan het verstand en de moraal van de heer Trump. Maar goed, ik realiseer me, ik ben maar een satiricus van 63 kilo, hij is de capo di tutti capo. Het is de realiteit, Trump ís de realiteit. En dat die realiteit door de huidige politiek, door Van Weel en Brekelmans en Van Marum (DigiD...), wordt ontkend of vergoelijkt, dat vind ik pas echt beangstigend. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/trumps-eigen-verstand-en-moraal-zijn-bepalend-een-beangstigende-realiteit~bb670064/</guid>
      <pubDate>Sun, 18 Jan 2026 00:00:00 +0100</pubDate>
    </item>
    <item>
      <title><![CDATA[Met kerst denk ik aan het voorrecht dat ik het verschil kan maken]]></title>
      <description><![CDATA[<p>Dolf Jansen is cabaretier, schrijver en radiomaker met een felgroen hart. Ik realiseer me echt wel dat het bijna kerst is, en dat levert, zoals het hoort, herinneringen op. We woonden, eind jaren zestig van de vorige eeuw, 3–hoog in een Amsterdams pand dat dusdanig op leeftijd was dat de noordoosterwind vrij spel had in onze woonkamer. Zelfs als we de kieren met krantenpapier dichtpropten en een paardendeken op de vensterbank drapeerden. We hadden, ondanks tegenwind, natuurlijk een kerstboom. We hadden zelfs echte kaarsjes in de boom, met vlammen, en als mijn vader vertrok checkte hij of er een grote teil water naast de boom klaarstond. Voor het geval dat... Eerste kerstdag aten we thuis – mijn vader kookte, hij had zelfs een opleiding dienaangaande –, tweede kerstdag aten we bij oma. En dat was, elk jaar weer, groentesoep met ballen, rollade, aardappelen, sla en chipolatapudding toe. U leest, helemaal terecht, een sfeer van veiligheid, van gezelligheid, van samen zijn omdat je het samen fijn hebt. Er was natuurlijk ook toen van alles gaande in de wereld – oorlog in Vietnam, toenemende vervuiling, ongelijkheid. Maar als jongen van 7 of 12 wist ik het niet, en hoefde ik me er dus ook niet druk om te maken. Mijn wereld was dat huis, mijn school in de Watergraafsmeer, en spelen in het Oosterpark. En kerst vieren met mijn ouders, mijn broers en mijn oma dus. Nu, dik 50 jaar later, weet ik het wel, en als je weet wat er gaande is, kun je het niet meer níet weten. Dat een democratisch gekozen dictator in Washington beweert dat hij de grootste vredesstichter ooit is, terwijl hij in Latijns-Amerika probeert oorlog te veroorzaken, en in de strijd in Oekraïne aan de kant van de agressor lijkt te staan. Dat mensen in Gaza als ze nog niet gebombardeerd of verhongerd zijn nu dreigen ten onder te gaan aan noodweer, onderspoelde ‘tenten’, ziektes en gebrek aan hulpgoederen en medicijnen. En ja, die tekorten worden bewust veroorzaakt door Israël, en ja, de Nederlandse regering steunt Netanyahu daarin. Dat we leven in een land waar we, vooralsnog, vooral bedreigd worden door een overdaad aan stikstof en mest en pfas en glyfosaat en ziekteverwekkers, en door een crimineel tekortschietende minister van Landbouw etc. en de agrolobby-partij die haar blijft steunen. Toen ik een jaar of tien was hoefde ik niks te doen, want ik wist er niet van, ik begreep de wereld nog niet, en mocht ervan uitgaan dat de volwassenen de problemen wel zouden oplossen. En zeker van dat laatste ben ik, in de jaren daarna, keihard teruggekomen. Nu weet ik het, nu kan ik wat doen, nu moet ik wat doen. Dat kan zijn columns schrijven, voorstellingen spelen, me uitspreken op andere manieren, onderdeel zijn van wat een samenleving is. Maar voel dat vooral niet als een verplichting, geachte lezer, denk nou niet ‘hebben we eindelijk een paar dagen vrij met lekker eten en kerstreclames op tv, moet ik weer bezig zijn met Gaza en Soedan en mestoverschotten...’ Het is geen verplichting, het is een voorrecht. Wij kúnnen hier en daar het verschil maken. Door ons wel uit te spreken, wél betrokken te zijn. Dat lijkt mij een kerstgedachte.</p>]]></description>
      <guid>https://www.trouw.nl/duurzaamheid-economie/met-kerst-denk-ik-aan-het-voorrecht-dat-ik-het-verschil-kan-maken~be104bd7/</guid>
      <pubDate>Sun, 21 Dec 2025 00:00:00 +0100</pubDate>
    </item>
    <item>
      <title><![CDATA[Politici beloven altijd dat het dit keer anders zal zijn, maar dat is nooit zo]]></title>
      <description><![CDATA[<p>Dolf Jansen is cabaretier, schrijver en radiomaker met een felgroen hart. Toen Esther Ouwehand van de echte Partij voor de Dieren in het debat vorige week kritisch was op de keuze van Buma-Bontenbal-Jetten om met de VVD te gaan (in)formeren, terwijl de ‘liberalen’ toch de huidige politieke shitshow (mijn woorden!), en die van de afgelopen drie jaar hebben veroorzaakt, probeerde de optimistische D66-voorman duidelijk te maken dat het dit keer echt anders zou zijn, anders zou gaan. Terwijl VVD-topvrouwen Yesilgöz en Becker vlak achter Ouwehand toekeken met een blik die zweefde tussen not amused en superzuur. De VVD staat, dat vertelt ze u, voor de hardwerkende Nederlander en de mensen in het land, ze gaat voor rust in de portemonnee zorgen. Als ik nog een gemeenplaats gemist heb, excuses. En als ik ondertussen kijk naar wat de VVD wil, is het meer vrijheden voor ondernemers, minder belasting- en regeldruk voor (grote) bedrijven, meer economische groei, waarna al dat verdiende geld ten goede kan gaan komen aan de genoemde gewone Nederlanders, en klimaatbeleid ook, natuurlijk. Het enige punt is, het gebeurt niet, of nauwelijks. Tuurlijk, een deel van de belastingen die wél worden geheven – ook bij rijke mensen, ook bij goedverdienende bedrijven – komt ten goede aan zorg en onderwijs en infrastructuur en als er nog wat overschiet eventueel aan cultuur. Maar het grootste deel van het verdiende geld vloeit natuurlijk, elke keer weer, al decennialang, naar de aandeelhouders en de mensen die al een topinkomen en/of een groot vermogen hebben. De trickle van de trickle down economy is vaak maar een triest druppeltje zo nu en  dan. En toch kan de VVD, of elke andere partij die de kiezer weet te overtuigen met dit economische verhaal, doen alsof het deze keer anders zal zijn. Zoals marktwerking – zorg, openbaar vervoer, energie, wonen – echt de concurrentie gaat vergroten en daarmee de prijzen voor de consument gaat verlagen. Het gebeurt nooit, machtsconcentraties nemen toe, marktpartijen worden zo groot en sterk dat het niet ver van een monopolie zit, maar deze keer zal het echt anders zijn uitroepteken. Ik geloof niet meer in deze keer zal het anders zijn. De BBB heeft, vooral bij monde en handelen van Wiersma en Van der Plas, al anderhalf jaar niks anders gedaan dan traineren, mist- en mestgordijnen optrekken, wetenschap ontkennen, nadere onderzoeken aanvragen en ondertussen de volksgezondheid en de biodiversiteit serieuze schade toebrengen. Met constant maar één leidend belang: dat van de grote agrobedrijven die de BBB ooit bedachten, en die hun megawinsten niet bedreigd willen zien worden door suffe dingen als longontstekingen in geitenregio’s, Parkinson waar met gif wordt gesproeid of drinkwaterproblemen. Dat zal nooit anders zijn. Ja21 is een light-variant van PVV en FvD, waar extreem conservatisme, racisme en antimigratiesentiment hand in hand gaan. Dat zal nooit anders zijn. Voedselproducenten en (de meeste) supermarkten verkopen een onwaarschijnlijke hoeveelheid ongezond voedsel, tussendoortjes en snacks aan een steeds dikker en ongezonder wordende bevolking. Ze zullen het hebben over een gezondheidsoffensief en duurzaamheid, over hun verantwoordelijkheid, maar het zal nooit anders zijn. Ik ben geen pessimist, ik ben een realist. En ook dat zal nooit anderszijn.</p>]]></description>
      <guid>https://www.trouw.nl/duurzaamheid-economie/politici-beloven-altijd-dat-het-dit-keer-anders-zal-zijn-maar-dat-is-nooit-zo~b11169cc/</guid>
      <pubDate>Sun, 14 Dec 2025 00:00:00 +0100</pubDate>
    </item>
    <item>
      <title><![CDATA[Opiniestuk insturen of reageren?]]></title>
      <description><![CDATA[<p>Opinie, online en in de krant, is een vrijplaats voor discussie. Alle stukken zijn op persoonlijke titel. Wilt u zelf een artikel insturen voor plaatsing in de papieren krant, mail dan een voorstel naar opinie@trouw.nl. Korte reacties zijn welkom op lezers@trouw.nl. Hou wel rekening met de lengte: artikelen tellen 600 of 400 woorden, ingezonden brieven maximaal 150 woorden. De redactie behoudt zich het recht voor bijdragen te weigeren, te redigeren of in te korten. De langere bijdragen worden ook online, via een databank of anderszins verspreid. Eventuele auteursrechten blijven bij de schrijver. Inzendingen via email of post graag voorzien van naam, adres en telefoonnummer. Ons postadres is: Redactie Opinie Trouw, Postbus 859, 1000 AW Amsterdam.</p>]]></description>
      <guid>https://www.trouw.nl/opinie/opiniestuk-insturen-of-reageren~becd5101/</guid>
      <pubDate>Thu, 25 Jul 2024 00:00:00 +0200</pubDate>
    </item>
  </channel>
</rss>
