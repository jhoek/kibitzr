<?xml version="1.0" encoding="utf-8"?>
<rss version="2.0">
  <channel>
    <title><![CDATA[Dolf Jansen]]></title>
    <link>https://www.trouw.nl/auteur/dolf-jansen</link>
    <description><![CDATA[Dolf Jansen]]></description>
    <item>
      <title><![CDATA[Hoe eetdrammen ons gezond verstand frituurt]]></title>
      <description><![CDATA[<p>Soms zijn dingen nog erger dan je al dacht. Ik heb het deze keer niet over uw relatie, de resultaten van uw favoriete voetbalclub, of welk seksistisch/racistisch tv-programma onlangs een ringvormige publieksprijs kreeg ingebracht, ik heb het deze keer (weer) over voeding. In mijn column van vorige week raakte ik even aan de ongezondheid van nogal wat voeding die ons wordt aangeboden, en dat je met een combinatie van marketing en andere commercietrucs best veel mensen zover kunt krijgen dat voedsel te nuttigen. Omdat het niet al te duur is, omdat het vol zit met ingrediënten en stofjes waar het lichaam (in eerste instantie) blij van wordt, omdat het OVERAL is vooral. Ik bedoel: je moet echt diep in een nog niet helemaal verzuurd bos verdwijnen om níet lastig gevallen te worden met snacks, tussendoortjes en andere zoetige, zoutige of vettige ‘lekkernijen’. En ‘toegevoegde proteïnen...’. Dolf Jansen is cabaretier, schrijver en radiomaker met een felgroen hart. Geheel los van mijn column startte het Voedingscentrum een campagne over eetdrammen. Ja, dat heeft met het bovenstaande te maken, en ja, het woord drammen zal zeker bewust gekozen zijn. Er zijn nogal wat mensen die het meer dan vervelend vinden gewezen te worden op de grote gevolgen van ons (consumptie)gedrag, zeker als die gevolgen k l i m a a t c r i s i s spellen, en veel van die mensen denken dat ze met de term klimaatdrammer! wel van die last af waren. Nou, nee dus, want aandacht voor klimaatverandering is van groter belang dan ooit. En, vind ik leuk, de term drammen mag dus ook andersom ingezet worden. Om te laten zien dat het continu en overal aanbieden van voedsel en ‘voedsel’ soms vervelend is, soms ergerlijk, en uiteindelijk (denk ik) zelfs gevaarlijk. Het Voedingscentrum laat op haar site met best lieve plaatjes zien dat waar je ook bent de stukken pizza, de energiedrankjes, de zakken chips en de overdreven ijsjes je aanklampen, je roepen, je volgen, omdat ze door jou genuttigd willen worden. Wakker Dier, die vanuit hun inzet voor dierwaardig leven en (dus) minder vleesconsumptie wat feller mogen en moeten zijn, liet me op Instagram wat plaatjes zien van de manier waarop de hamburgerpooiers, frituurschuivers en vleesfanaten ons weten te bereiken. Een bushalte waarvan de hele zijwand uit hamburger bestaat, met de capslock-aanprijzing ‘gigantisch lekker’. Ja, daar is zeker over te discussiëren. De Vomar en de Plus – succesvolle supermarkten waarvan zover ik weet geen enkele voormalige topman zijn zwarte geld in de koelkast goed hield – die prijs-stunten met vlees en vleeswaren. Het is zowel een manier om meer klanten te lokken, als een heel slecht idee, omdat dat goedkope vlees gemiddeld gesproken een niet al te fijne herkomst heeft, denk megastallen, ophokken, slachthuishel. En dan de KFC. Ze adverteren met friet, burgers en plofkip-nuggets en het bijschrift ‘goedkoper dan je boodschappen’, omdat je dit voor 3,75 pp kunt nuttigen. In plaats van een normale maaltijd, ja. Het is zo laag en lelijk en vernietigend voor de (volks)gezondheid, dat je alleen maar kunt hopen dat er een hel bestaat waar alle topmannen en marketeers van deze club tot het einde der tijden in extreem-hete omstandigheden door miljoenen kippen gepikt zullen worden.</p>]]></description>
      <guid>https://www.trouw.nl/duurzaamheid-economie/hoe-eetdrammen-ons-gezond-verstand-frituurt~b269c2ca/</guid>
      <pubDate>Sun, 19 Oct 2025 00:00:00 +0200</pubDate>
    </item>
    <item>
      <title><![CDATA[Terwijl de problemen in de sector ongekend zijn, zet BBB in op de ‘islamisering van Nederland’]]></title>
      <description><![CDATA[<p>Een paar dagen geleden zag ik beelden uit een slachthuis. Dat is niet goed voor me, omdat ik het bewuste dierenleed te erg vind, omdat ik me niet kan voorstellen dat er een economisch model is dat is gebouwd op het op industriële schaal doden van levende wezens waarmee wij de planeet delen, omdat er zoveel negatiefs en lelijks zit aan dat doden. Ik weet ervan – veeteelt, veetransporten, slachthuizen – ik lees erover, ik deel geregeld mijn mening (en emotie) erover, maar ik kan het eigenlijk niet aan dat met eigen ogen te zien. Dat ergens op mijn harde schijf van visuele herinneringen op te slaan, dat zien en het daarmee nooit meer niet kunnen zien, niet gezien hebben. Zoals dat ook kan voelen met oorlogsbeelden, beelden van geweld tegen mensen, holocaustbeelden of de dagelijkse portie massamoord die we nu al bijna twee jaar lang uit Gaza binnenkrijgen. Het is te erg, eigenlijk zeg je door niet te kijken dat je je gewoonweg niet wílt voorstellen dat mensen dit andere mensen, of andere levende wezens, aandoen. Omdat je zelf ook een mens bent, omdat je daardoor op de een of andere manier medeplichtig bent. De beelden die ik toch zag, zaten in de documentaire Boerocratie – Bezetting van het Binnenhof, die eergisteren zijn eerste vertoning beleefde. Het waren vooral biggetjes en varkens, die gedood werden, hoewel er ook een soort lopende band met kettingen en haken langskwam waarmee, zo te zien, per uur duizenden kippen en eenden aan hun vreselijke einde kwamen. De documentaire gaat over het vreselijke systeem van massaal doden en tot consumptievlees (en diervoeding) verwerken van koeien en kippen en varkens, maar ook over de (financiële) machten achter dat systeem, over hoe die machten tot diep in de politiek zijn doorgedrongen, en daarmee agrarisch beleid bepalen, of het zo ongeveer ontbreken daarvan (de methode-Wiersma, is u vast wel opgevallen de afgelopen vijftien maanden). Natuurlijk gaat het dus over de BBB, ontstaan uit de varkensmarketing, en binnen een paar jaar een politieke speler van belang, maar ook in andere landen (VS, Brazilië) weet de agrosector de politiek sterk te beïnvloeden en te sturen. En nee, dat gaat niet met bebloede vleesmessen, of de dreiging van stroomstootwapens, dat gaat door nette meneren/mevrouwen die lobbyist zijn, en door vaak oncontroleerbare geldstromen die de politiek voldoende nudgen om niet te veel regels te maken, om de controles niet te streng te laten zijn, om te geloven dat die varkens die levend en niet-verdoofd in de machine verdwijnen, dat die eenden die geschopt worden, dat die kippen die in een krat gepropt worden echt nee echt incidenten zijn. En ondertussen is de grootste slager van de wereld, JBS, in Nederland neergestreken (iets met belastingen), hebben ze Trump zo langgemarineerd dat ze nu in New York aan de beurs genoteerd staan, is de rol van Rabo suspect, wordt ‘voedselzekerheid’ als een onnodig angstbeeld ingezet, en werken partijen als de BBB moeiteloos samen met extreemrechts. Wellicht viel het u op: terwijl de problemen in de sector – stikstof, landbouwgif, bodem en water, toekomstperspectief agrariërs – ongekend zijn, zet de BBB voor de verkiezingen in op de ‘islamisering van Nederland’. Boerocratie is een aanrader, maar wel met geregeld een heel vieze smaak in de mond. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/terwijl-de-problemen-in-de-sector-ongekend-zijn-zet-bbb-in-op-de-islamisering-van-nederland~b805290f/</guid>
      <pubDate>Sun, 5 Oct 2025 00:00:00 +0200</pubDate>
    </item>
    <item>
      <title><![CDATA[Ik blijf erbij: het geloof is prachtig, maar niet heilig]]></title>
      <description><![CDATA[<p>Wekelijks prijs ik me gelukkig met deze prachtige plek in Trouw, met het voorrecht me uit te mogen spreken, en wellicht zo nu en dan wat (nieuwe) gedachtes in uw hoofd te planten, geachte lezer. Nog mooierder wordt het als ik brieven van lezers ontvang, via de hardwerkende opinieredactie. Afgelopen week kreeg ik er meerdere, en alle schrijvers vonden iets van het feit dat ik me vorige week over het geloof uitsprak. Laat ik herhalen: ik heb respect voor elke religie, en iedereen die daarbij wil horen, iedereen die gelooft, én ik heb er heel veel moeite mee als iemand zijn/haar geloof gebruikt om het leven van anderen te beïnvloeden. Of (politieke) beslissingen te nemen die volgens mij tegen gezond verstand, of menselijkheid zelfs, ingaan. Dus: een imam die beweert door zijn religie tegen homoseksualiteit te moeten zijn, zal mij altijd tegenover zich vinden. En een christelijk politicus die de bijna twee jaar durende genocide door Israël, als reactie op de onmenselijke aanslagen van 7 oktober 2023, blijft steunen, en zelfs vindt dat we Israël wat minder fel moeten aanpakken, zal mij ook altijd tegenover zich vinden. Dus waar ik vorige week schreef ‘ik geloof niet, ik denk liever zelf na’, bedoelde ik dat als kritiek op dit soort wanstaltige denkbeelden, begreep ik natuurlijk heel goed dat heel veel mensen die geloven ook zelf nadenken, en herkende u wellicht zelfs een stukje satire. Dat laatste is namelijk ook mijn vak. Geloven, ook los van religie, blijkt nogal eens te betekenen dat je iets voor (absolute) waarheid aanneemt, terwijl ik denk dat je ook moet blijven nadenken als dingen erop wijzen dat die waarheid weleens niet zou kunnen kloppen. Dat laatste zou tot je kunnen komen door wetenschap, door journalistiek, door debat, door een open gesprek met een andersdenkende. Als echter je geloof absoluut is, zou het dus kunnen dat je homo’s toch als minderwaardig blijft zien, zou je kunnen denken dat Israël echt het aan de Joden beloofde land is, en mag het IDF dus alles wat daarbij hoort schoonvegen. Uithongeren. Tot real estate opportunity bombarderen. En dan vind je mij dus, wederom, tegenover je. Het geloof is prachtig, maar niet heilig. En absolute waarheden bestaan niet. Of nauwelijks. Als ik het nog iets breder mag trekken: ik denk dat er heel veel mensen in ons land zijn die echt geloven dat heel veel problemen worden veroorzaakt door asielzoekers, statushouders, vluchtelingen en nieuwkomers anderszins. Ze geloven dat omdat een deel van de politiek dat jaar na jaar herhaalt, in steeds hardere bewoordingen. Ze geloven dat omdat het klopt dat er te weinig woningen zijn, en dat er ook wat mensen uit voornoemde groepen zijn die een dak boven hun hoofd behoeven. Als dan de politiek – van Wilders tot Keijzer, van Van der Plas tot Yesilgöz – dit (en andere problemen) maar blijft verbinden met die groepen, is het volstrekt logisch dát mensen dat geloven. Ook al omdat de andere oorzaak-gevolgconstellaties veel ingewikkelder zijn. En ja, als ‘de politiek’ dit dan niet gewoon even oplost, dan borrelt de woede op, dan vliegen de stenen door de lucht en laaien de vlammen op. Wapperen de foute vlaggen. Niet alleen maar geloven, maar zelf nadenken, ik blijf ervoor! Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/ik-blijf-erbij-het-geloof-is-prachtig-maar-niet-heilig~be345c3a/</guid>
      <pubDate>Sun, 28 Sep 2025 00:00:00 +0200</pubDate>
    </item>
    <item>
      <title><![CDATA[Het lijkt erop dat de regering de mening van Albert Verlinde en Geert Wilders nog steeds als leidend ziet]]></title>
      <description><![CDATA[<p>Gisteren was ik in Club Sissi’s in Amsterdam, niet omdat ik daar zaterdagavond ZO HARD WAS GEGAAN dat ik nog herstellende was, nee, Heart for Palestine greep daar plaats. Een grote, grootse, creatieve benefiet voor het Palestijnse volk, dat al bijna twee jaar lang, voor het oog van de wereld, wordt gebombardeerd, verdreven, uitgehongerd en anderszins vermoord. Toen collega Ephimenco hier dinsdag over schreef verwees hij, terecht, naar de vreselijke Hamas-acties van 7 oktober 2023, maar deed dat ook op een manier waardoor de lezer zou kunnen denken dat alle ellende daar, en toen, is begonnen, waarmee alles wat daarna gebeurde toch vooral de schuld, of verantwoordelijkheid, van die vreselijke terreurorganisatie is. Hij weet, en u weet, dat dat natuurlijk op geen enkele manier waar is, dat er al decennia van onderdrukking en illegale nederzettingenpolitiek, van intimidatie en arrestaties aan vooraf zijn gegaan, van oorlogshandelingen en aanslagen, van vernietiging van huizen en nederzettingen en olijfboomgaarden, van pesterij en constante intimidatie, van steeds maar toenemende spanning. Maar goed, het frame van 7 oktober is wel lekker makkelijk over te brengen, en wie vorige week het politieke debat volgde heeft door dat het wijdverbreid is. Ik vond het, ook al volg ik die debatten wel vaker, toch weer niet om aan te zien dat na alle eerdere aanwijzingen en bewijzen, zelfs een VN-rapport onze ‘regering’ er niet toe kon brengen het woord genocide te gebruiken. Het lijkt erop dat ze de mening van zeg Albert Verlinde en Geert Wilders nog steeds als leidend zien, en alle andere feiten en bewijzen door Dick Schoof onder een tapijt laten vegen. Ach, Dick Schoof, als die man durf had en visie en een eigen mening en logopedie, dan zou hij wellicht best een aardige premier kunnen worden. Ooit. Zelfs nu de PVV allang weer de boel de boel gelaten heeft, durft hij niks te doen of te zeggen dat de toorn van Wilders zou kunnen doen nederdalen. Want één ding is deze heren duidelijk: als we Israël niet blijven steunen totdat de laatste Palestijn dood of verdreven is, kan IS binnen twee weken het kalifaat opstarten vanuit Winterswijk. Ook schokkend, sorry voor mijn wat zware toon deze week, vond ik de woorden van de heer Stoffer namens de SGP. Hij riep op ‘te stoppen met het belagen van Israël’ en in plaats daarvan Hamas harder aan te pakken. Ik weet niet zeker wat in zijn kringen als harder aanpakken dan bombarderen, verhongeren en verjagen wordt gezien (wat Israël doet, met langdurige en nauwelijks aflatende steun van ons land), maar er zal ongetwijfeld een allesverzengend vuur aan te pas komen. En iets met goddelijke gerechtigheid. Als ik in voorgaande regels te bijbel-onvast ben, excuses. Ik gun iedereen oprecht zijn of haar geloof, ik denk liever zelf na. We leven in tijden dat politici liever een punkband en poppodia aanpakken dan menselijkheid tonen, in tijden dat organisaties die zich tegen onrecht verzetten het gevaar lopen tot terroristische organisatie gemaakt te worden, in tijden dat de meerderheid van onze volksvertegenwoordigers zelfs doodzieke kinderen uit Gaza liever niet helpt in ziekenhuizen hier die er klaar voor staan. Mij rest woede, en ongeloof. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/het-lijkt-erop-dat-de-regering-de-mening-van-albert-verlinde-en-geert-wilders-nog-steeds-als-leidend-ziet~bff92915/</guid>
      <pubDate>Sun, 21 Sep 2025 00:00:00 +0200</pubDate>
    </item>
    <item>
      <title><![CDATA[Even wat vragen die ik graag aan de praattafels gesteld zie worden]]></title>
      <description><![CDATA[<p>Er zijn nogal wat talkshows, en vergelijkbare stukjes zendtijdvulling, op uw tv. Omdat ik geregeld ‘duiders’ zie die niet duiden maar een mening pushen, en te vaak mensen zie praten over zaken waar ze geen enkele deskundigheid over hebben (het kabinet-­Schoof is er grotendeels uit opgebouwd) en vooral te weinig kritische vragen zie, heb ik even een lijstje gemaakt van vragen die ik deze week graag gesteld zou zien/horen worden. Soms kunt u uit de vraag opmaken wie zou moeten antwoorden, veel vaker maakt dat eigenlijk niet uit. Om met Trumps woorden te spreken: Here we go!Denkt u dat de planeet waarop wij leven onze huidige manier van consumeren aankan? En hoe lang nog? Denkt u dat de planeet waarop wij leven meer economische groei aankan? En hoeveel nog? Vindt u dat wetenschap en wetenschappelijke bevindingen leidend moeten zijn bij politieke beslissingen? En hoe verhoudt zich dat tot ‘een gevoel dat mensen hebben’, al dan niet in de onderbuik? U (en partijgenoten met dezelfde spindoctor) beweert dat ‘de afschaffing van de hypotheekrenteaftrek gezinnen 400 tot 500 euro per maand kan gaan kosten’. Negeert u in die zin bewust de voorgestelde langzame afbouw – gespreid over 8 tot 30 jaar – en spreekt u in die zin over ‘de hardwerkende Nederlander’ of over mensen met een huis van zeg anderhalf miljoen? Eindigt het recht op zelfverdediging door Israël op het moment dat alle Palestijnen vermoord of verjaagd zijn, of op een eerder moment? (Eventueel aangevuld met:) Welk aantal Palestijnen dat wel in leven blijft vindt u redelijk? In hoeverre denkt u dat de positie van de vrouw en haar veiligheid op straat negatief is beïnvloed door de toon die tegen vrouwelijke politici en opiniemakers wordt aangeslagen, ook in de Tweede Kamer, door dezelfde toon (en grapjes...) aan talkshowtafels, en door influencers, opstellers van bangalijsten binnen studentenverenigingen en religieuze zeloten? Vindt u dat een politieke partij die zelf vrouwen uitsluit mag meepraten over de positie van de vrouw in ons land? Is het in tijden van constante cyberaanvallen en drones boven Navo-grondgebied nog aanvaardbaar dat partijen in ons parlement openlijk (of minder-openlijk) pro-Russisch zijn? Zou zo’n partij ooit en op enige manier deel mogen uitmaken van onze regering? En wat vindt u van partijen die die regeringsdeelname onlangs mogelijk hebben gemaakt? Vindt u dat sportbonden die blijven sporten met en tegen Israël een punt hebben als ze zeggen van de sport te zijn en niet van de politiek? Of zijn sport­bonden die toernooien organiseren in zeg Rusland, Qatar, Saudi-Arabie en de VS-anno-2026 juist heel erg politiek? Heeft een agrariër recht gif te spuiten? Heeft een fabriek het recht de omgeving en omwonenden te vergiftigen? Heeft een luchthaven het recht door te gaan, ook zonder natuurvergunning? Zou het kunnen dat minder hard taalgebruik, minder breekpunten en minder de schuld van problemen bij een bepaalde groep leggen en meer inhoudelijk taalgebruik met ideeën, visie en aanzetten tot samenwerking een hoop politieke en daarmee sociale problemen een stuk behapbaarder zou maken? Als u echt de Messias uit de Maasstad bent, waarom staat er dan nog steeds een saaie fles water op tafel? Staat u volgende wedstrijd bij Vitesse op de rechtervleugel? Komt u nog eens terug aan onze tafel? Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/even-wat-vragen-die-ik-graag-aan-de-praattafels-gesteld-zie-worden~bf14c196/</guid>
      <pubDate>Sun, 14 Sep 2025 00:00:00 +0200</pubDate>
    </item>
    <item>
      <title><![CDATA[Als je niet oprecht kiest voor de planeet, verandert er helemaal niks]]></title>
      <description><![CDATA[<p>Afgelopen woensdag had ik het grote genoegen een Boeklancering XL te mogen presenteren. Eigenlijk was het een vlammende lezing, ingeleid door mij met wat grapjes om de mensen scherp te maken, en aansluitend ook nog een dito interview. Jitske Kramer, antropoloog en spreker, bracht de Engelstalige versie van Tricky Tijden uit, en omdat wij samen zijn (het woord partner zult u van mij niet horen, ik vind dat nogal zaaddodend) kon ze mij lekker goedkoop boeken. En voelde ik, zoals vaker bij de dingen die zij doet, en ook bij mijn eigen voorstellingen trouwens, de emotie die leeft bij heel veel mensen. Over grote ontwikkelingen in de wereld, en onze nabije omgeving, ontwikkelingen waartegen mensen zich willen verzetten, maar vaak niet (meer) weten hoe. Jitske duidt in het boek de tijd waarin we leven – liminaliteit, het ondertussen, wat was is niet meer maar we weten nog niet waar we uit gaan komen, laat staan hoe – en is heel kritisch op het (economisch) systeem waar bijna alle (politieke) beslissingen op gebaseerd lijken te zijn. Groei, winstmaximalisatie, aandeelhoudersbelangen, ik schrijf er ook wel eens over. Bijna alle politieke partijen die de komende zeven weken druk doende zijn uw stem binnen te halen – middels glimlachende lijsttrekkers in pogingen-tot-talkshow, middels tv-spotjes en internet-memes, middels flyers en grote borden in het weiland – geloven in die economische groei, geloven in een systeem van geld en opbrengsten genereren, om met een deel daarvan dan aansluitend ‘mooie dingen voor de mensen’ te bewerkstelligen, werkgelegenheid natuurlijk, zorg en onderwijs en openbaar vervoer wellicht, en heel veel bij onze Amerikaanse vrienden ingekochte wapens om ons continent te beschermen. Het punt is alleen, of mijn punt in elk geval, dat dat systeem niet meer werkt, niet meer kán werken, omdat aan de ene kant bijna al die winst wegstroomt naar aandeelhouders en (erger nog) naar mensen die al zoveel geld, en macht, hebben dat het op geen enkele manier meer rechtvaardig is, en op heel veel manieren beangstigend. En het aan de andere kant volstrekt duidelijk is dat we de planeet volledig uitputten, dat we allerlei grenzen gaan overschrijden of allang overschreden hebben, dat we opmaken en leegtrekken en op ongekende schaal vervuilen (stikstof, Pfas, propamocarb in de Maas en lithium in de Rijn, extreem toenemende plasticsoep in oceanen omdat nieuw plastic produceren, en dan weer weggooien, ‘goedkoper’ is dan recyclen, u begrijpt, mijn column is te kort om tot een enigszins realistische opsomming te komen), het kan niet, het moet veranderen. De meeste emotie werd veroorzaakt door een brief die Jitske voorlas, niet alleen aan politici, maar ook aan al die CEO’s en CFO’s die al het bovenstaande weten, en toch niet veranderen, aan iedereen die op enig niveau economie-onderwijs geeft, en níet een volledig nieuw en duurzaam systeem overbrengt: je kunt ‘purpose’ en duurzaamheidsdoelen en ‘people come first’ en allerlei andere mooie termen op je website zetten, maar als je niet verandert, als je niet handelt, als je niet oprecht kiest voor de planeet en de generaties na ons, als je gewoon doorgaat op de weg van winstmaximalisatie en groei, verandert er helemaal niks. En spreken wij u daarop aan, in niet mis te verstane bewoordingen. Alstublieft, neem uw verantwoordelijkheid! Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/als-je-niet-oprecht-kiest-voor-de-planeet-verandert-er-helemaal-niks~b5354956/</guid>
      <pubDate>Sun, 7 Sep 2025 00:00:00 +0200</pubDate>
    </item>
    <item>
      <title><![CDATA[In de Politieke Paralympics valt ons kabinet in een geheel eigen categorie]]></title>
      <description><![CDATA[<p>Op het moment van schrijven van deze column hebben we een kabinet, of eigenlijk hebben we nog een kabinet. Voordat u zich verslikt in uw ochtend-overnight-oats: we hebben niet nóg een kabinet, er is niet nog een kabinet bijgekomen, de heer Schoof heeft zich niet met een toevallig passerende populist weten voort te planten onder goedkeurend toeziend oog van Thomas van Groningen en twee WNL-presentatoren, nee, ik bedoel: het kabinet is er nog. Toen NSC er nog deel van uitmaakte was het meen ik een rompkabinet; ik heb te weinig kennis van amputaties om te weten wat er fysiek nog van over is, maar dat ons kabinet in de Politieke Paralympics in een geheel eigen categorie valt lijkt me zeker. Met als belangrijkste gevolg natuurlijk weer dat de kans op een medaille daarmee behoorlijk groot is. Start het Wilhelmus maar vast in, zou ik zeggen. Over prijzen gesproken: toen minister van Landbouw et cetera Wiersma ergens voor de zomer haar nieuwe stikstofplannen aankondigde, was de reactie van haar wildbekrulde opperhoofd Van der Plas juichend: de problemen werden eindelijk aangepakt, Nederland ging van het slot uitroepteken. De plannen werden nog uitgewerkt, zoals dat gaat, en zouden dan op enig moment naar buiten komen. Afgelopen woensdag waren de plannen nog steeds niet openbaar – het kabinet had het natuurlijk ook best druk gehad met weer andere tekortschietende excuses en uitvluchten bedenken voor het nog steeds niet optreden tegen de voortdurende oorlogsmisdaden, illegale bezettingen en pogingen tot verhongering of verdrijving van een heel volk door ‘een bevriende natie’ dik 4000 kilometer verderop – maar wel zei mevrouw Wiersma in het FD alvast dat ze zich gesteund voelde door de doorrekeningen van haar plannen, door onder meer het Planbureau voor de Leefomgeving. Wiersma zei zelfs tegen de FD-journalist: ‘Zij vinden dat het goede plannen zijn’. Dat was voor het PBL reden om de plannen wel te publiceren, met de goedgekozen reactie dat Wiersma’s reactie aangaande de kwaliteit van haar plannen ‘niet op basis van de analyse kan worden geconcludeerd’. Dat is nette-mensen-taal voor ze heeft geen idee én ze blaat maar wat. Waarom? Nou, de plannen gaan dik 20 miljard kosten en leveren, volgens de onderzoekers, bijna geen stikstofwinst op. Omdat melkveehouders – groot-bijdragers aan de stof waar we over spreken – niets zien in de vrijwillige uitkoop, en omdat de zogenaamde ‘doelsturing’ betekent dat het terugdringen van de uitstoot aan de boeren(bedrijven) wordt overgelaten (als ze in 2035 het doel maar halen), waarmee de onduidelijkheid compleet is, er een grote ingewikkelde stelselwijziging nodig is en nergens staat wat er gebeurt als boeren (of de sector) de doelen niet halen. Maakt u deze laatste zin zelf cynisch af, svp. Er was, eerder dit jaar, een taskforce stikstof, met een batterij aan ministers en staatssecretarissen en de minister-president zelfs. Na een aantal maanden van overleg en vergaderen in, naar ik aanneem, goede sfeer, kwam de heer Schoof, ik verzin dit niet, met de conclusie ‘Het is erg ingewikkeld’. Waarmee zowel het analytisch vermogen van de leider van dit land, als het resultaat van alle pogingen tot samenwerking binnen het huidige wrakhoutkabinet duidelijk werden. Het lukt niet, ze worden het niet eens, ze hielden (en houden) elkaar in een wurggreep van doelgroepbelangen en opportunisme, waar nu campagnetaal nog bijkomt. We zijn vooralsnog overgeleverd aan prutsers, maar volgende maand al zijn er verkiezingen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/in-de-politieke-paralympics-valt-ons-kabinet-in-een-geheel-eigen-categorie~bdefc049/</guid>
      <pubDate>Sun, 31 Aug 2025 00:00:00 +0200</pubDate>
    </item>
    <item>
      <title><![CDATA[Na mijn optreden hadden de mensen tranen in de ogen (en dat was niet van het lachen)]]></title>
      <description><![CDATA[<p>Ruim een week geleden opende ik mijn theaterseizoen op een open plek in het bos, vlakbij Openluchttheater Caprera in Bloemendaal. Ik was onderdeel van het Walk On-festival, bedacht door zanger, liedjesschrijver, bluegrass-aficionado én wandelgoeroe Tim Knol. Ik speelde vier keer, elke keer voor ruim tweehonderd verse wandelaars. De plek was prachtig, het weer precies goed en ik had de vrijheid om werkelijk álles te spuien dat me te binnen schoot over wandelaars, hun kledingkeuzes, kleedjes en klapstoeltjes, de echtscheiding en/of burn-out die ze wandelend aan het verwerken waren en hun mogelijk wankele belastingmoraal (dat ging dan alleen over mensen uit de regio die in een huis wonen met een hek en een toegangscode!). Maar natuurlijk had ik het vooral over de politieke en sociale werkelijkheid waarmee we te maken hebben, in ons land, en wereldwijd. Er zijn zeg maar dingen waarvan je niet kunt wegwandelen. Ik deelde, los van een kritische blik op het huidige ‘kabinet’ een stukje uitleg over de absolute krankzinnigheid van doorgaan op de huidige weg van economische groei en meer vrijheid voor ondernemers, terwijl de planetaire grenzen elke dag verder worden overschreden én ondernemers nu al de vrijheid hebben om te vervuilen, vernietigen en personeel uit te buiten, om over dierenleed en aantasting van de volksgezondheid nog maar te zwijgen. Daarnaast ging ik in gesprek met VVD- en NSC-stemmers met (meestal) enige spijtgevoelens, maar ook vertelde ik een diepmenselijk verhaal over een optreden dat ik zou gaan doen voor directie en middenmanagement van Jumbo, dat werd afgeblazen op het moment dat ik zei dat ik graag contant betaald wilde worden (en dan het liefst het geld in plastic zakjes) omdat ik het dan makkelijker in de koelkast kon bewaren. Maar het opvallendst was dit: ik deelde een nieuw gedicht, eigenlijk een oproep aan alle politiek leiders – rechts, links, populistisch of christelijk gemotiveerd – om uit de maar voortgaande draaikolk van X-posts, oneliners en gemakkelijke oplossingen voor de talkshowtafel te stappen, en op zoek te gaan naar menselijkheid, naar politiek met en vanuit het hart, naar solidariteit met al de mensen die in het huidige systeem ten onder gaan, omdat ze denken dat de politicus op tv het voor ze gaat oplossen, terwijl de sociale onrechtvaardigheid alleen maar toeneemt, op zoek naar empathie met al die mensen die ontheemd zijn of op de vlucht of woonachtig zijn in de laatste resten van wat ooit Gaza was. Na elk optreden sprak ik mensen met tranen in de ogen, wat bij een comedyshow niet de normale gang van zaken is. Ik krijg steeds sterker het gevoel dat veel mensen, juist in de verhardende tijden die ik beschrijf, behoefte hebben aan menselijkheid, aan er voor elkaar zijn, aan weten dat de ander er ook voor jou is. En die ander kan die buurman zijn die jou, op leeftijd en slecht ter been, letterlijk overeind helpt als dat nodig is (de Stichting Burgerhulpverlening van huisarts Bernard Leenstra probeert dit te bewerkstelligen: als iemand even hulp nodig heeft niet de huisartsenpost of zelfs de ambulance inschakelen, maar iemand in de straat), maar evengoed de overheid die je bijstaat of zelfs beschermt op elke manier die nodig is. Het lijkt me, eerlijk gezegd, als politiek leider ook heerlijk, om uit de walm van Wierd Duks en Jack van Gelders te kunnen stappen, en als mens met mensen te praten, over menselijke oplossingen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/na-mijn-optreden-hadden-de-mensen-tranen-in-de-ogen-en-dat-was-niet-van-het-lachen~be59b068/</guid>
      <pubDate>Sun, 24 Aug 2025 00:00:00 +0200</pubDate>
    </item>
    <item>
      <title><![CDATA[Opiniestuk insturen of reageren?]]></title>
      <description><![CDATA[<p>Opinie, online en in de krant, is een vrijplaats voor discussie. Alle stukken zijn op persoonlijke titel. Wilt u zelf een artikel insturen voor plaatsing in de papieren krant, mail dan een voorstel naar opinie@trouw.nl. Korte reacties zijn welkom op lezers@trouw.nl. Hou wel rekening met de lengte: artikelen tellen 600 of 400 woorden, ingezonden brieven maximaal 150 woorden. De redactie behoudt zich het recht voor bijdragen te weigeren, te redigeren of in te korten. De langere bijdragen worden ook online, via een databank of anderszins verspreid. Eventuele auteursrechten blijven bij de schrijver. Inzendingen via email of post graag voorzien van naam, adres en telefoonnummer. Ons postadres is: Redactie Opinie Trouw, Postbus 859, 1000 AW Amsterdam.</p>]]></description>
      <guid>https://www.trouw.nl/opinie/opiniestuk-insturen-of-reageren~becd5101/</guid>
      <pubDate>Thu, 25 Jul 2024 00:00:00 +0200</pubDate>
    </item>
    <item>
      <title><![CDATA[Het colofon van Trouw]]></title>
      <description><![CDATA[<p>Wendelmoet Boersema en Karel Smouter, Dorien Pels (adjunct) Laura van Baars (chef), Wybo Algra, Leonie Breebaart, Felix Huygen, Edwin Kreulen (publieksredacteur) Wilt u een opiniestuk of lezersreactie insturen? Klik hier Heeft u een tip voor de redactie? Klik hier Mariken Smit (chef), Elleke Bal, Jeroen den Blijker, Zoran Bogdanovic,  Renée de Coninck, Joost van Egmond, Emiel Hakkenes, Johan van Heerde, Gatool Katawazi, Stefan Keukenkamp, Merijn van Nuland, Rianne Oosterom, Tim van der Pal,  Jeroen van Raalte, Eva Stam, Frank Straver, Eline van Suchtelen, Ingrid Weel, Phaedra Werkhoven, Susan Wichgers, Marten van de Wier, Besan Zarzar Orkun Akinci (Zuid-Nederland), Floris Akkerman (Noord-Holland), Cindy Cloin (Oost-Nederland),  Manon Colson (Limburg), Karin de Mik (Friesland), Bert Nijmeijer (Groningen), Anton Slotboom (Rotterdam), Wouter van Wijk (Utrecht) Niels Markus (chef), Yara van Buuren, Janne Chaudron, Auke van Eijsden, Judith Harmsen, Wilma Kieskamp, Esther Lammers,  Christoph Schmidt Gijs Moes, (chef), Romana Abels (Brussel), Aletta André, Joris Belgers, Isabel Bolle, Eric Brassem,  Mella Fuchs, Cees van der Laan, Tamara Uildriks, Arjen van der Ziel Annelies Bontjes (Brussel), Kim Deen (VS), Michiel Driebergen (Oost-Europa), Andrea Dijkstra (Kenia), Jurriaan van Eerten (Madrid), Anne Grietje Franssen (Gotenburg), Roos van Hennekeler (Boedapest), Jan-Albert Hootsen (Mexico-Stad), Cindy Huijgen (Beijing), Eugenie D’Hooghe (Israël), Jarron Kamphorst (Tbilisi), Thijs Kettenis (Athene), Edwin Koopman (Latijns-Amerika), Mari Meyer (Los Angeles), Ekke Overbeek (Berlijn), Niels Posthumus (Manchester), Eva Rammeloo (Parijs), Joost Scheffers (Cairo), Wies Ubags (Rio de Janeiro), Pauline Valkenet (Rome), Kevin van Vliet (Kaapstad), Ingrid Woudwijk (Istanbul), Erik van Zwam (Zuidoost Azië) Daan Marselis (chef), Jelle Brandsma, Lidwien Dobber, Basia Elting, Maarten van Gestel, Onno Havermans, Jeannine Julen, Hans Nauta, Martijn Roessingh, Nienke Schipper, Koos Schwartz, Lukas van der Storm, Joost van Velzen, Barbara Vollebregt, Dirk Waterval Bart Zuidervaart (chef), Matthijs van Dam, Kick Hommes, Esther Scholten Marije van Beek (chef), Andrea Bosman, Lodewijk Dros, Somajeh Ghaeminia, Maaike van Houten, Jelmer Mulder, Peter Henk Steenhuis Sandra Kooke (chef), Isabel Baneke, Harmen van Dijk, Peter van der Lint, Laila Moussaoui, Ally Smid, Marco Visser John Graat (chef), Amber Dujardin, Robin Goudsmit, Iris Pronk, Rick Pullens, Jann Ruyters Wybo Algra, Laura van Baars, Elleke Bal, Wendelmoet Boersema, Janne Chaudron, Ghassan Dahhan, Robin Goudsmit, Esther Lammers, Koos Schwartz, Seije Slager, Karel Smouter, Frank Straver, Bart Zuidervaart Romana Abels, Karim Amghar, Naeeda Aurangzeb, Abdelkader Benali, Ton den Boon, Maaike Bos, Adriaan ter Braack, Leonie Breebaart, Peter-Arno Coppen, Harmen van Dijk, Koos Dijksterhuis, Sylvain Ephimenco, Erik Ex, Hans Goslinga, Hieke Huistra, Dolf Jansen,  Bert Keizer, James Kennedy, Pepijn Keppel, Wilma Kieskamp, Jessica Kuitenbrouwer, Peter van der Lint, Nicolien Mizee, Eildert Mulder, Ilyaz Nasrullah, Nelleke Noordervliet, Jamal Ouariachi, Jelle Reumer, Maxe de Rijke, Stephan Sanders, Iris Sommer, Irene van Staveren, Babah Tarawally, Alain Verheij, Kelli van der Waals,  Rob de Wijk Tom Janssen, Nanne Meulendijks, Len Munnik, Tjeerd Royaards, Berend Vonk Seije Slager (de Verdieping), Ghassan Dahhan, Kristel van Teeffelen Ilse van Heusden (chef), Sander Becker, Esther Bijlo, Gabriella Codonesu,  Jeroen van Goor, Arwen van Grafhorst, Pieternel Gruppen, Henk Hoijtink, Tom van Hulsen, Jonah Kahn, Klaas Knooihuizen, Sabine Kok, Iris Ludeker, Lara Maassen, Hans Marijnissen, André Ritsema, Gert Jan Rohmensen, Helen Verkaik, Petra Vissers, Jetteke van Wijk Danusia Schenke (art ­director/coördinator), Patricia van Arkel,  Christine Baart, Fabiola van den Berg, Anne Blaak, Lisette van Boxel, Isabel ­Brito, Nelleke Broeze, Ted Du Bois, Anita ­Huisman, Liselore Kamping, Basia Knobloch, Celine Kroon, Fleur Mulder, Fadi Nadrous, Lotti Pronk, Jimmy Reinders, Brechtje Rood, Rynke Sangers, Misja Steinmetz, Anja Struiken,  ­Dirk Verweij, Jeanette de Vos,  Anita van der ­Weijden Charlot Verlouw (chef), Ines van den Adel, Roelant Frijns, Sjoerd Huismans, Rufus Kain, Sean Kerstges, Jasper Knegt, Michael Royall, Ella Santhagens,  Job Urbach, Thaloen Verweij, Marianne Vriesema, Nienke Zoetbrood Beatrijs van Oorschot, Birthe Verbruggen, Erna Visser</p>]]></description>
      <guid>https://trouw.nl/opinie/opiniestukken-insturen-en-colofon-trouw~a2a8ebf8/</guid>
      <pubDate>Wed, 15 Mar 2017 00:00:00 +0100</pubDate>
    </item>
  </channel>
</rss>
