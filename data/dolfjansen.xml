<?xml version="1.0" encoding="utf-8"?>
<rss version="2.0">
  <channel>
    <title><![CDATA[Dolf Jansen]]></title>
    <link>https://www.trouw.nl/auteur/dolf-jansen</link>
    <description><![CDATA[Dolf Jansen]]></description>
    <item>
      <title><![CDATA[Politici beloven altijd dat het dit keer anders zal zijn, maar dat is nooit zo]]></title>
      <description><![CDATA[<p>Dolf Jansen is cabaretier, schrijver en radiomaker met een felgroen hart. Toen Esther Ouwehand van de echte Partij voor de Dieren in het debat vorige week kritisch was op de keuze van Buma-Bontenbal-Jetten om met de VVD te gaan (in)formeren, terwijl de ‘liberalen’ toch de huidige politieke shitshow (mijn woorden!), en die van de afgelopen drie jaar hebben veroorzaakt, probeerde de optimistische D66-voorman duidelijk te maken dat het dit keer echt anders zou zijn, anders zou gaan. Terwijl VVD-topvrouwen Yesilgöz en Becker vlak achter Ouwehand toekeken met een blik die zweefde tussen not amused en superzuur. De VVD staat, dat vertelt ze u, voor de hardwerkende Nederlander en de mensen in het land, ze gaat voor rust in de portemonnee zorgen. Als ik nog een gemeenplaats gemist heb, excuses. En als ik ondertussen kijk naar wat de VVD wil, is het meer vrijheden voor ondernemers, minder belasting- en regeldruk voor (grote) bedrijven, meer economische groei, waarna al dat verdiende geld ten goede kan gaan komen aan de genoemde gewone Nederlanders, en klimaatbeleid ook, natuurlijk. Het enige punt is, het gebeurt niet, of nauwelijks. Tuurlijk, een deel van de belastingen die wél worden geheven – ook bij rijke mensen, ook bij goedverdienende bedrijven – komt ten goede aan zorg en onderwijs en infrastructuur en als er nog wat overschiet eventueel aan cultuur. Maar het grootste deel van het verdiende geld vloeit natuurlijk, elke keer weer, al decennialang, naar de aandeelhouders en de mensen die al een topinkomen en/of een groot vermogen hebben. De trickle van de trickle down economy is vaak maar een triest druppeltje zo nu en  dan. En toch kan de VVD, of elke andere partij die de kiezer weet te overtuigen met dit economische verhaal, doen alsof het deze keer anders zal zijn. Zoals marktwerking – zorg, openbaar vervoer, energie, wonen – echt de concurrentie gaat vergroten en daarmee de prijzen voor de consument gaat verlagen. Het gebeurt nooit, machtsconcentraties nemen toe, marktpartijen worden zo groot en sterk dat het niet ver van een monopolie zit, maar deze keer zal het echt anders zijn uitroepteken. Ik geloof niet meer in deze keer zal het anders zijn. De BBB heeft, vooral bij monde en handelen van Wiersma en Van der Plas, al anderhalf jaar niks anders gedaan dan traineren, mist- en mestgordijnen optrekken, wetenschap ontkennen, nadere onderzoeken aanvragen en ondertussen de volksgezondheid en de biodiversiteit serieuze schade toebrengen. Met constant maar één leidend belang: dat van de grote agrobedrijven die de BBB ooit bedachten, en die hun megawinsten niet bedreigd willen zien worden door suffe dingen als longontstekingen in geitenregio’s, Parkinson waar met gif wordt gesproeid of drinkwaterproblemen. Dat zal nooit anders zijn. Ja21 is een light-variant van PVV en FvD, waar extreem conservatisme, racisme en antimigratiesentiment hand in hand gaan. Dat zal nooit anders zijn. Voedselproducenten en (de meeste) supermarkten verkopen een onwaarschijnlijke hoeveelheid ongezond voedsel, tussendoortjes en snacks aan een steeds dikker en ongezonder wordende bevolking. Ze zullen het hebben over een gezondheidsoffensief en duurzaamheid, over hun verantwoordelijkheid, maar het zal nooit anders zijn. Ik ben geen pessimist, ik ben een realist. En ook dat zal nooit anderszijn.</p>]]></description>
      <guid>https://www.trouw.nl/duurzaamheid-economie/politici-beloven-altijd-dat-het-dit-keer-anders-zal-zijn-maar-dat-is-nooit-zo~b11169cc/</guid>
      <pubDate>Sun, 14 Dec 2025 00:00:00 +0100</pubDate>
    </item>
    <item>
      <title><![CDATA[De zelfverrijking bij de Fifa is zo groot, dat zelfs de Siciliaanse maffia mompelt dat het wel wat minder kan]]></title>
      <description><![CDATA[<p>Terwijl ik dit schrijf krijgt Donald Trump de Fifa Peace Prize uitgereikt van Gianni Infantino. Ik had in plaats van uitgereikt liever ingebracht geschreven, maar ik ga het netjes houden. Trump is, dat weet u, de democratisch gekozen dictator van de VS, Infantino is de baas van de wereldvoetbalbond, een organisatie waar het vaker over corruptie, televisierechten, sponsordeals en foute leiders gaat dan over splijtende passes en onvergetelijke doelpunten. Helaas. Infantino is in zijn jeugd in een groot vat vloeibare zelfingenomenheid gevallen, waardoor hij de meest krankzinnige beslissingen kan nemen en ontmoetingen kan hebben, terwijl hij constant uitstraalt dat hij lekker bezig is (en het ook wel heel erg heeft getroffen, met zichzelf). In ons land noemen we dat het syndroom van Yesilgöz. De vredesprijs is een paar maanden geleden door Infantino bedacht (om aan Trump uit te kunnen reiken), omdat woke-elementen wereldwijd ervoor hadden gezorgd dat de Oranje Leider de Nobelprijs voor de Vrede niet kreeg. De vredes die Trump bewerkstelligd heeft zijn onder meer die in Gaza – waar het IDF donderdag nog twee Palestijnse broertjes van 9 en 10 vermoordde, Fadi en Goma Abu Assi, omdat ze ‘verdachten waren die een direct gevaar vormden voor Israëlische soldaten’ – en tussen Rwanda en de Democratische Republiek Congo, waar feitelijke vrede ongeveer even dichtbij lijkt als een nummer 1-notering voor Marco Borsato in de Top2000. De Fifa is in mijn ogen een organisatie die van zoveel zelfverrijking en machtsmisbruik aan elkaar hangt, dat zelfs de Siciliaanse maffia mompelt dat het allemaal wel wat minder kan, toch...? Maar ja, voetbal is een leuk spelletje en als je eerder al toernooien organiseerde in het Qatar van de dwangarbeiders en het Rusland van Poetin, is er natuurlijk geen reden te bedenken om de VS over te slaan, ondanks gewelddadigheden tegen Latijns-Amerikaanse buren en burgers in eigen land, het slopen van de democratie en het, ten faveure van genoemde leider in het Kremlin, serieus laten wankelen van de Navo. Vijf weken, meer wedstrijden dan ooit, meer hitte en meer klimaatschade ook. Ik denk niet dat Infantino en zijn meelopers het bij deze prijs gaan laten. Ik denk dat Benjamin Netanyahu een officiële Fifa-wedstrijdbal krijgt toegekend, wegens zijn jarenlange inzet voor het in beweging houden van Palestijnse kinderen. De EBU kan wellicht ruimte maken voor deze uitreiking, net voordat Israël optreedt tijdens de finale van het Songfestival in Wenen. De Fifa Healthy Food Award gaat naar Coca-Cola, want zeker als het tijdens een belangrijke voetbalwedstrijd 37 graden is, is het van het grootste belang te blijven drinken, en dan het liefst iets uit een plastic flesje van een van de hoofdsponsors. En in samenwerking met een grote bandenfabrikant gaat een extra Fifa Michelinster naar Burger King. Mocht u sommige beelden in dit stukje beledigend of zelfs krankzinnig vinden, hou ik graag de lijn-Mona Keijzer aan. Zij zei na haar schandalige NOS-Hamas-tweet dat ze ‘ook twintig keer per dag een tweetje niet verstuurt’. Dat is als een automobilist die een voetganger van het zebrapad schept omdat ze in haar auto zit te vapen, en dan roept: ‘Maar die andere twintig mensen konden veilig oversteken!’ Zo werkt dat ook met columns die ik niet publiceer. Die zijn pas echt fel en beledigend. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/opinie/de-zelfverrijking-bij-de-fifa-is-zo-groot-dat-zelfs-de-siciliaanse-maffia-mompelt-dat-het-wel-wat-minder-kan~b7536a7c/</guid>
      <pubDate>Sun, 7 Dec 2025 00:00:00 +0100</pubDate>
    </item>
    <item>
      <title><![CDATA[Het is de tijd van kinderen verwennen maar probeer ook aan kinderen in oorlogsgebied te denken]]></title>
      <description><![CDATA[<p>Later deze week is het 5 december. En of u nou gelooft in een Goedheiligman of niet, of u het nou een goed idee vindt dat mannen met een beroet gezicht alle cadeautjes moeten dragen of niet, of u nou denkt dat een wit paard over een dak kan trippelen of echt helemaal niet: het is een dag met een glimlach, met warmte en plezier. Met herinneringen ook vaak. Mijn vader, die over het algemeen niet heel erg van de gezinsactiviteiten was (hij werkte hard, hij was de kostwinner, zijn vier kinderen waren vooral prettig als hij zo min mogelijk last van ze had, we spreken de jaren zestig en zeventig van de vorige eeuw) heeft meermalen met een zwarte handschoen aan op de wankele deur van onze huiskamer in Amsterdam gebonkt, om aansluitend handenvol strooigoed met grote kracht die kamer in te slingeren. Alleen dat al leverde voor de vier broertjes-Jansen een krankzinnig geslaagde avond op. En omdat de Sint-moeder werkelijk alles (chocoladeletter, speculaas, taaitaai, borstplaat, cadeautjes) apart inpakte, hadden we elk jaar meer dan een wasmand vol pakjes. Ik hoop dat u uw kinderen en/of kleinkinderen later deze week ook op vergelijkbare wijze kunt verrassen, verwennen zelfs. Waarbij het helemaal mooi zou zijn als er weinig (onnodige) meuk, Chinese webwinkel-producten en fast fashion-uitwassen worden gegeven, maar ik begrijp ook wel dat ik weer eens sta te schreeuwen tegen een bierkaai, of hoe heet dat ook alweer? Vandaag, trouwens, is het 1 december. En soms lukt het me op deze plek niet om helemaal weg te blijven van grote emoties, en van wat sommigen moralisme zullen noemen. Vandaag is zo’n dag. Omdat er teveel kinderen zijn, in Gaza, op de bezette Westelijke Jordaanoever, die in bijna onbeschrijfelijk vreselijke omstandigheden leven. In Gaza omdat ze eerst twee jaar lang belegerd, gebombardeerd, verjaagd en uitgehongerd zijn, en nu (indien nog in leven, vanzelfsprekend) in een tent of ‘tent’ verblijven waar het koud is en kouder wordt, en waar elke volgende regenbui betekent dat het water over de eventuele matrassen stroomt. De term mensonterend is, denk ik, onvoldoende. Op de Westbank is, al jaren en jaren, sprake van toenemend geweld tegen de rechtmatige Palestijnse bewoners, intimidatie door zionistische kolonisten, en het IDF, het leger, staat erbij en kijkt ernaar. Als ze niet bezig zijn mensen te arresteren omdat ze lijken op iemand die wellicht iemand kent die terrorist zou kunnen zijn. De wandaden in gevangenissen waar Palestijnen verblijven bespaar ik u even, want ik had het over de kinderen. In Khan Younis, in Hebron, in de puinhopen van Gaza-Stad. Dit zijn, daar ben ik van overtuigd, kinderen zoals de uwe, kinderen zoals uw kleinkinderen. Vandaag, 1 december, kunt u zich door rood te dragen of rond 12.00 uur kort het werk neer te leggen, aansluiten bij de actie #wijwerkenhiernietaanmee. Een manier om solidariteit uit te spreken met het Palestijnse volk, en, wie weet, zelfs onze ‘regering’ tot enige positieve actie te bewegen. In plaats van, in Trumps voetsporen, te doen alsof er nu vrede is, en alsof die vrede duurzaam is. En mocht u de kinderen daar willen bijstaan: Pax, Plant een Olijfboom, The Rights Forum. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/het-is-de-tijd-van-kinderen-verwennen-maar-probeer-ook-aan-kinderen-in-oorlogsgebied-te-denken~b4d4b888/</guid>
      <pubDate>Sun, 30 Nov 2025 00:00:00 +0100</pubDate>
    </item>
    <item>
      <title><![CDATA[Waar de wegen van de VVD en mij als ondernemer scheiden]]></title>
      <description><![CDATA[<p>In 1989, het jaar dat Lebbis en ik besloten ons als cabaretier te gaan profileren, met als einddoel ooit in ons leven in de Kleine Komedie te spelen, werd ik ondernemer. Hoe dat allemaal afliep kunt u lezen als, voorjaar 2027, onze (eerste) artistieke autobiografie Pissen tegen de Hemelpoort verschijnt. Ondernemerschap is volgens mij met veel energie (passie, zelfs) een talent, een idee, een product proberen te verkopen, en in die zin is het iets heel moois. Je bedenkt een duurzaam regenhoesje voor poedels, en gaat daarmee de markt op. Je hebt op satirische toon van alles te vertellen over de wereld, en beklimt de podia. En als het meezit kun je zelfs aardig geld verdienen, als ondernemer. Want er zijn veeltheaterprogrammeurs met smaak, er zijn veel poedels (en het regent hier best vaak).Tijdens de meest recente verkiezingscampagne zette de VVD – een partij die ‘rust in de portemonnee’ belooft bij iedereen die al een goedgevuld exemplaar heeft. Een partij waarvan de leider geregeld onwaarheden debiteert maar daar ga ik verder geen labeltje aan hangen, een partij die een stabiel middenkabinet vooralsnog blokkeert, maar wel met Ja21 in zee wil (en desnoods met BBB en SGP) – geregeld in op het grote belang van ondernemerschap. Waarmee ik het dus zomaar eens was. De uitwerking was, en is, echter vooral: minder regels, meer vrijheid. Dat eerste omdat regels maar lastig zijn (controle, administratie, gedoe), het tweede omdat meer en vrijheid in één zin zo ongeveer iedereen blij maakt. En, het zal u niet verbazen, daar scheiden onze wegen. Want ondernemerschap kan heel mooi zijn, maar het idee dat ‘al die regels’ maar in de weg zitten, het idee dat meer vrijheid betekent dat ondernemers het nog beter gaan doen, en dat dat ons uiteindelijk allemaal ten goede komt, daar klopt volgens mij weinig van. Een bedrijf dat zijn bollen of lelies alleen dankzij gifspuiten kan produceren is ondernemerschap. Een uitstootrijke staalfabriek in Wijk aan Zee is ondernemerschap. Een energieslurpende kunstmestfabriek in Terneuzen is ondernemerschap. Arbeidsmigranten uitbuiten is ondernemerschap. Een luchthaven runnen zonder natuurvergunning en met elke keer weer opgepompte economische cijfers is ondernemerschap. Grote fossiele bedrijven die klimaatafspraken weglobbyen en de plasticrecycling zo ongeveer om zeep helpen is ondernemerschap. Banken en pen­sioenfondsen die stevig doorinvesteren in planeetvernietigende bedrijven is ondernemerschap. Het verhandelen van designer-medicijnen, opgevoerde e-bikes, suspect vuurwerk en vapes waarop je ook kunt gamen, is ondernemerschap. Fast fashion is ondernemerschap. De krankzinnige voedselmarkt die oplevert dat 80 procent van het aanbod in uw supermarkt feitelijk niet gezond is, met zo veel mogelijk producten met een licht verslavende werking (door zout, suiker, vetten) is ondernemerschap. En de miljardenhandel in spuitjes met hormonen ‘om je te helpen afvallen’ is dat dus ook. Kijk in dezen zeker even Zembla van 9 november terug. Veel ondernemers zweren bij vrijheid, en verwijzen graag naar het werk van schrijver en filosoof Ayn Rand. Een quote: egoïsme is een deugd, zeker bij ondernemerschap. Daar zit denk ik het probleem: als het steeds gaat om meer, meer, meer voor jezelf (geld, winst, macht) blijft er heel weinig ruimte, vrijheid, veiligheid en gezondheid over voor alle anderen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/waar-de-wegen-van-de-vvd-en-mij-als-ondernemer-scheiden~be4f4abe/</guid>
      <pubDate>Sun, 23 Nov 2025 00:00:00 +0100</pubDate>
    </item>
    <item>
      <title><![CDATA[Met een stel gekneusde ribben, leerde ik hoe zacht mensen kunnen zijn]]></title>
      <description><![CDATA[<p>Ik schrijf deze column met een aantal stevig gekneusde ribben, en een scheur in mijn voorhoofd. Maar verder natuurlijk gewoon op een toetsenbordje, en met twee vingers. Die zijn namelijk volledig ongedeerd. Wat hieraan voorafging: een paar dagen geleden fietste ik op redelijk hoge snelheid door Utrecht, haakte mijn fietsstuur in een langswapperende jaszak, waarna ik kort door de lucht vloog en wat langer op de grond doorbracht. Laat ik het zo zeggen: er klonk geen gezang in de Nachtegaalstraat. Er drupte wel wat bloed op de stoep. Ik werd door de allerliefste – altijd in de buurt! – en een aantal meer dan vriendelijke passanten geholpen, het bloeden werd gestelpt, een glaasje water genuttigd in een naastgelegen huidverzorgings-laserkliniek, en kort daarna werd een arts geraadpleegd. Ze verbond mijn hoofdwond, sprak eerlijke woorden over mijn ribben – gebroken of gekneusd maakt eigenlijk niet uit, het moet herstellen en dat zal pijnlijk zijn – en deed wat neurologische testjes met vingers en oren en ogen en kijkrichtingen, om te checken of mijn hersenen zich vooralsnog op de juiste plek bevonden. Dat bleek zo te zijn, gelukkig, want mijn eerste gedachte op die stoeprand, anderhalf uur eerder, was als ik maar geen voorstellingen af hoef te zeggen. Dat is, voor mij, in de periode dat ik mijn oudejaars kan spelen, het grootste angstbeeld namelijk. Een assistente van de dokter had mij herkend en vroeg of ze me nog wat vragen mocht stellen, om te kijken of ik mijn mild-satirische werk wel écht weer aankon. Ik draag de medische wetenschap een warm hart toe, en stemde dus in. De vragen die ze stelde: Als een politica geregeld onwaarheden debiteert, omdat dat politiek goed uitkomt, of omdat ze graag wil zeggen wat de mensen thuis nou eenmaal willen horen, mag je haar dan een leugenaar noemen? Geeft het feit dat het aantal lobbyisten van de fossiele industrie op deklimaattop in Belém hoger was dan het aantal vertegenwoordigers van ‘kwetsbare landen’ aan dat we van die industrie niets te verwachten hebben, behalve meer vernietiging en economisch cynisme? Als je door omstandigheden in een gezin terechtkomt met een nogal losse seksuele moraal, blijft het dan volledig je eigen verantwoordelijkheid hoe je met die situatie, en eventueel aanwezige minderjarigen, omgaat? Is de emotionele verdediging van de verdachte in het voorgaande, DAT BEN IK NIET!, ook bruikbaar voor een politicus die geregeld onwaarheden debiteert, en daarmee in nogal felle bewoordingen wordt geconfronteerd? Is het erger dat Ja21 de banden met Rusland wil herstellen en onze steun aan Oekraïne wil heroverwegen, of dat Ja21 de mogelijkheid van hernieuwde gasboringen in Groningen wil openhouden, óf dat de VVD toch liever met hen in een ‘stabiel kabinet’ stapt dan met de extremisten van GL-PvdA? Wordt Ajax kampioen? En wanneer dan wel...? Ik wist alle vragen duidelijk te beantwoorden, en mocht de wereld en het theater weer in. Maar wat me het meest bijbleef was de behulpzaamheid van mensen, toevallige passanten. Iemand die naast me bleef staan toen ik verdwaasd op de stoep zat, iemand die naar een apotheek holde voor verband, iemand die mijn hoofd zachtjes depte. Daar zal ik aan denken als ik weer wat boze capuchontypes WIJ ZIJN NEDERLAND! hoor scanderen. Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/met-een-stel-gekneusde-ribben-leerde-ik-hoe-zacht-mensen-kunnen-zijn~b01346b6/</guid>
      <pubDate>Sun, 16 Nov 2025 00:00:00 +0100</pubDate>
    </item>
    <item>
      <title><![CDATA[Ik ga u niet met tranen in mijn ogen bedanken voor uw inzet]]></title>
      <description><![CDATA[<p>Als allerlaatste van de lijsttrekkers wil ik op dit moment en op deze plek ook mijn persoonlijke reactie op de verkiezingsuitslag met u delen. Ja, inderdaad, nu pas. Omdat ik denk dat het, juist in de politiek, soms goed is even afstand te nemen in plaats van gelijk in emotionele soundbites te gaan staan dealen, waar nog bijkomt dat ik al op dinsdagavond, toen bleek dat er in geen van de grote NOS-tv-debatten ruimte voor mij zou worden ingeruimd, besloot wat me-time te nemen, temeer omdat het vooruitzicht een groot deel van de woensdagavond en -nacht door te moeten brengen in een horeca-etablissement, omringd door mijn aanhang, in de hoop dat een of andere verslaggever die niemand ooit op tv had gezien mij tranentrekkende vragen zou gaan stellen over het feitelijke resultaat – althans eerste exitpoll, althans eerste officiële prognose op de feitelijke uitslag – terwijl die aanhang op mijn kosten bier stond te slempen en op hoge toon gesprekken stond te voeren over welke crypto het beste is om nu in te beleggen, en Feyenoord of PSV vraagteken uitroepteken, dat dat vooruitzicht mij echt even te veel werd. Zeker ook omdat het resultaat niet was wat wij ervan verwachtten, dat kan ik hier wel toegeven. Maar ik blijf erbij: juist een partij die in geen enkele peiling vooraf feitelijk genoemd werd (mean, lean en ongezien, fijne zin van ons socials-team), juist een partij die dacht en denkt in aantal stemmen en niet in aantallen zetels, juist een partij die niet links is, niet rechts, niet recht-door-zee, maar menselijke waardes als vriendelijkheid, drinkwater voor iedereen, postbezorging binnen twee dagen, betere weersvoorspellingen en natuurlijk (zoals elke VVD-stemmer) keihard eigenbelang voorop stelt, had het veel beter kunnen doen. Moeten doen, zelfs. Waarna de vraag van verantwoordelijkheid voor de uitslag natuurlijk direct opkomt. Ik neem die verantwoordelijkheid, geachte kiezer, ik loop daar niet voor weg, ik ga u niet met tranen in mijn stem bedanken voor uw inzet en betrokkenheid, om daarna het democratische stokje over te geven aan een nog te benoemen opvolger, al was het maar omdat ik ook zo gauw geen idee zou hebben wie dat zou kunnen zijn. Ik sta voor deze partij, deze beweging, ik geloof in deze partij, ik bén deze beweging. En dat we afgelopen woensdag niet de grootste zijn geworden, sterker nog, dat we niet eens in de buurt van dat scherm van Albert Bos kwamen, betekent natuurlijk op geen enkele manier niet dat we dat niet wel zouden kunnen worden, want dat is zo, of niet zo, al naar gelang of iemand de moeite zou willen nemen te tellen hoe vaak ik niet heb gezegd....Het Kan Wél, zou ik willen roepen, maar zelfs die kreet, zo vaak door mijn wanhopige moedertje geuit in mijn jonge jaren, werd onlangs door een andere partijleider gekaapt. Die ik natuurlijk meteen had moeten feliciteren, maar ik heb nu echt even mijn handen vol aan mezelf. Wij zijn en blijven als partij beschikbaar om aan te schuiven aan de onderhandelingstafel, ter informatie, formatie, of gewoon een moment van nieuwe inhoudelijke krankzinnigheid na anderhalf jaar BBB. En nu op naar de gemeenteraadsverkiezingen in maart! Dolf Jansen is cabaretier, schrijver en radiomaker met een felgroen hart.</p>]]></description>
      <guid>https://www.trouw.nl/duurzaamheid-economie/ik-ga-u-niet-met-tranen-in-mijn-ogen-bedanken-voor-uw-inzet~bdcace3e/</guid>
      <pubDate>Sun, 2 Nov 2025 00:00:00 +0100</pubDate>
    </item>
    <item>
      <title><![CDATA[Vóór de democratie]]></title>
      <description><![CDATA[<p>Ik las Voor de democratie van Bas Heijne, waarin hij een rede uit de vijfde eeuw voor Christus verbindt met politieke ontwikkelingen van de laatste decennia, en vooral van nu. Ik ga op geen enkele manier proberen Heijnes niveau te halen, maar de conclusie van deze column heeft wel erg te maken met wat hij schrijft. Want: verkiezingen uitroepteken. Het kan natuurlijk zijn dat u het gemist heeft, maar over twee dagen is het echt (weer) zover, zweven, landen, gordijntje dicht, rood potlood, keuze, bam! Ik heb zeker niet alle debatten, laat staan alle onzinnige (of juist vijandige) interviews met lijsttrekkers en andere hoogvliegers voor u gevolgd, maar onderweg naar al die theaters zijn posters, en soms zelfs flyerende politici, natuurlijk niet te ontlopen. Taalkundig heb ik er vaak wel van genoten. De VVD die ergens onderweg bedacht dat rust in de portemonnee wel goed klonk, terwijl ondertussen natuurlijk alle aandacht bleef uitgaan naar peilingen die meer deden denken aan de Champions League-resultaten van Ajax, dan aan een partij die gaat regeren. En dat dan het liefst met wat kneiterrechtse clubs als JA21 en BBB en zelfs SGP. Hoe het volledig buitensluiten van vrouwen en ontkennen van wetenschap nog ergens raakt aan wat ooit liberalisme was? Schiet mij maar lek. BBB kwam, na bijna 16 maanden van gepruts (Wiersma, Keijzer, Moes) met BBB levert, maar daar bleek de rest van de zin te zijn weggevallen: BBB levert een hele hoop problemen op, en geen enkele oplossing. Oh ja, Caroline van der Plas steunde genocide, hoewel ze daar zelf op allerhoogste toon heel anders over dacht. De PVV tracht u over te halen met het ongetwijfeld AI-gegenereerde Dit is uw land! En dat klopt. Zolang we het er maar over eens zijn dat dat zeker niet gaat over de opgehitste demonstranten verspreid over het land die scandeerden Wij zijn Nederland!!, vaak gelardeerd met Hitlergroeten, foute vlaggen en geweld tegen de politie. Oftewel, zeg ik: jullie zijn Nederland niet, jullie zijn schandvlekken met een capuchon. GroenLinks-PvdA wil Samen vooruit, waarover D66 dan weer zegt Het kan wél. Dat is natuurlijk een zin die je gebruikt als verder ongeveer iedereen zegt dat het niet kan, dat het niet gaat gebeuren, dat het kansloos is. Ouders gebruiken dezelfde toon inclusief nadruk trouwens vaak voor een zin als Het mag níet, zelf wil ik nog wel eens Het zál wel... gebruiken. Als u trouwens naar de poster van FvD keek (wat ik u niet zou aanraden) zag u inderdaad een Nederlandse vlag met een meer oranje-blanje-bleu-vibe, en ga er maar van uit dat dat geen toeval is. En Denk doet het met NU is het Moment meer dan ooit!, en dat is gewoon lelijk. De CDA-poster die ik zag was een megafoto van Henri Bontenbal, met bijschrift Henri Bontenbal. Jahaaaa, we weten het. Maar als premier wordt het, internationaal, toch wat lastig, met die achternaam. En waar kom jij eigenlijk uit, Dolluf? Bij de Partij voor de Dieren. Natuurlijk. Maar meer nog bij dit: stem, wat u ook doet, hoe links, rechts of zwevend u ook bent, op een partij die staat voor de democratie, die de democratie altijd zal beschermen, die niet zal samenwerken met antidemocraten. Want de democratie, en het behoud daarvan, is de basis van alles wat we hebben. Dolf Jansen is cabaretier, schrijver en radiomaker met een felgroen hart. Lees hier alle artikelen over dit thema</p>]]></description>
      <guid>https://www.trouw.nl/duurzaamheid-economie/voor-de-democratie~b3df8463/</guid>
      <pubDate>Sun, 26 Oct 2025 00:00:00 +0200</pubDate>
    </item>
    <item>
      <title><![CDATA[Hoe eetdrammen ons gezond verstand frituurt]]></title>
      <description><![CDATA[<p>Soms zijn dingen nog erger dan je al dacht. Ik heb het deze keer niet over uw relatie, de resultaten van uw favoriete voetbalclub, of welk seksistisch/racistisch tv-programma onlangs een ringvormige publieksprijs kreeg ingebracht, ik heb het deze keer (weer) over voeding. In mijn column van vorige week raakte ik even aan de ongezondheid van nogal wat voeding die ons wordt aangeboden, en dat je met een combinatie van marketing en andere commercietrucs best veel mensen zover kunt krijgen dat voedsel te nuttigen. Omdat het niet al te duur is, omdat het vol zit met ingrediënten en stofjes waar het lichaam (in eerste instantie) blij van wordt, omdat het OVERAL is vooral. Ik bedoel: je moet echt diep in een nog niet helemaal verzuurd bos verdwijnen om níet lastig gevallen te worden met snacks, tussendoortjes en andere zoetige, zoutige of vettige ‘lekkernijen’. En ‘toegevoegde proteïnen...’. Dolf Jansen is cabaretier, schrijver en radiomaker met een felgroen hart. Geheel los van mijn column startte het Voedingscentrum een campagne over eetdrammen. Ja, dat heeft met het bovenstaande te maken, en ja, het woord drammen zal zeker bewust gekozen zijn. Er zijn nogal wat mensen die het meer dan vervelend vinden gewezen te worden op de grote gevolgen van ons (consumptie)gedrag, zeker als die gevolgen k l i m a a t c r i s i s spellen, en veel van die mensen denken dat ze met de term klimaatdrammer! wel van die last af waren. Nou, nee dus, want aandacht voor klimaatverandering is van groter belang dan ooit. En, vind ik leuk, de term drammen mag dus ook andersom ingezet worden. Om te laten zien dat het continu en overal aanbieden van voedsel en ‘voedsel’ soms vervelend is, soms ergerlijk, en uiteindelijk (denk ik) zelfs gevaarlijk. Het Voedingscentrum laat op haar site met best lieve plaatjes zien dat waar je ook bent de stukken pizza, de energiedrankjes, de zakken chips en de overdreven ijsjes je aanklampen, je roepen, je volgen, omdat ze door jou genuttigd willen worden. Wakker Dier, die vanuit hun inzet voor dierwaardig leven en (dus) minder vleesconsumptie wat feller mogen en moeten zijn, liet me op Instagram wat plaatjes zien van de manier waarop de hamburgerpooiers, frituurschuivers en vleesfanaten ons weten te bereiken. Een bushalte waarvan de hele zijwand uit hamburger bestaat, met de capslock-aanprijzing ‘gigantisch lekker’. Ja, daar is zeker over te discussiëren. De Vomar en de Plus – succesvolle supermarkten waarvan zover ik weet geen enkele voormalige topman zijn zwarte geld in de koelkast goed hield – die prijs-stunten met vlees en vleeswaren. Het is zowel een manier om meer klanten te lokken, als een heel slecht idee, omdat dat goedkope vlees gemiddeld gesproken een niet al te fijne herkomst heeft, denk megastallen, ophokken, slachthuishel. En dan de KFC. Ze adverteren met friet, burgers en plofkip-nuggets en het bijschrift ‘goedkoper dan je boodschappen’, omdat je dit voor 3,75 pp kunt nuttigen. In plaats van een normale maaltijd, ja. Het is zo laag en lelijk en vernietigend voor de (volks)gezondheid, dat je alleen maar kunt hopen dat er een hel bestaat waar alle topmannen en marketeers van deze club tot het einde der tijden in extreem-hete omstandigheden door miljoenen kippen gepikt zullen worden.</p>]]></description>
      <guid>https://www.trouw.nl/duurzaamheid-economie/hoe-eetdrammen-ons-gezond-verstand-frituurt~b269c2ca/</guid>
      <pubDate>Sun, 19 Oct 2025 00:00:00 +0200</pubDate>
    </item>
    <item>
      <title><![CDATA[Opiniestuk insturen of reageren?]]></title>
      <description><![CDATA[<p>Opinie, online en in de krant, is een vrijplaats voor discussie. Alle stukken zijn op persoonlijke titel. Wilt u zelf een artikel insturen voor plaatsing in de papieren krant, mail dan een voorstel naar opinie@trouw.nl. Korte reacties zijn welkom op lezers@trouw.nl. Hou wel rekening met de lengte: artikelen tellen 600 of 400 woorden, ingezonden brieven maximaal 150 woorden. De redactie behoudt zich het recht voor bijdragen te weigeren, te redigeren of in te korten. De langere bijdragen worden ook online, via een databank of anderszins verspreid. Eventuele auteursrechten blijven bij de schrijver. Inzendingen via email of post graag voorzien van naam, adres en telefoonnummer. Ons postadres is: Redactie Opinie Trouw, Postbus 859, 1000 AW Amsterdam.</p>]]></description>
      <guid>https://www.trouw.nl/opinie/opiniestuk-insturen-of-reageren~becd5101/</guid>
      <pubDate>Thu, 25 Jul 2024 00:00:00 +0200</pubDate>
    </item>
    <item>
      <title><![CDATA[Het colofon van Trouw]]></title>
      <description><![CDATA[<p>Wendelmoet Boersema en Karel Smouter, Dorien Pels (adjunct) Laura van Baars (chef), Wybo Algra, Leonie Breebaart, Felix Huygen, Edwin Kreulen (publieksredacteur) Wilt u een opiniestuk of lezersreactie insturen? Klik hier Heeft u een tip voor de redactie? Klik hier Mariken Smit (chef), Elleke Bal, Jeroen den Blijker, Zoran Bogdanovic,  Renée de Coninck, Joost van Egmond, Emiel Hakkenes, Johan van Heerde, Gatool Katawazi, Stefan Keukenkamp, Merijn van Nuland, Rianne Oosterom, Tim van der Pal,  Jeroen van Raalte, Eva Stam, Frank Straver, Eline van Suchtelen, Ingrid Weel, Phaedra Werkhoven, Susan Wichgers, Marten van de Wier, Besan Zarzar Orkun Akinci (Zuid-Nederland), Floris Akkerman (Noord-Holland), Cindy Cloin (Oost-Nederland),  Manon Colson (Limburg), Karin de Mik (Friesland), Bert Nijmeijer (Groningen), Anton Slotboom (Rotterdam), Wouter van Wijk (Utrecht) Niels Markus (chef), Yara van Buuren, Janne Chaudron, Auke van Eijsden, Judith Harmsen, Wilma Kieskamp, Esther Lammers,  Christoph Schmidt Gijs Moes, (chef), Romana Abels (Brussel), Aletta André, Joris Belgers, Isabel Bolle, Eric Brassem,  Mella Fuchs, Cees van der Laan, Tamara Uildriks, Arjen van der Ziel Annelies Bontjes (Brussel), Kim Deen (VS), Michiel Driebergen (Oost-Europa), Andrea Dijkstra (Kenia), Jurriaan van Eerten (Madrid), Anne Grietje Franssen (Gotenburg), Roos van Hennekeler (Boedapest), Jan-Albert Hootsen (Mexico-Stad), Cindy Huijgen (Beijing), Eugenie D’Hooghe (Israël), Jarron Kamphorst (Tbilisi), Thijs Kettenis (Athene), Edwin Koopman (Latijns-Amerika), Mari Meyer (Los Angeles), Ekke Overbeek (Berlijn), Niels Posthumus (Manchester), Eva Rammeloo (Parijs), Joost Scheffers (Cairo), Wies Ubags (Rio de Janeiro), Pauline Valkenet (Rome), Kevin van Vliet (Kaapstad), Ingrid Woudwijk (Istanbul), Erik van Zwam (Zuidoost Azië) Daan Marselis (chef), Jelle Brandsma, Lidwien Dobber, Basia Elting, Maarten van Gestel, Onno Havermans, Jeannine Julen, Hans Nauta, Martijn Roessingh, Nienke Schipper, Koos Schwartz, Lukas van der Storm, Joost van Velzen, Barbara Vollebregt, Dirk Waterval Bart Zuidervaart (chef), Matthijs van Dam, Kick Hommes, Esther Scholten Marije van Beek (chef), Andrea Bosman, Lodewijk Dros, Somajeh Ghaeminia, Maaike van Houten, Jelmer Mulder, Peter Henk Steenhuis Sandra Kooke (chef), Isabel Baneke, Harmen van Dijk, Peter van der Lint, Laila Moussaoui, Ally Smid, Marco Visser John Graat (chef), Amber Dujardin, Robin Goudsmit, Iris Pronk, Rick Pullens, Jann Ruyters Wybo Algra, Laura van Baars, Elleke Bal, Wendelmoet Boersema, Janne Chaudron, Ghassan Dahhan, Robin Goudsmit, Esther Lammers, Koos Schwartz, Seije Slager, Karel Smouter, Frank Straver, Bart Zuidervaart Romana Abels, Karim Amghar, Naeeda Aurangzeb, Abdelkader Benali, Ton den Boon, Maaike Bos, Adriaan ter Braack, Leonie Breebaart, Peter-Arno Coppen, Harmen van Dijk, Koos Dijksterhuis, Sylvain Ephimenco, Erik Ex, Hans Goslinga, Hieke Huistra, Dolf Jansen,  Bert Keizer, James Kennedy, Pepijn Keppel, Wilma Kieskamp, Jessica Kuitenbrouwer, Peter van der Lint, Nicolien Mizee, Eildert Mulder, Ilyaz Nasrullah, Nelleke Noordervliet, Jamal Ouariachi, Jelle Reumer, Maxe de Rijke, Stephan Sanders, Iris Sommer, Irene van Staveren, Babah Tarawally, Alain Verheij, Kelli van der Waals,  Rob de Wijk Tom Janssen, Nanne Meulendijks, Len Munnik, Tjeerd Royaards, Berend Vonk Seije Slager (de Verdieping), Ghassan Dahhan, Kristel van Teeffelen Ilse van Heusden (chef), Sander Becker, Esther Bijlo, Gabriella Codonesu,  Jeroen van Goor, Arwen van Grafhorst, Pieternel Gruppen, Henk Hoijtink, Tom van Hulsen, Jonah Kahn, Klaas Knooihuizen, Sabine Kok, Iris Ludeker, Lara Maassen, Hans Marijnissen, André Ritsema, Gert Jan Rohmensen, Helen Verkaik, Petra Vissers, Jetteke van Wijk Danusia Schenke (art ­director/coördinator), Patricia van Arkel,  Christine Baart, Fabiola van den Berg, Anne Blaak, Lisette van Boxel, Isabel ­Brito, Nelleke Broeze, Ted Du Bois, Anita ­Huisman, Liselore Kamping, Basia Knobloch, Celine Kroon, Fleur Mulder, Fadi Nadrous, Lotti Pronk, Jimmy Reinders, Brechtje Rood, Rynke Sangers, Misja Steinmetz, Anja Struiken,  ­Dirk Verweij, Jeanette de Vos,  Anita van der ­Weijden Charlot Verlouw (chef), Ines van den Adel, Roelant Frijns, Sjoerd Huismans, Rufus Kain, Sean Kerstges, Jasper Knegt, Michael Royall, Ella Santhagens,  Sanne Toebes, Job Urbach, Thaloen Verweij, Marianne Vriesema, Nienke Zoetbrood Beatrijs van Oorschot, Alexandra Tegelberg, Birthe Verbruggen, Erna Visser</p>]]></description>
      <guid>https://trouw.nl/opinie/opiniestukken-insturen-en-colofon-trouw~a2a8ebf8/</guid>
      <pubDate>Wed, 15 Mar 2017 00:00:00 +0100</pubDate>
    </item>
  </channel>
</rss>
