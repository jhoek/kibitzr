<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Ik ben ziek en niemand mag het weten]]></title>
      <description><![CDATA[<p>Eva is ziek, maar dat komt haar helemaal niet uit. Bovendien: ze is toch niet van suiker?</p>
<p>Ik ben ziek en niemand mag het weten.</p>
<p>Ja, thuis weten ze ervan, of beter gezegd, ze ontkomen er niet aan. Een jammerende moeder, ze weten niet wat ze zien. Eigen schuld, die kleine begon, daarna was de middelste aan de beurt en nu zitten we allemaal in die trein die eens per jaar langskomt en iedereen meesleurt in een poel van snot en hoest en ellende, zonder precies te weten wannéér hij komt, net als bij het echte spoor. Het is het soort ziek dat gedijt bij stoeien na het eten, bij het afkluiven van andermans kippenpoot, bij het met zijn vijven in bed liggen en het opstaan nog een beetje uitstellen. Dan kan je maar één ding doen en dat is jezelf eraan overgeven, direct en zonder morren, want ziek is ziek, ziek het dan maar uit ook.</p>
<p>Maar ik kan niet ziek zijn.</p>
<p>Over een uur staan hier vijf mensen voor de deur, vijf mensen die aan mijn keukentafel komen leren hoe je een column schrijft. Ze hebben huiswerk gemaakt en hun best gedaan en ze komen uit heel het land, van Twente tot aan Tegelen, dat is twee uur in de auto en nog veel langer met de trein, ik heb het hart niet ze af te bellen.</p>
<p>Paracetamol met coffeïne blijkt mijn vriend.</p>
<p>O, wat ben ik ineens mans! Hup, nog even een stofzuiger door de kamer, hatsekiedee, nog even snel op en neer naar de glasbak, staat wel zo opgeruimd.</p>
<p>Even later zit ik tegenover vijf verwachtingsvolle snuiten.</p>
<p>Ze zijn erg aardig, die uit Tegelen heeft zelfs taart meegenomen, zie je wel, toch goed dat ik niemand heb afgebeld, flauwekul ook, je bent toch niet van suiker.</p>
<p>Na een uur vraagt iemand of ze misschien een kopje koffie mag?</p>
<p>Gek, helemaal vergeten aan te bieden.</p>
<p>En wat is het hier koud zeg, ik zweet er helemaal van.</p>
<p>De taart komt op tafel, ik kan er niet naar kijken. Op de gekste momenten krijg ik kippevel. Als ik maar niet kots, denk ik, als ik maar niet kots. Gelukkig is er niets te kotsen, want ik heb die ochtend niks gegeten. Ik heb wel een kop koffie gedronken, ook niet echt lekker op een zieke maag. Zwarte kots, stel je voor! Niet aan denken, niet aan denken, doorgaan.</p>
<p>Lunchtijd, iedereen scharrelt vrolijk door de keuken.</p>
<p>‘Kom op Hoeke’, schreeuw ik boven in de badkamer tegen de spiegel. ‘Deze mensen komen hier voor een show, gééf ze die show!’ De laatste keer dat ik zo tegen mezelf tekeerging was ik net bevallen en moest ik plassen voor ze me naar huis lieten gaan. Geheel tegen mijn natuur laat ik een harde boer, wanneer ik weer beneden kom zie ik dat de babyfoon nog aan staat. Tegen heug en meug eet ik een kadet met kaas, en heb onmiddellijk spijt: nu ís er ook echt wat om te kotsen. Halverwege de dag belt mijn moeder: mijn oudste dochter zit bij haar thuis, ze heeft haar ziek van school gehaald. Ze hadden mij ook gebeld maar ik nam niet op. Ze komt haar zo brengen, hoe is het verder?</p>
<p>’s Avonds in bed vertelt mijn dochter hoe het was om ziek te zijn in de klas, het komt sterk overeen met mijn verhaal. Wanneer ik probeer uit te leggen waarom ík dan niet ziek naar huis ben gegaan murmel ik iets over afspraken, en dat je mensen niet zomaar kunt laten zitten. ‘Jij bent een beetje te waterig’, zegt ze. ‘Dat leren we nu op school: rots en water. Rots is als je iets voor jezelf doet, water is als je iets voor een ander doet.’</p>
<p>Nee, ik ben niet ontroerd, ik ben gewoon ziek oké, láát me.</p>]]></description>
      <guid>https://volkskrant.nl/columns-opinie/ik-ben-ziek-en-niemand-mag-het-weten~b24e19c3/</guid>
      <pubDate>Thu, 24 Nov 2022 00:00:00 +00:00</pubDate>
    </item>
    <item>
      <title><![CDATA[Hij had ze zien komen en hij had ze zien gaan, al sinds hij in 1980 zijn intrek had genomen in de broodjeszaak]]></title>
      <description><![CDATA[<p>Eva was weer eens in Amsterdam, in een van de smalste straatjes van de stad, en bestelde een broodje komijnekaas.</p>
<p>Op het drukste uur van de dag stapte ik een kleine broodjeszaak binnen in een van de smalste straatjes van Amsterdam. Buiten waren dagjesmensen, kantoorklerken en bouwvakkers op weg naar hun lunch, in de verte knerste een tram, even verderop probeerde een Amerikaanse toerist chocola te maken van een uitgevouwen plattegrond.</p>
<p>Binnen: de trage hartslag van een zaak waaraan al decennialang niets was veranderd. Alleen de eigenaar was aanwezig, een keurige man in een keurig overhemd onder een keurige trui, die te midden van potten Marmite en flessen wijn iets uitrekende op een blocnote, het grijze haar in een keurige scheiding gekamd. Achter hem lag een opengeslagen</p>
<p>NRC</p>
<p>, vanuit het kleine keukentje kwam een vleugje sigarettenrook.</p>
<p>‘Zo’, zei ik joviaal, want die ene keer dat ik in de hoofdstad ben doe ik graag leuk. ‘Doet u mij maar zo’n lekker pistoletje komijnekaas.’ Met een subtiel zwiertje (‘Alstublieft mevrouw’) nam hij een bonk kaas ter hand waar hij routineus drie royale plakken vanaf sneed. ‘Beetje boter, hè?’ Ik knikte verbaasd. Vanwege een klus in de buurt had ik een week eerder precies hetzelfde besteld, maar dat hij dat nog wist, tot de boter aan toe, voelde niet alleen als een uit de gratie geraakt soort vakmanschap in dit deel van de stad, maar ook als een persoonlijke handeling, een welkomstgebaar bijna.</p>
<p>‘Hoop drukte voor uw deur’, zei ik terwijl ik naar de jongeman wees die aan de overkant posters tegen een dichtgespijkerd pand plakte. Het waren grafische, zwart-witte affiches met het woord ‘Secrid’ erop. Wat hier precies aan de man werd gebracht was me niet duidelijk. Elke keer dat hij zijn bezem in de emmer doopte viel er een grijze flats lijm op de grond. ‘O dat’, zei de eigenaar. ‘Dat gaat de hele dag zo door. Over twee uur hangt er weer wat anders.’</p>
<p>Hij had ze zien komen en hij had ze zien gaan, al sinds hij in 1980 zijn intrek had genomen in de broodjeszaak voor een huurtje van 600 gulden, toen er nog gewone mensen in de buurt woonden. Inmiddels leek het soms wel of hier überhaupt geen mensen meer woonden. Vooral in de coronaperiode was er geen hond op straat geweest. Ik rekende 3,50 af – hij hoefde niet uit te leggen dat je voor dat bedrag heel wat broodjes moest verkopen om aan de moderne huurprijzen te kunnen voldoen.</p>
<p>Achter me kwam een klant binnen die bij naam werd begroet. ‘Heb je een bruine bol?’ vroeg hij met een stem die die dag nog niet gebruikt was.</p>
<p>‘U neemt ook elke keer hetzelfde?’ vroeg ik.</p>
<p>De man schraapte zijn keel: ‘Alleen brood en boter. Mijn beleg wissel ik.’</p>
<p>De eigenaar, opkijkend van zijn houten snijplank: ‘Wil je wel boter?’</p>
<p>De klant, verongelijkt: ‘Dat weet je toch.’</p>
<p>De eigenaar, mompelend: ‘Nou ja, omdat ik je vorige keer hoorde over een dieet.’</p>
<p>‘Jaaaa, maar dat zit ’m niet in de boter’, zei de klant, nu zijn vinger heffend. ‘En ook niet in het beleg. Koolhydraten, die moet je zien te vermijden. Rijst. En aardappelen. En brood. Vroeger had je Montignac, daar mocht je twee glaasjes bij drinken. Maar dat doe ik niet meer. Ik wissel het beleg af. De ene keer rosbief, dan eens kaas. Maar voor het goeie zou het eigenlijk zonder brood moeten.’</p>
<p>De eigenaar glimlachte: ‘Dat kan je niet van me verlangen.’</p>
<p>Ik zei gedag, ik moest maar weer eens aan het werk. Toen ik om 5 uur ’s middags door het smalle straatje terugliep zag ik het ineens.</p>
<p>Allemaal nieuwe posters.</p>]]></description>
      <guid>https://volkskrant.nl/columns-opinie/hij-had-ze-zien-komen-en-hij-had-ze-zien-gaan-al-sinds-hij-in-1980-zijn-intrek-had-genomen-in-de-broodjeszaak~bc21c6de/</guid>
      <pubDate>Thu, 17 Nov 2022 00:00:00 +00:00</pubDate>
    </item>
    <item>
      <title><![CDATA[Het gaat een keer mis met mijn labbekakkige gedrag, maar dat doe ik voor jullie]]></title>
      <description><![CDATA[<p>Uitstelgedrag leidt tot ellende, Eva wéét het, maar ja, doe er maar eens wat aan.</p>
<p>‘Korte afrekening maakt lange vriendschap.’</p>
<p>Mijn moeder zat een woordkraker te maken en keek mij over haar bril heen aan: ‘Ken jij die uitdrukking?’</p>
<p>Nee, maar de betekenis wel, dacht ik. Korte afrekening, zeker weten, bekend terrein. Alleen: hoelang duurde het voor je zoiets onder de knie kreeg?</p>
<p>Terug naar Krommenie, eind jaren tachtig. Ik was 10 en wilde een gitaar. Ik kreeg er een te leen, van Pieter Groot, de baas van de schoenenwinkel. Vrolijk nam ik het ding op mijn rug mee naar huis, vrolijk zat ik er een paar weken op te pielen, piepend en krakend kwam ik uiteindelijk tot een soort</p>
<p>Sunday Bloody Sunday</p>
<p>.</p>
<p>Daarna was het klaar, zoals dat gaat.</p>
<p>Ja, en dán moet je zo’n geleende gitaar dus terugbrengen, flesje wijn erbij, hartelijk dank, maar nu ga ik op jazzballet. Maar dat deed ik niet. Waaróm niet, valt dertig jaar later niet meer te achterhalen. Te nonchalant, te lui, misschien geloofde ik toen nog in de lieve leugen dat ik er op een later moment ‘echt nog wel mee zou doorgaan’, een houding die je lang kunt volhouden trouwens, jaren later heb ik ’m ook weer toegepast op mijn cursus Spaans.</p>
<p>En dus stond de geleende gitaar van Pieter Groot al snel te verstoffen in een hoek van mijn slaapkamer, de snaren steeds slapper, de frets steeds doffer. Hoe langer ik de gitaar in bezit hield, hoe minder ik in de buurt van de schoenenwinkel durfde te komen, net zolang tot ik die gitaar überhaupt niet meer terug durfde te brengen omdat, tadaa, het al zo lang had geduurd. Wat overbleef: de eeuwige, ook niet meer op te lossen last van schuld, want Pieter Groot ging dood, en dat gevoel heb ik dertig jaar na dato nóg, de kleine wraak van de schuldeiser op de schuldenaar.</p>
<p>Nu overkomt zulks je precies één keer zou je denken, daarna weet je beter, maar dat is buiten de menselijke conditie gerekend, ze hebben er niet voor niets een gezegde van gemaakt.</p>
<p>Dertig jaar later komt het dus nog geregeld voor dat iemand mij belt op een moment dat ik daar even geen tijd voor heb, waarna ik me voorneem diegene die avond terug te bellen, wat ik vervolgens vergeet, waarna ik daar elke dag aan denk, zonder diegene alsnog terug te bellen want alweer druk en belangrijk, en omdat ik vind dat diegene het verdient teruggebeld te worden op een moment dat ik daar ook echt tijd voor heb, wat nooit het geval is, waardoor het dus niet gebeurt. Resultaat: een sluimerend, slecht gevoel dat eerst wegebt, maar weer helemaal terug is op het moment dat die ander maar weer eens een poging doet.</p>
<p>Laatst, bedrijfsfeestje in een onverwarmde hal, kosmopolitisch gezelschap van schrijvers, wetenschappers en televisiemensen om ons heen. De vrouw die ik jaren geleden unfair had behandeld stond tegenover me en zei dat het goed was, zand erover, geeft niks meid, we zitten er allemaal weleens naast, maar ik pakte haar arm en hield vol, nee nee, het was dom geweest, ronduit onvolwassen gedrag, sorry sorry sorry, ik kon het niet genoeg benadrukken.</p>
<p>Met de kater kwam het besef dat ik haar al veel eerder had moeten bellen, recht door zee en uit eigen beweging, zonder de luxe van de toevallige ontmoeting, in ieder geval zonder die door drank versterkte zweem van zelfbeklag, maar dat was achteraf. Het gaat natuurlijk een keer mis met dit labbekakkige gedrag, maar dat doe ik voor jullie, zodat jullie die fout niet hoeven maken. Dus hup, bel op, maakt het goed, hou het kort, doe het vandaag nog, bedank me later.</p>]]></description>
      <guid>https://volkskrant.nl/columns-opinie/het-gaat-een-keer-mis-met-mijn-labbekakkige-gedrag-maar-dat-doe-ik-voor-jullie~babe1fbc/</guid>
      <pubDate>Thu, 10 Nov 2022 00:00:00 +00:00</pubDate>
    </item>
    <item>
      <title><![CDATA[Mijn moeder zag een film over seks: ‘Ik heb toch zo vreselijk gelachen’]]></title>
      <description><![CDATA[<p>Eva’s moeder had een film gezien, zich slap gelachen en wilde daar graag over praten.</p>
<p>In de bioscoopfilm</p>
<p>Good luck to you, Leo Grande</p>
<p>speelt de Britse actrice Emma Thompson de rol van Nancy Stokes, een gepensioneerd lerares die in haar leven maar één sekspartner heeft gehad: haar inmiddels overleden echtgenoot. Die heeft zich er altijd met een jan­tje-van-leiden vanaf gemaakt – ‘Er zijn nonnen met meer seksuele ervaring dan ik’ – en daarom bestelt ze een sekswerker met wie ze een bucketlist wil afwerken: pijpen, beffen, de hele reutemeteut. Een en ander is natuurlijk makkelijker gezegd dan gedaan want Nancy worstelt met schaamte voor haar verlangens, schaamte voor haar 63-jarige lichaam en schaamte voor de telefoontjes van haar kinderen, die haar bellen met allerhande gedoetjes terwijl zij in een non-descripte hotelkamer uit alle macht tot een orgasme probeert te komen.</p>
<p>Good luck to you, Leo Grande i</p>
<p>s een seks-drama-comedy, ik had nog nooit van dit genre gehoord.</p>
<p>En dan mogen júllie raden wie dit een geweldige film vond.</p>
<p>‘O, ik heb toch zo vreselijk gelachen’, zei mijn moeder terwijl we op weg waren naar een bekend wegrestaurant ter ere van haar verjaardag. ‘Dat zenuwachtige gedoe als hij haar aanraakt, je lacht je slap. Het eind is ook zo goed gedaan. Dan staat ze naakt voor de spiegel en kijkt ze voor het eerst met een milde blik naar zichzelf.’ Nee echt, geweldige film, wat hadden ze gelachen. ‘We’ waren zij, haar broer Guus en diens vrouw, verder hadden er vooral vrouwen in het publiek gezeten. Om de haverklap was er een golf van herkenning of hilariteit door de zaal gegaan. Zelfs Guus, die de ondertiteling niet kon lezen vanwege staar én geen Engels spreekt, had een beste avond gehad. ‘Ik heb het gewoon allemaal een beetje bij elkaar gefantaseerd’, had hij na afloop gezegd.</p>
<p>Ik keek naar de voorbijglijdende weilanden, in de verte wapperde een omgekeerde vlag. Ik had mijn moeder nog nooit bucketlist horen zeggen, het woord pijpen trouwens ook niet. Ik herinnerde me een interview met een schrijver die alles besprak met haar kinderen, wat zij uitvraten en wat zij zelf uitvrat, en daar heel normaal over had gedaan. Maar die kinderen waren jong en knap en Amsterdammers, dat was sowieso al andere koek. En misschien veranderde het ook wel per generatie. In de jaren negentig bemoeiden ouders zich minder met hun kinderen, ik kon me althans niet herinneren dat mijn vader kwam kijken bij ballet of dat mijn moeder míj vroeger meenam om te lunchen. Een onbekommerd babbeltje over seks ligt dan ook minder voor de hand. Je moeder was je moeder en je vader was je vader, de rest besprak je met vriendinnen. Geen van ons kon enige seksuele voorlichting herinneren, op wat terloops advies over de pil na waar we dan mompelend ‘jahaa’ op zeiden, die achterstand haalde je kennelijk nooit meer in. En dus mompelde ik nu ook maar wat, jazeker dat Emma Thompson een goeie actrice is, nou en of, en toen we even later aanschoven aan een ronde tafel met gecapitonneerde stoelen en ik een broodje Toekan bestelde was ik die hele Leo Grande zelfs alweer vergeten.</p>
<p>Maar dat was buiten mijn moeder gerekend.</p>
<p>Zij, zich glunderend vooroverbuigend: ‘Ik heb toch zo’n goeie film gezien. Het gaat over een gepensioneerde lerares die…’</p>
<p>Weer dat verhaal over die bucketlist.</p>
<p>Vriendin 1, ik ken haar van koffierondes bij mijn moeder: ‘... en al die vrouwen die maar een beetje liggen mee te hijgen...’</p>
<p>Vriendin 2, ze was vroeger onze oppas: ‘Ik heb een keer...’</p>
<p>En een lol!</p>
<p>Even later deed mijn moeder voor hoe Emma Thompson reageert als ze door een sekswerker wordt aangeraakt.</p>
<p>Echt lekker, zo’n broodje Toekan, de kamers schijnen ook dik in orde te zijn, maar daar wil ik het verder niet over hebben.</p>]]></description>
      <guid>https://volkskrant.nl/columns-opinie/mijn-moeder-zag-een-film-over-seks-ik-heb-toch-zo-vreselijk-gelachen~b71a279d/</guid>
      <pubDate>Thu, 3 Nov 2022 00:00:00 +00:00</pubDate>
    </item>
    <item>
      <title><![CDATA[Kou in huis en op de nieuwssites: was het ooit zo erg geweest in de wereld?]]></title>
      <description><![CDATA[<p>Woensdag, ik werkte bij mijn moeder. Over de stoel had ze een dikke shawl gehangen, nog voor ze het zei wist ik wat ze ging zeggen. ‘Kamer op het noorden, hè.’</p>
<p>Oktober, de dag was koud begonnen. Toen we die ochtend beneden waren gekomen had de thermostaat op 15 gestaan. Nog even en we konden wolkjes blazen tijdens het ontbijt. Zoals elke dag was het wachten tot de zon door de hoge ramen naar binnen zou schijnen en ons huis – een monument uit de tijd van fabrieken en veemarkten, van communisme, de prenten van Jacob Jongert, handkarren en ongedempte wegen, maar ook van film en voertuigen, een samenleving op de drempel van vooruitgang – zou verwarmen tot 21ste-eeuwse standaarden. Gratis en voor niets, dat wel, maar alleen voor wie het geduld kon opbrengen. We hadden afgesproken het zo lang mogelijk vol te houden, tot eind oktober zonder verwarming moest toch lukken, kwestie van wennen. Daarna hadden we tegen elkaar op zitten bieden – mijn moeder, kind uit een gezin van dertien, de jongens op zolder, ijspegels op de ramen, rijp op de dekens. Mijn vader, een van zeventien, met z’n drieën in bed, paardendekens, extra stro ertussen – onderwijl rillend van genoegen vanonder onze karamelkleurige plaids.</p>
<p>Ik voelde mijn vingers, koud.</p>
<p>Kou ook op de nieuwssites, mijn vaste route naar productiviteit.</p>
<p>Op één: de Russen en de Oekraïners. Meteen daarna trekkers, inflatie, stikstof, dramapolitiek. Omikron, o god ja, omikron. Antisemitisme op televisie, antisemitisme in de Tweede Kamer, antisemitisme in het hoofd van een rapper met 31 miljoen volgers. De rijken steeds rijker, de armen steeds armer, onze gemeenschappelijke voorzieningen steeds meer uitgehold, de boeven binnen de poort, een premier met visie noch verantwoordelijkheidsgevoel en in zijn schaamtevolle kielzog een verdachte die voor de rechtbank verklaarde ‘geen actieve herinnering’ te hebben aan de keer dat hij een jongen doodschopte op Mallorca. Boven dat alles de dreiging van een kernbom, groot en ongrijpbaar, onmogelijk om op voor te bereiden, en zo keerde ik terug naar mijn toetsenbord.</p>
<p>Eerst koffie, dan maar.</p>
<p>Tijdens het gepruttel dacht ik aan de kennis van een kennis, die er ergens de afgelopen jaren overtuigd van was geraakt dat wanneer je het vliegtuig pakt naar een ander land, je er vergif op kan innemen dat taxichauffeurs aldaar je weigeren, omdat ‘ze je milieupunten bijhouden’. Ik wist nog steeds niet hoe ik fatsoenlijk op zulke berichten moest reageren, zonder de indruk te wekken dat ik iemand was die méér wist.</p>
<p>De vraag die ondertussen steeds maar terugkwam: was het ooit zo erg geweest in de wereld? Nee, zei de één, tuurlijk wel, zei de ander, en dan volgde steevast de ellende van toen, de Cubacrisis, de folders van de Bescherming Bevolking, voorraden schoon water en kaarsen in de kelder, woningnood, toen al, en vergeet ook de werkloosheid niet. En zie, ook dat ging weer voorbij. Alles gaat altijd op en neer, en nu gingen we toevallig weer even naar beneden. Zaak was de brave burger in gedachten te houden, het gros van de mensen, die gewoon rust willen, een keertje op vakantie, dat het goed gaat met de kinderen. Dat was nu zo, dat was honderd jaar geleden zo, zo zou het altijd zijn, tenzij, ja, ténzij...</p>
<p>Ik liep de woonkamer in, waar mijn moeder de krant las. Samen keken we een poosje uit het raam. Aan de overkant stond een steiger tegen het huis. Vanaf het erf kwam Ko Koelemeijer aangelopen in zijn vaste spijkerbroek, klompen en donkerblauwe trui. ‘Net zijn vader’, zei mijn moeder.</p>
<p>Ze ging theezetten, zwarte, gloeiend hete thee.</p>]]></description>
      <guid>https://volkskrant.nl/columns-opinie/kou-in-huis-en-op-de-nieuwssites-was-het-ooit-zo-erg-geweest-in-de-wereld~bc47bd28/</guid>
      <pubDate>Thu, 27 Oct 2022 00:00:00 +00:00</pubDate>
    </item>
    <item>
      <title><![CDATA[Zoals zoveel vrouwen in Iran verkende Mojgan de grenzen van het toelaatbare]]></title>
      <description><![CDATA[<p>Op de Valiasrstraat, de met bomen omzoomde winkelstraat in Teheran, de langste van het hele Midden-Oosten – 19,3 kilometer fruitkramen, kranten, koffie en verkeersopstoppingen van noord naar zuid, ontmoetten we in een koffiehuis een student met een gezicht dat er twee keer jonger uit zag dan haar werkelijke leeftijd. Ze was geheel in het zwart gekleed, met lelijke grote schoenen aan haar voeten en een stukje bruin krullend haar dat onder haar hoofddoek uitkwam en waarmee ze zoals zoveel vrouwen de grenzen van het toelaatbare verkende, oprekte, tartte.</p>
<p>Het was 2012, we hadden kind noch kraai en konden alle kanten op, het jaar daarop zouden we Libanon bezoeken, weer een jaar later Israël. Waarom ik was gefascineerd door Iran kon ik me naderhand niet meer herinneren, of het moest het boek</p>
<p>Not Without My Daughter</p>
<p>zijn dat ik las als puber. Gebalde vuisten, brok in de keel, toen ik de anti-Iran-propaganda er nog niet in herkende en slechts werd meegesleept door het tijdloze, menselijke drama van een Amerikaanse moeder en haar kind die vluchten voor een tirannieke echtgenoot.</p>
<p>Anti-reclame was het hoe dan ook niet geweest. Teheran trok, de taal, de mystiek, de politiek, en zo zaten we daar, op vijf uur vliegen van huis in een koffiezaak, op dat uur van de dag waarop de bomen van de Valiasrstraat werden verlicht met duizenden paarse of groene lampjes, surrealistisch, sprookjesachtig, en was student Mojgan nieuwsgierig geweest naar ons, en wij naar haar. Wat ze studeerde weet ik niet meer. Wat me bijbleef was dat jonge brein vol plannen en bravoure, de optimistische woede die past bij het begin van een volwassen leven. De avond ervoor hadden we een illegaal feestje bezocht in een appartement, er was drank geweest, de vrouwen die volledig bedekt binnenkwamen verdwenen in wc’s waar ze een minuut later weer als Kim Kardashians uitkwamen, en er werd onbedekt gesproken, over alles. Maar ook in dit openbare koffiehuis, met de zedenpolitie op de loer, spraken ze serieus en onverschrokken over vrijheid en de afwezigheid daarvan, over de staat als gevangenis, over de man als baas – droegen vrouwen in Nederland écht vrijwillig een hoofddoek? Er schoof nog een student aan, en nog een, en allemaal snakten ze naar zelfbeschikking in een periode in hun leven waarin niets belangrijker is dan dat. ‘Op een dag zullen we vrij zijn’, zei Mojgan om de zoveel tijd met gepaste pathetiek, en daar dronken we dan nog maar een koffie op.</p>
<p>Tien jaar later zit Mojgan ineens weer voor in mijn gedachten nu de dood van de 22-jarige Mahsa Amini voor een ongekende golf van protest zorgt in Iran. De zedenpolitie sloeg haar dood omdat haar hoofddoek scheef zat, net als die van Mojgan destijds. Op dit moment zijn er vrouwen die en plein public hun haren afknippen, middelbare scholieren die triomfantelijk vloekend het schoolhoofd wegjagen, moeders die hun verplichte hoofddoek verbranden. Het Iraanse regime slaat de protesten bruut neer, tientallen mensen zijn gedood, duizenden gearresteerd, maar de protesten verspreiden zich over het hele land, man en vrouw, jong en oud, en zoals elke keer hoop ik dat ze het voor elkaar krijgen, dat ze eindelijk krijgen waar ze recht op hebben.</p>
<p>Mojgan en ik werden Facebookvrienden, zoals dat gaat, een website die ze alleen via een IP-adres in Duitsland kan bereiken, net zolang tot de autoriteiten haar er weer vanaf gooien, het klassieke kat-en-muisspel. Haar laatste bericht is van 18 oktober 2021, ze schrijft iets in het Farsi, op de foto staat ze naast een man, ze is voller geworden, gesluierd, niet onvrolijk, wie weet zelfs gelukkig.</p>
<p>Maar nooit meer student.</p>]]></description>
      <guid>https://volkskrant.nl/columns-opinie/zoals-zoveel-vrouwen-in-iran-verkende-mojgan-de-grenzen-van-het-toelaatbare~bc84e00f/</guid>
      <pubDate>Thu, 20 Oct 2022 00:00:00 +00:00</pubDate>
    </item>
    <item>
      <title><![CDATA[Slecht nieuws uit het dorp: dé tweedehandswinkel schee ermee uit]]></title>
      <description><![CDATA[<p>Slecht nieuws op het dorp: La Curiosa, de tweedehandswinkel in witgoed, banken, tafels, stoelen, kasten, kleinspul (één woord) en eettafels, ‘voor ieder wat wils en voor ieder budget’, schee ermee uit, hoorden we toen we er op zaterdag naar binnen liepen. Wé, ja – na mijn aanvankelijke gemopper (‘Weer een tweedehandswinkel, doe ons liever een café’) hadden de eigenaren, twee vrouwen, een tante en een nicht, ooit Amsterdammers, een leven beheerst door gezond verstand en bescheiden dromen, zich al snel voor me gewonnen. Het waren aardige vrouwen, onopzienbarend en voortgekomen uit tradities die min of meer waren verdwenen, koffie in kannen, gehaakte kleedjes op armleuningen, zorgen zonder vragen, iedereen zijn rol, niet te veel zelfonderzoek. Wanneer de kinderen meekwamen mochten ze eindeloos rondscharrelen en helpen met sorteren, nuttig werk waarbij ze non-stop kwekten over hun levens, de vrouwen rustig doorwerkend aan hun zijde. Het was niet eens dat ze zo gek waren op de nostalgische kul maar ze voelden zich thuis tussen de verzamelingen en de kalme aanwezigheid van de vrouwen, en het was dan ook de favoriete uitvalsbasis van hun vader op woensdag, wanneer ik een paar honderd meter verderop stukjes zat te tikken. Wanneer de meisjes zich amuseerden in het magazijn, handelde hij wat telefoontjes af op een van de driezitsbanken, de koffie uit het geïmproviseerde keukentje werd al snel een gewoonte, en nu ik wist waar de snuisterijen die ze mee terug naar huis sleepten vandaan kwamen, kleine hondenbeeldjes, paarlemoeren onderzettertje, drie knikkers in een netje, wond ik me daar niet langer over op, al wist ik de aanschaf van een lederen fauteuil nog wel tegen te houden.</p>
<p>Maar nu was het afgelopen met de pret.</p>
<p>De reden was het bekende verhaal: te lage omzet, te hoge huur, een pand dat toch al op de nominatie stond gesloopt te worden en een vastgoedbaas die niet van wijken wilde weten, ondanks het lekkende plafond. Misschien moet ik eens bellen, dacht ik terwijl ik plaatsnam op een, ik moet toegeven, verdomd comfortabele leunstoel, vakje voor de afstandsbediening en televisiegids aan de ene, vakje voor je portie kaas of nootjes aan de andere kant. Misschien zou het helpen als een vaste klant door de telefoon eens flink op het gemoed zou spelen. Ach, zou ik zeggen, gun die vrouwen die laatste maanden, wees coulant, in je laatste hemd zitten geen zakken broeder, maar ik wist wel dat dit soort taal niet werkt bij vastgoedbazen, daarvoor zijn het vastgoedbazen. Ik keek naar Frida, die aan de hand van een van de vrouwen door de zaak liep. Het had iets Amerikaans, deze uitstalling onder fel tl-licht, iets sjofels en optimistisch tegelijkertijd, als de Amerikaanse Droom zelf, een ideaal zonder garanties, en ik dacht aan de keer dat we samen door Florida hadden gereisd, net verliefd en sentimenteel. Met een gehuurde auto reden we langs verlaten warenhuizen en autoshowrooms en winkelcentra met personeel zonder perspectief dat wel wist dat het beter kon, beter moest, maar toch het gevoel had dat het hen meezat, dat ze winnaars waren, en ik wist als we deze zaak daar hadden gezien, dat we er met tranen in de ogen zouden hebben rondgelopen, ontroerd van al die levens, van de reis, van onszelf. De Man keek me aan, en ik zag dat hij hetzelfde dacht. ‘We vinden het ook heel erg voor jou’, zei een van de vrouwen terwijl ze haar hand even op zijn arm legde.</p>
<p>En toen moesten we ineens allemaal lachen.</p>]]></description>
      <guid>https://volkskrant.nl/columns-opinie/slecht-nieuws-uit-het-dorp-de-tweedehandswinkel-schee-ermee-uit~bd21456a/</guid>
      <pubDate>Thu, 13 Oct 2022 00:00:00 +00:00</pubDate>
    </item>
    <item>
      <title><![CDATA[Mijn man had gelijk, maar ik kan het niet, klagen over eten]]></title>
      <description><![CDATA[<p>Laat ik vooropstellen: de kaas in het fonduepannetje wás ook niet geheel vloeibaar, en wat ze in de keuken met de gepofte paprika hadden gedaan was me ook niet helemaal duidelijk, of het moest de conclusie zijn dat ze juist vergeten waren er iets mee te doen. ‘Dat ze daar 20 euro voor durven te vragen’, mopperde de Man. ‘Lekker makkelijk, je gooit drie stronken prei op een bord en dat verkoop je dan als vegetarisch?’ Ik knikte, maar at toch maar door – soms gok je goed, soms niet, ik schaar zulke ervaringen onder de categorie Leven.</p>
<p>Jammer wel dat een gok tegenwoordig meteen een duur geintje is. Sinds corona wisten we al dat de horeca er altijd als eerste bij is om prijsstijgingen met een glimlach te verhalen op de ander, maar toen hadden ze nog onze sympathie. Het wás ook sneu, al dat geklooi met afhaalloketten en knutselpakketten, daarvoor was de horecamens geen horecamens geworden, dat snapten we best. Wat daarbij wel zichtbaar werd is hoeveel begrip de horeca heeft voor zichzelf. Geen beroepsgroep die zoveel klaagde, geen beroepsgroep ook die zichzelf daarna zo royaal heeft gecompenseerd. Zodra ze weer open mochten betaalden we ineens 4,50 voor een dubbele espresso, als je prijs stelt op enige garnering moet je dat er zelf maar bij bestellen en onderhand hebben ze echt alle medeleven verspeeld door er vooruitlopend op de energierekening nóg wat eurootjes bij te toveren. Ondertussen worden er vol trots groene vinkjes op de kaart gezet, maar die moet je lezen als een heel mooie winstmarge, want geen idee waar ze alle extra inkomsten aan besteden maar niet aan een blik mais en paar kaaskorsten.</p>
<p>Al deze gedachten gingen door me heen toen de ober weer aan onze tafel verscheen.</p>
<p>‘En, smaakt het allemaal?’</p>
<p>Ik wilde ja antwoorden, want zo ben ik, altijd bereid het gezellig te houden, maar ik zat helaas niet alleen aan tafel. ‘Nou, eerlijk gezegd vind ik dit wel een beetje afzetterij’, begon de Man. ‘Drie stronken prei en een paprika vind ik niet echt een maaltijd.’</p>
<p>De ober: ‘Dat is vegetarisch.’</p>
<p>De Man: ‘Je hebt een plak kaas in een tosti-ijzer gegooid. En dat noem je dan’ – hij pakte de kaart erbij – ‘een galette. En de kaasfondue is niet eens gesmolten.’</p>
<p>Ik voelde dat ik het warm kreeg.</p>
<p>De ober, stoïcijns: ‘Ik heb er nog nooit klachten over gehad.’</p>
<p>Mijn man had gelijk, honderd procent, kaasfondue hóórt ook vloeibaar te zijn, daar zeg je niks geks mee, maar ik kan het niet, klagen over eten, ik krijg het mijn strot niet uit, liever glimlach ik en slik ik de hele handel in één keer door, volgende keer beter, en dus verwijderde ik mezelf even uit de situatie. (Vanuit een zwevende positie hoog boven de tafel hoorde ik nog net hoe ik op quasiluchtige toon de meiden aanspoorde nog wat frietjes te nemen, toe, eet nog wat, maar die hadden om onduidelijke redenen de slappe lach en de baby bladerde in een</p>
<p>Uitkrant</p>
<p>die ze op tafel had gevonden. Ik moest dit helemaal zelf dragen.)</p>
<p>Even later was de ober weer weg.</p>
<p>‘Nou, dat zei ik toch subtiel?’, vroeg de Man.</p>
<p>Ik zei hem maar eerlijk dat ik het woord goor zelf niet zou hebben gebruikt.</p>
<p>Daarna zwiepte onze oudste dochter per ongeluk een bord frites van tafel, dat met een hoop lawaai op de straatstenen uiteenspatte. Er viel een lange stilte toen de serveerder het hele zaakje met stoffer en blik bij elkaar veegde. ‘Ter compensatie’, zei ik, maar niemand lachte. Gek, want dat is gratis.</p>]]></description>
      <guid>https://volkskrant.nl/columns-opinie/mijn-man-had-gelijk-maar-ik-kan-het-niet-klagen-over-eten~bbba9929/</guid>
      <pubDate>Fri, 7 Oct 2022 00:00:00 +00:00</pubDate>
    </item>
    <item>
      <title><![CDATA[Ik wist al dat je steeds opnieuw afscheid neemt van het kind dat is, maar moest dat zo vroeg?]]></title>
      <description><![CDATA[<p>Toen ik met Frida op mijn arm de viswinkel binnenstapte riep de verkoper, een struise vrouw met een Volendams accent die net bezig was een rechthoekige lap zalm af te snijden: ‘Dat gaat ook hárd, hè!’</p>
<p>Ja-haa, zei ik, nou en of, en toen ik die kleine neerzette om te demonstreren dat ze ook al een beetje kan lopen begon ze te gillen, en toen de visvrouw met rode werkersvingers een visfrietje uit een stalen schaal haalde en dat over de toonbank aanreikte, keek Frida haar enkel wantrouwend aan, want sinds een paar dagen bewoog ze zich anders door het leven, hoekiger, exclusiever. Het hinderde de vrouw niet, die was alweer bezig met haar bestelling, want ze houdt van haar vak en alles wat ermee te maken heeft. Toen haar collega even later informeerde of dat kind al een visfrietje had gekregen, riep ze zonder van haar snijplank op te kijken dat dat niet het geval was. En terwijl Frida haar tweede visfrietje vermaalde – tot zover haar verontwaardiging – en ik de visvrouw vragend aankeek, zei die met moederlijke onderonserigheid: ‘Ach. Omdat ze er nog van groeien moet.’</p>
<p>Ik hou van omgedraaide werkwoorden.</p>
<p>Ze zeggen hetzelfde, maar er ligt meer nadruk op.</p>
<p>‘Zeg nou gewoon wat je zeggen wil.’</p>
<p>Ja!</p>
<p>‘Dat hangt ervan af waar je wezen moet.’</p>
<p>Extra puntje voor gebruik van het woord wezen.</p>
<p>En nu weer dit, omdat ze er nog van groeien moet. Prachtig.</p>
<p>‘Hoe is het met haar zusters?’, haalde de visvrouw me uit mijn gedachten.</p>
<p>Die vraag was zo een-twee-drie niet te beantwoorden, tenminste, als ik me er niet met een beleefd leugentje vanaf wilde maken. Na de zomervakantie, waarin de oudste dochter 7 was geworden, hadden we van het ene op het andere moment te maken gehad met een puber in huis, inclusief oogrollen en driftbuien en zwarte hoodies die ze tot diep over haar ogen trok. Ik had ernaar zitten kijken als een kip naar het onweer, maar al snel was er een lichtje opgegaan dat het vast iets met de nieuwe klas te maken had, met het innemen van posities, de school als aperots. Toen we de juf erover spraken ging het inderdaad over storming en norming, een fase van groepsvorming die erbij hoorde, kon je overal opzoeken, het internet stond er vol mee, op zich niks geks, na twee weken stabiliseerde het meestal vanzelf, en zo niet dan waren er leraren om daar een handje bij te helpen.</p>
<p>Ik had er nog nooit van gehoord. De visvrouw ook niet, maar ze begreep me meteen. ‘Die van mij hadden precies hetzelfde’, zei ze met haar handen in haar zij. ‘Grote waffel, inene deugde niks meer. Dat je denkt: waar is mijn lieve kind gebleven.’</p>
<p>Ik wist al wel dat je elke keer opnieuw afscheid neemt van het kind dat is, van baby tot kleuter en van kleuter tot puber en zo maar verder, steeds maar verder, totdat je zelf achter de horizon verdwijnt, en ik wist ook al dat ik in haar dartele jaren een koekje van eigen deeg zou krijgen, 15, hooguit 16 en ze zou zonder helm achterop stappen bij een norse motorrijder en zo ons leven uit knetteren, daa-haag, ik bel nog wel, maar moest dat zo vroeg?</p>
<p>‘Gáán laten’, zei de visvrouw terwijl ze de vis in een papieren zak schoof. ‘Gaan laten, het waait vanzelf weer over. Je doet er toch niks aan. Elk kind moet zijn eigen fouten maken.’</p>
<p>Het klonk als een dreigement en een geruststelling in één.</p>]]></description>
      <guid>https://volkskrant.nl/columns-opinie/ik-wist-al-dat-je-steeds-opnieuw-afscheid-neemt-van-het-kind-dat-is-maar-moest-dat-zo-vroeg~b0b1ea1a/</guid>
      <pubDate>Thu, 6 Oct 2022 00:00:00 +00:00</pubDate>
    </item>
    <item>
      <title><![CDATA[Zolang je onder vrouwen bent lopen de zaken gesmeerd en in alle rust]]></title>
      <description><![CDATA[<p>‘Ik ben alleen thuis vandaag’, had ik ’s ochtends tegen de moeder van een klasgenoot gezegd. ‘Komen jullie spaghetti eten?’ Die avond zaten we met z’n zessen aan tafel. School was weer begonnen, de kinderen waren opgewonden en moe tegelijk, hun verhalen warrig en ongeremd. Terwijl ik met een half oor luisterde – waar haalden ze al die woorden toch vandaan? – keek ik naar de vrouw aan het hoofd van de tafel. Ze was nieuw in het dorp, anders dan de rest, alleenstaand, aanwezig, gul en vrijmoedig, wat je zegt een dijk van een wijf, en hoe kort onze historie ook was, het was voldoende om vanzelfsprekend te zijn. Op momenten als deze voelde ik hoezeer ik daarnaar had verlangd.</p>
<p>De borden waren leeg, stoelen werden naar achter geschoven, en even later was iedereen met iets anders bezig. Ik bracht Frida naar bed, vanuit de speeltuin naast ons huis hoorde ik het geëxalteerde gillen van de meisjes. Toen ik weer beneden kwam was de vloer, die eerder bezaaid was met kussens en verkleedjaponnen, leeg, de keuken aan kant. Met een sigaret in haar hand wachtte ze me op – jij ook één?</p>
<p>Vrouwen en hun stille choreografie – het was niet de eerste keer dat het me opviel. Het weekendje weg met mijn vaste vriendin, mét kinderen zónder mannen in een Drents vakantiehuisje, de dingen gingen die dagen vanzelf, afgestemd op een onzichtbare golflengte: ik de boodschappen, zij het koken, ik de pleisters, zij de aai, ik de deksel, zij de pot. Alles zouden we dat weekend hebben aangekund: drie dagen regen, een tijdelijk gesloten zwembad, een baby met koorts. Maar ook onder normale omstandigheden, in echte huizen, met rondslingerende bankafschriften op keukentafels en theedoeken door de handvatten van keukenladen gepropt, zelfs in andermans huis, met andermans gewoonten en rituelen, zolang je onder vrouwen was liepen de zaken gesmeerd, de concessies te klein om bij stil te staan.</p>
<p>Ik heb geaarzeld die dynamiek hier te bezingen, ik weet heel goed dat dit slechts het resultaat is van ervaring. In</p>
<p>Al die liefde en woede</p>
<p>, een boek dat ik even knikkend als knarsetandend las, om de zoveel tijd passages voorlezend aan de man naast me, waarop aanvankelijk instemmend, maar na verloop van tijd steeds korzeliger werd gereageerd, wat wilde ik nou eigenlijk zeggen?, schrijft Ianthe Mosselman hoe moeders nog altijd veruit het gros van de taken op zich nemen, chef kinderen zijn ze, al hun feministische voornemens ten spijt. Ze schrijft hoe dit geen kwestie is van talent, of genen, of van zo is het nu eenmaal, niet van natuur maar van cúltuur – dat vrouwen het vaak beter doen komt doordat ze simpelweg veel meer tijd en moeite in het leren van de vaardigheden hebben gestoken. De gedachte dat de moeder beter in staat is voor de kinderen te zorgen duwt mannen bovendien het argument in handen om de boel dan maar helemáál aan haar over te laten – nee, daar wil je niet aan meewerken.</p>
<p>Maar fijn was het wel, dacht ik toen eenmaal in de tuin zat. Het was niet alleen die lege vloer, de praktische kant. Het was de rust die het met zich meebracht, de overgave aan het idee dat alles goed zou komen, ook als ik er niet bij was. Het was de ruimte die er vrijkwam, om naast moeder ook mens te zijn. Wat dat betekent voor de status quo laat zich raden, het boek heet niet voor niets</p>
<p>Al die liefde en woede</p>
<p>. ‘We maken ruzie omdat ik liever de vader was geweest’, schrijft Mosselman aan haar pasgeboren zoon, ‘en dan kon je vader de moeder zijn.’</p>
<p>Het was al bijna donker toen we de kinderen bij hun kladden grepen, een half uur later was het stil in huis. Ik was niet moe.</p>]]></description>
      <guid>https://volkskrant.nl/columns-opinie/zolang-je-onder-vrouwen-bent-lopen-de-zaken-gesmeerd-en-in-alle-rust~b07c0549/</guid>
      <pubDate>Thu, 29 Sep 2022 00:00:00 +00:00</pubDate>
    </item>
  </channel>
</rss>
