<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Ze keek gegeneerd om zich heen toen ik haar koosnaam noemde. Of ze bij een vriendinnetje mocht spelen?]]></title>
      <description><![CDATA[<p>Riemen vast, dacht ik toen school weer begon, riemen vast en geduldig blijven, dat is de weg.Nou, ik had niet overdreven. Van de stralende opwinding waarmee ze (8) me ooit na een dag op de crèche begroette was allang geen sprake meer, maar van de muur die nu soms naar buiten kwam lopen schoot ik gewoon in de lach. Tas op twee afgezakte schouders, staart op half 7, sjokkerdesjok. ‘Hoe was het vandaag?’, vroeg ik toen ze zich bij me voegde. Geen antwoord, in plaats daarvan keek ze gegeneerd om zich heen toen ik haar koosnaam noemde. Of ze bij een vriendinnetje mocht spelen? Over de auteurEva Hoeke is journalist en voor Volkskrant Magazine chroniqueur van het moderne leven. Ik weet niet waarom ik het nodig vond om te zeggen dat het vandaag misschien beter zou zijn om lekker mee naar huis te komen, ze zou wel moe zijn, beetje rustig aan, ze had de hele week nog. Het hielp in ieder geval niet – even later hing haar tas om míjn afgezakte schouder en fietste ze zonder om te kijken weg met een vriendinnetje. Tegen Amy uit 5B kon ik niet op. Zes weken hadden we in een vacuüm doorgebracht. Soms was er eens iemand langsgekomen, soms waren we ergens heen gegaan, maar wij waren de harde kern geweest, het binnenste deel, nikkelijzer. Dagen van witte boterhammen met appelstroop, dubbelgevouwen in handen met zwart gerande nagels, daarna snel weer naar buiten. Bommetjes in het dorpszwembad, vriendjes in overvloed, Dubbeldip bij het winkeltje. We hadden potjes Memory gespeeld, het spel waarbij ouders zo achteloos worden vernederd, slechts één keer had ik gewonnen, toen ik had gegild van pret had niemand dat genant gevonden. Zes weken lang waren er op de gekste plekken stenen in huis opgedoken, ik deed geen moeite ze terug naar buiten te brengen. We hadden dingen ontdekt. De middelste, die vanaf de fiets naar de onvaste horizon wees, vaststelde dat alle kleuren daar hetzelfde waren. Frida en haar toenemende taal, door steeds meer mensen te verstaan, steeds minder die wonderlijke samenzwering tussen moeder en kind. De oudste en haar tekeningen, wonderen waren het, zelfs buitenstaanders zagen het, maar ze stond zichzelf geen fouten toe, één verkeerde lijn en daar lag het papier verkreukeld op de grond, vlak naast haar gemoed. Ik keek en keek en op momenten dat ik naar het einde van de vakantie verlangde omdat ik snakte naar geld en naar status en al die andere dingen die zo zorgvuldig zijn weggehouden van het moederschap, wist ik dat het precies dat was wat ik zou missen, de gelegenheid zo dicht met mijn neus op de ontwikkeling van mijn kinderen te zitten. Maar nu was alles weer begonnen en had ik ineens een van sociale druk gekrompen dochter. In het water was iedereen gelijk geweest, ieders tekort of surplus opgelost in de zwaartekracht, maar hier beukten de krachten weer op haar in, allemaal tegelijk, het aanpassen, het verhouden, het begrijpen, het níét begrijpen, thuis trok ze sporen in ons humeur. Dan weer lief, dan weer brutaal, dan weer groot, dan weer klein. ‘Wat gebeurt er allemaal in die klas’, vroegen we ons ’s avonds in bed af, om vervolgens tot de conclusie te komen dat dit het hele eieren eten was, dit was nou ontwikkeling, zo waren we zelf ook groot geworden, groei kan een spektakel zijn, het zou vanzelf beter gaan, over een week of wat had iedereen zijn positie ingenomen op de apenrots en kwam het vertrouwen weer tevoorschijn. De film van deze zomer zou in puzzelstukjes uiteenvallen waarvan ieder zich later een ander deel zou herinneren, tot die tijd was het zaak geduldig te blijven. ‘Goed’, zei ze toen ik haar die middag kwam ophalen.Ik vroeg niet verder.</p>]]></description>
      <guid>https://www.volkskrant.nl/volkskrant-magazine/ze-keek-gegeneerd-om-zich-heen-toen-ik-haar-koosnaam-noemde-of-ze-bij-een-vriendinnetje-mocht-spelen~b8db2cfe/</guid>
      <pubDate>Thu, 28 Sep 2023 00:00:00 +00:00</pubDate>
    </item>
    <item>
      <title><![CDATA[Ik had iets nodig, een daad, maar een derde kind had ik al en ik ben te schijterig voor heroïne]]></title>
      <description><![CDATA[<p>In de appgroep van ons clubje middelbareschoolvriendinnen met de vage naam Supply chain of fools – na elk lollig etentje verandert de groepsnaam in het woord van de avond, de grap achter supply chain of fools uitleggen is net zo interessant als het luisteren naar iemands droom dus dat laat ik hier achterwege – ging het over de aanstaande verjaardag van de enige in ons midden die nog 44 moet worden. Al tijdens het appen werd er – ping – achter de rug van het feestvarken om een nieuwe appgroep aangemaakt. ‘Ze wil een derde gaatje in haar oor’, schreef de vriendin die het dichtst bij haar staat, want ook binnen vriendinnengroepjes bestaan vriendinnengroepjes. ‘Misschien handig om een cadeaukaart te geven? Kan ze zelf een juwelier zoeken.’ Daarna ging het een hele middag over piercen of prikken en lellen en kraakbeen en de anatomie van een oor, want dat luistert nauw, zo’n derde gaatje, van de coördinaten van het gaatje tot wat je er allemaal in hangt, alles heeft immers betekenis en alles is een boodschap. Toen ik nadacht over het verhaal achter mijn eigen derde gaatje, wist ik: dit gaat niet over een derde gaatje, maar over een midlifecrisis. Over de auteurEva Hoeke is journalist en voor Volkskrant Magazine chroniqueur van het gezinsleven. Zelf was ik 41 toen ik ’m liet schieten. Het was in de coronatijd, er middenin of net erna, ik weet het niet meer, ik weet alleen dat ik me bewegend van supermarkt naar dorpsschool naar balletles ineens afvroeg hoe het mogelijk was dat werkelijk alle rock-’n-roll uit mijn leven was verdwenen. Ik had iets nodig, een daad, een handeling in kapitalen, maar een derde kind had ik al en ik ben te schijterig voor heroïne dus toen ben ik doorgefietst naar de juwelier en was het ineens van páng, zalige pijn, o zalige pijn. Heel even dan. Want omdat ik alle drie de gaten daarna volhing met oorbellen die iederéén draagt, namelijk drie gouden ringetjes variërend in grootte – de echte wilden hebben er nog een hangertje aan, ik bijvoorbeeld, van een anker nota bene, oh dear – was ik in mijn hunkering naar groots en meeslepend toch weer een cliché geworden, een caravan op Vlieland, natuurwijn in een voormalige volksbuurt, een visgraatvloer met stalen deuren en een kookeiland. Van rebellie was nauwelijks sprake, van uniciteit al helemaal niet, ik moest toegeven dat ik doe wat ik doe omdat iedereen het doet, niet zo leuk als je toch al tegen een midlifecrisis aan hangt. Toen ik ook nog op Instagram las dat een influencer een derde gaatje had laten schieten om zo ‘een echte earparty te creëren’, ik was helaas te laat om het weg te klikken, wist ik genoeg. Inmiddels ben ik drie jaar verder en is de midlifecrisis zo goed als verslagen. De kinderen zijn groter, mijn wereld daarmee ook. Ik heb me min of meer verzoend met mijn rimpels, met een knakkende middelvinger als ik wakker word en het feit dat ik om 5 uur ’s middags drinken inmiddels lekkerder vind dan laat op de avond, maar goed, ik ben dan ook al 44 jaar. Dat moet mijn vriendin nog worden en dus heb ik zojuist het tikkie betaald waarmee zij straks haar oor zal kunnen doorboren, waarna ze er net als ik achter zal komen dat het leven een eindeloze beweging is van bouwen en afbreken, van volle zalen en diepe dalen en van broodtrommels en luizen en gourmetten met Kerst, en dat er perioden zullen zijn dat een derde gaatje het beste is wat het leven op dat moment te bieden heeft. Nou ja, beter dan heroïne, nietwaar?</p>]]></description>
      <guid>https://www.volkskrant.nl/volkskrant-magazine/ik-had-iets-nodig-een-daad-maar-een-derde-kind-had-ik-al-en-ik-ben-te-schijterig-voor-heroine~b0f0f3af/</guid>
      <pubDate>Thu, 21 Sep 2023 00:00:00 +00:00</pubDate>
    </item>
    <item>
      <title><![CDATA[Zij had hem niet gezien, hij keek net de andere kant op, zo zie je maar, een ongeluk zit in een klein hoekje]]></title>
      <description><![CDATA[<p>Hij was me opgevallen toen ik hem even daarvoor passeerde.Een man op een fiets, in de zeventig, zoiets, bril, grijs gekamd, geruit overhemd.Nee, daar zat het ’m niet in. Het was die ongelooflijk blije snuit die erboven had gezeten, de manier waarop hij de wereld in had gekeken, alsof hij alles voor het eerst zag. Wat een blij ei, dacht ik nog, geen diskwalificatie, integendeel, zo mogen ze meer op de fiets zitten, en daarna was die gedachte ook weer net zo snel weggewaaid, overgenomen door iets anders, de was, het werk, de dingen. Over de auteurEva Hoeke is journalist en voor Volkskrant Magazine chroniqueur van het moderne leven. Totdat ik een seconde later een knal hoorde, vlak achter me. De man lag op straat, zijn fiets tegen een auto, het wiel draaide. Twee nieuwe gedachten, helder als glas. A: hij doet het nog, en B: hij is geen blije eikel meer. ‘Godverdomme!’ klonk het vanaf het asfalt terwijl hij zich moeizaam probeerde om te draaien. ‘Godverredomme, klootzak!’ De klootzak in kwestie was een vrouw van zijn leeftijd die als verstijfd achter het stuur zat. Ze kon er niet uit, het stuur zat tegen het portier. Eenmaal dichterbij zag ik dat ze bibberde. Met vereende krachten hielpen wij hem overeind, hij rommelde wat aan zijn gehoorapparaat, dat niet in zijn oor zat, maar in zijn schedel. Een snelle inventarisatie wees op een gebutste elleboog, een verdraaide fietsspiegel en een gebroken vertrouwen in de verstandelijke vermogens van de mensheid in het algemeen en deze weggebruiker in het bijzonder. ‘K-loot-zak!’, klonk het weer. ‘Kun je niet uit je doppen kijken!’ Toen we de fiets optilden kon de vrouw uit haar auto komen om zich te verdedigen. Ze bleek in de straat achter ons te wonen en nog nooit één brok te hebben gemaakt. ‘Dit is me nog nooit overkomen’, bleef ze maar zeggen met een kleine stem, dit is me nog nooit overkomen, in al die vijftig jaar niet, o god, wat erg, wat erg. Hij, mompelend: uitkijken, doppen, verdomme. Ik keek naar hem, toen naar haar, en zag twee ontredderde mensen. ‘Kom mee’, zei ik. Even later zaten ze in mijn tuin achter een kop koffie en deden ze allebei hun verhaal, dwars door elkaar heen. Zij had hem niet gezien, hij keek net de andere kant op, het ging maar 5 kilometer per uur, zo zie je maar, een ongeluk zit in een klein hoekje. De vrouw bibberde nog steeds, heel even dacht ik dat ze ging huilen. ‘Sorry hoor’, zei ze vergoelijkend. ‘Het zijn de zenuwen.’ Hij: ‘Wat zegt u?’ Ik: ‘Dat ik zo geschrokken ben.’ Hij: ‘Sokken?’ Hij keek naar zijn sokken, die gespaard waren gebleven. Ik: ‘Ge-schro-kken, ze is geschrokken.’ Hij: ‘Ah.’ Hij keek mij aan en verklaarde: ‘Ik ben doof, al vanaf mijn 3de.’ Toen de koffie op was en ze hun eigen verhaal allebei nog drie keer hadden verteld, erg geschrokken, wat u zegt, schreven ze elkaars gegevens op. ‘Nee hoor, postcode is niet nodig’, gaf hij antwoord op haar vraag, zichtbaar blij om de touwtjes weer in handen te hebben. Daarna trok hij wat met zijn schouders. Zij: ‘Dat zal u nog wel even blijven voelen, ben ik bang.’ Hij: ‘Wat?’ We namen afscheid, nee, hij hoefde niet naar huis te worden gebracht, en zij ook niet, nee echt niet, dank voor de koffie, dag hoor. Ik was het voorval alweer zo’n beetje vergeten toen ik een paar dagen later een envelop van de deurmat raapte. In plaats van een adres stond er: ‘Heb uw naam niet verstaan.’</p>]]></description>
      <guid>https://www.volkskrant.nl/columns-opinie/zij-had-hem-niet-gezien-hij-keek-net-de-andere-kant-op-zo-zie-je-maar-een-ongeluk-zit-in-een-klein-hoekje~be8f147c/</guid>
      <pubDate>Thu, 14 Sep 2023 00:00:00 +00:00</pubDate>
    </item>
    <item>
      <title><![CDATA[‘In iedereen zit een gekwetst kind dat probeert te overleven’]]></title>
      <description><![CDATA[<p>Ze schreef meerdere bestsellers, won talloze prijzen en is zelfs geridderd, maar dat is allemaal erkenning van het publiek, zegt schrijver Francine Oomen. Serieuze erkenning, van wat ze de literaire elite noemt, bleef uit. De kritische ‘Tang’ in haar hoofd heeft daar moeite mee. Op zaterdagmiddag, twee dagen voor dit interview plaatsvindt, belt Francine Oomen (63) op: ze maakt zich zorgen over het voorgesprek dat een dag eerder heeft plaatsgevonden met zoon Daan (32), waarbij de indruk is ontstaan dat de Volkskrant niet erg enthousiast is over haar nieuwe boek. Het is een vervolg op haar succesvolle jeugdboekenserie Hoe overleef ik, ze heeft er een jaar kneiterhard aan gewerkt, alles heeft ze gegeven, bérgen moest ze over, en ze heeft de laatste punt nog niet gezet of ze staan alweer klaar met de zeis. Na een nacht knarsetanden vat ze de koe toch maar bij de horens: klopt dat eigenlijk wel? Het bleek niet meer dan een misverstand. Twee dagen later, aan tafel in haar boerderij in het Noord-Hollandse dorpje Middelie, zegt Oomen, inmiddels weer haar kalme zelf, dat het niet veel had gescheeld of ze had het hele interview teruggetrokken. Oomen, in rommelbroek en met ongekamde haren omdat er óók nog een misverstand was over het tijdstip van het interview, zet koek en koffie op tafel en zegt: ‘Het mailtje staat nog bij Concepten. Een heel kort mailtje maar, hoor. Tien jaar geleden zou ik dat ook echt hebben verstuurd, maar inmiddels begrijp ik wat er op zo’n moment gebeurt.’ ‘Ik word gekaapt. Ik word gekaapt, intern, door een deel van mij dat zegt: ik kan niks, het is ook allemaal bagger wat ik doe. Ik ga uit van de gedachte dat een mens geen mono-mind, maar een multi-mind heeft. Daarmee bedoel ik de stemmen in je hoofd die met elkaar communiceren. Ik heb ook nog andere delen: een deel dat vreselijk kritisch en perfectionistisch is, en tegenwoordig ook een deel dat vriendelijk en ondersteunend is. Maar het deel dat zegt dat ik niks kan, de doemdenker en de zwartkijker, die ik de Zinkende Walvis heb genoemd, díé wordt op dat moment geactiveerd. En die schrijft ook die mail, in een poging mij te beschermen voor de naderende afgang. Al die delen zijn beschermers van wat wel het kwetsbare kind in je wordt genoemd. Hier, ik kan het laten zien, loop maar mee.’ In haar atelier met uitzicht over een weiland, sloten en schapen wijst Oomen op een tekening van de walvis, gisteren getekend. Het dier is boos en dreigend, ernaast staat een tekst die haar werk én Oomen zelf volledig door de modder trekt. Het is bagger en ze kan niks en de Volkskrant vindt dat ook, zie je wel. Oomen: ‘Door op te schrijven wat de Walvis allemaal denkt, door hem te laten vertellen waarvoor hij bang is, werk ik erdoorheen. En stuur ik die mail uiteindelijk niet, wat een hoop brokken scheelt. Maar dan moet ik hem wel eerst helemaal laten uitpraten. Je moet hérkennen dat je bent gekaapt, érkennen door welk deel, ermee in gesprek gaan, ongecensureerd, en als dat is gebeurd en dat deel voelt zich gehoord, net als een echt mens, dan kom ik weer tot mezelf.’ ‘Dat was nodig om de Walvis tot bedaren te brengen. Maar ik had al snel door: dit gaat over mij, niet over de Volkskrant. Ik ben blij dat ik al die delen inmiddels redelijk in de smiezen heb, scheelt een hoop gedoe.’ Terug aan tafel: ‘Zulke dingen haken natuurlijk altijd in op een angst die er toch al is. Zien en gezien worden is best wel een ding voor mij.’ ‘Dat is ook zo, kijk maar na.’ Vrolijk: ‘Ik ben zelfs geridderd! Maar dat is allemaal erkenning van het publiek. In Nederland is er een kleine literaire elite die behoudend is, en ook wel wat vooringenomen. Ik heb het allang geaccepteerd hoor, maar ik vraag me af of ze ooit de moeite hebben genomen om A: mijn boeken te lezen, en B: met mijn lezers te praten om te horen wat mijn boeken voor hen hebben betekend. ‘Dat maakt me op zich niet zo veel uit, het gaat me om het proces dat erachter zit, dat interessant is: het gaat om het veiligstellen van de eigen positie. Stel dat ze zeggen: die boeken van Francine zijn eigenlijk heel waardevol, dan lopen ze het risico dat collega’s zeggen: wát, hoe kun je dat nou zeggen? En dan worden ze zelf het nest uit gekukeld. Het zijn bolwerkjes die zichzelf in stand houden. Uiteindelijk gaat het steeds weer om vragen die iedereen zichzelf in min of meerdere mate stelt: ben ik wel goed genoeg? Mag ik bestaan? De een maakt zich daarbij klein, de ander blaast zichzelf op. Achter Trump zit misschien ook wel een klein, bang jongetje, Hitler werd als klein kind ontzettend gepest. Niets komt zomaar uit de lucht vallen, in iedereen zit een gekwetst kind dat probeert te overleven.’ In Oomens Hoe overleef ik-serie draait het om Rosa en haar vrienden, die worstelen met typische puberzaken als verliefdheid, populariteit, eetstoornissen, scheidingen van ouders. Het eerste boek verschijnt in 1998, het laatste in 2015. In de tussentijd schrijft Oomen vijftien delen die alle vijftien succesvol worden, tot verfilmingen aan toe. Wanneer de 25-jarige kunstacademiestudent Jurriaan in de zomer van 2022 een TikTokfilmpje maakt waarin hij Oomen vraagt om een nieuw Hoe overleef ik-boek, maar dan over de periode ná het studeren, gaat dat onmiddellijk viraal. Oomen ontvangt ‘een tsunami van mails’ van twintigers en dertigers die dat ook allemaal willen. Om een beeld te krijgen van de problematiek van Gen Z en millennials interviewde Oomen haar oorspronkelijke lezers over volwassen worden in een tijd van sociale media, studieschuld en toekomststress. ‘Allereerst dat ze vaak wat ze mij in vertrouwen vertelden niet deelden met hun vrienden of ouders. Ik denk dat achter veel noodgrepen, verslavingen, depressies en burn-outs eenzaamheid en isolatie schuilt. Ten tweede: er worden veel verkeerde conclusies getrokken. Sommigen schreven bijvoorbeeld dat ze depressief waren en dat dat ‘in de familie’ zat. ‘Mijn moeder heeft er ook last van, mijn oom ook.’ Nee, dacht ik dan, je hebt geen depressie, er zit onverwerkt trauma in de familie, dat doorgegeven wordt. Dáár moet je mee aan de slag.’ ‘Nou, dat denk ik niet alleen, dat is een feit. Er is veel onderzoek gedaan, bijvoorbeeld door psychiater Bessel van der Kolk en traumadeskundigen Janina Fisher en Gabor Maté, naar hoe datgene wat er in het leven van je ouders en zelfs je voorouders is voorgevallen, invloed heeft op jouw mentale en fysieke welzijn. Dat heet intergenerationele overdracht. Een bekende uitspraak in de laatste trauma-inzichten is: it didn’t start with you. Burn-out: zelfde verhaal. In één geval ging het om een meisje wier jongere zusje was overleden toen ze heel jong was. Zij wilde dat verlies goedmaken door extra hard haar best te doen voor haar ouders. Daar ligt naar mijn mening de oorzaak van haar burn-out. Niet in het heden, maar in het verleden. Nog één: al die verkeerde studiekeuzes, waardoor zo veel studenten een enorme studieschuld opbouwen. Hoe kan dat?’ ‘Door onrealistische verwachtingen, in eerste instantie van zichzelf. Door sociale media lijkt het alsof iedereen de boel op de rit heeft, behalve jij. Plus ons schoolsysteem, dat eigenlijk gewoon een soort dinosaurus is. Dat moet als eerste aangepakt worden.’ ‘Er moet een basisvak komen dat over zelfkennis gaat. Over zelfzorg, communicatie, over de vraag: wie ben ik? Wat wil ik, wat kan ik? We leren alleen maar cognitieve dingen. Het gros van de mensen die ik sprak, viel in een zwart gat na de middelbare school. Alsof ze geen bedding meer hadden. Ze moeten ineens alles zelf doen. En tuurlijk hebben jij en ik dat ook gemoeten, daar leer je van, maar wij hadden niet met sociale media te maken. Ze zitten elkaar allemaal op te fokken, ze zien álles. Wat jongeren nu van zichzelf eisen is onrealistisch. Perfect lijf, perfect leven. Vroeger zag je alleen je buurmeisje en misschien iemand verderop uit het dorp, nu is the world your oyster. Wat een enorme keuzestress veroorzaakt. De media voeden ons met Walvisvoer: doem en rampspoed. Clickbait zegt: ‘Dit is de pechgeneratie.’ Helemaal niet waar. Maar aan onzekere, angstige mensen valt veel geld te verdienen. Het is dé manier om mensen te laten doen wat jij wilt.’ ‘Die is er ook! Kijk, met op drift zijn an sich is niets mis, in de zin dat je soms eerst moet verdwalen om jezelf tegen te komen. Zo loop je tegen grenzen aan, zo vogel je uit wie je bent, prima. Maar er zijn ook andere spelers in het veld. Neem big pharma, de machtigste en meest winstgevende industrie ter wereld. Die was ooit bedoeld om mensen te helpen, maar is er nu voornamelijk op gericht de zakken van de aandeelhouders te vullen. ‘Neem de familie Sackler, de eigenaar van het farmaceutische bedrijf Purdue, die de zeer verslavende pijnstiller Oxycontin produceert. Zoek maar op, er is een geweldige documentaire over gemaakt door Laura Poitras, en op Netflix is net een minidocu toegevoegd over de Sackler-maffia, Painkiller. Dat is een familie die schathemeltjerijk is geworden door gewetenloosheid, échte gewetenloosheid. En dat kan alleen gebeuren als je in een cultuur leeft waarin angst en onwetendheid prevaleert. Weet je hoeveel kinderen er aan de ritalin of aan de Adderall zitten (ADHD-medicijnen, red.)? Of aan de benzodiazepines, angstremmers? Na kanker en hart- en vaatziekten zijn verkeerd gebruikte medicijnen wereldwijd de belangrijkste doodsoorzaak. Dat is gewoon een verborgen epidemie. ‘Big pharma is er als de kippen bij om alles wat afwijkt van de norm te benoemen als stoornis, en voor alle stoornissen is een pilletje, waar je de rest van je leven niet meer vanaf komt. Het is zo’n verrot systeem. En dan hebben we dus te maken met onderwijs dat totaal geen tools biedt om met dit soort zaken om te gaan.’ ‘Idealiter krijg je dat van je vader en moeder mee. Maar als je dat thuis nou niet krijgt aangereikt, wat dan? En de zorg is totaal uitgehold, dat weten we allemaal. Zelfs als je suïcidaal bent moet je lang wachten voor je een keer bij een specialist terechtkomt, en dan moet je nog maar hopen dat je een goeie treft. Een quick fix in de vorm van een pilletje is er altijd. Terwijl je daarmee ook al het andere dempt. En dat wil je niet, want neurodivergente mensen, waar de ADHD’ers onder vallen, zijn nou precies de entrepreneurs, uitvinders, dat zijn de wilde, vrije, creatieve geesten die de wereld veranderen. Ik ben zelf ook hartstikke neurodivergent. Ik heb die ADHD-test gedaan, ik scoor 10 op 10, erger kan niet, en in het autismespectrum scoor ik ook heel aardig. Maar ik ben wie ik ben. Met al mijn gektes. Mag dat alstublieft?’ ‘Zeker, in extreme gevallen zal dat helpen. Maar stel dat ritalin had bestaan toen ik kind was, dan had ik nooit één boek geschreven.’ ‘Omdat ik ADHD niet zie als een stoornis, maar als een superkracht. Dat ik zo’n sprinkhanenbrein heb, dat voortdurend van het een naar het ander hopt, zorgt er misschien voor dat ik om 10 uur ’s ochtends nog in mijn pyjama zit terwijl jij op de stoep staat, maar die neurodivergente bedrading zorgt er ook voor dat ik creatief ben, dat ik verbanden leg die anderen niet zien. Van kinderen met ADHD wordt altijd maar gezegd dat ze geen focus hebben, maar ze hebben juist ontzettend véél focus. Ze zijn superopmerkzaam, alleen wel op veel vlakken. En dat noemen wij: snel afgeleid. Dus krijgen ze ritalin. Nogmaals, bij sommigen zal het helpen, maar anderen pak je juist wat af. Daarom is mijn stokpaardje: alle kinderen gaan in principe naar school, dus bied ze die handvatten daar aan. Vanaf de kleuterschool moeten er vakken komen met: ik heb ruzie, dat los je zo op. Voel je je onzeker, pak het zo aan.’ ‘Veel te weinig, het is echt... Ja, je hebt het kringgesprek, maar dat gaat niet verder dan vertellen wat je in het weekend hebt gedaan.’ Lachend: ‘Ik zou zeggen: het vak ‘Hoe overleef ik’.’ Eclaire Francine Marie Oomen wordt op 27 maart 1960 geboren in Laren. Ze is de oudste, na haar volgen nog drie zussen en een broer. Haar vader werkt als chemicus bij Philips, haar moeder is tot haar huwelijk kleuterleider. Wanneer Oomen 12 jaar is gaan haar ouders uit elkaar. Haar vader krijgt een relatie met de buurvrouw, haar moeder gaat verder met de buurman. Bij een bevriend stel waar Oomen vanaf dat moment veel over de vloer komt omdat haar ouders ‘vooral bezig waren met zichzelf’, wordt Oomen misbruikt. Over die ervaring en de rol van intergenerationele overdracht zal ze uiteindelijk de graphic novel Hoe overleven we? maken. Op haar 21ste ontmoet ze Erik, die twintig jaar ouder is. Ze krijgen drie kinderen, Joris (36), Charlotte (34) en Daan (32). Wanneer de jongste 2 is gaan ze uit elkaar, maar het lukt ze een goed na-huwelijk op te bouwen, tot het samen onderhouden van de tuin en het oppassen op de kleinkinderen aan toe. Na hem volgen nog verschillende andere relaties, met mannen en vrouwen. Zoon Daan woont samen met zijn vrouw Sanne en dochters Saar (4) en Lise (2) bij Oomen op het erf, in het voorste deel van de boerderij. ‘Eigenlijk is het verbazingwekkend niet-ingewikkeld. We zijn dan ook niet over één nacht ijs gegaan. Maar in de diepere lagen hadden we hier vertrouwen in. Daan is toen hij begin twintig was in therapie gegaan, buiten mijn bemoeienis om. Dat scheelt. Hij heeft tools en ik ondertussen ook. Dat is ook een van de boodschappen in mijn nieuwe boek: houd het niet binnen, maar deel het. Expressie is de remedie tegen depressie.’ ‘Minder, helaas. Ik stimuleer ze om te praten, moedig ze aan om alles tegen me te zeggen, ook wat ik fout heb gedaan, en ik beloof ze dat ik dan niet zal gaan huilen, maar zij zijn zoals ik was als kind, ze lossen het liever zelf op. Dat vind ik jammer. Ik...’ Over het tuinpad komt een man aanlopen met een helm op, het is Oomens ex-man Erik Aerts. Hij komt de boom een kopje kleiner maken die sinds de julistorm vervaarlijk tegen het dak aan zwiept. Oomen staat op: ‘O sorry, ik heb nu bezoek, misverstand over het tijdstip. Maar je gaat het niet alleen doen, hoor! Dat wil ik niet. Zullen we het vanmiddag doen? O, en zou jij even naar de dieren willen gaan? Die hebben nog niks gehad.’ Terug aan tafel. ‘Hij helpt me altijd met dit soort klussen, heel fijn. Hij wordt dit jaar 83 en is topfit. Hij heeft sinds vorig jaar gelukkig wel een helm op, na twee fietsongelukken achter elkaar. Maar waar waren we...’ ‘O ja. Lotte en ik hebben nu de afspraak dat we elke maand uit eten gaan. Zij mag uitkiezen, ik betaal. In het begin was ze bang dat ik dan over moeilijke dingen zou willen praten, maar dat doe ik dus allemaal bewust niet. Daar oefen ik mezelf echt in. Ik wil het gewoon fijn hebben met haar, dan komt de rest vanzelf.’ ‘Ja, maar nooit een op een.’ ‘Nou ja, in het geval van mijn graphic novel Hoe overleven we? was dat inderdaad een heikele zaak, omdat het over mijn moeders leven ging, en die heeft ook weer familie. Er zijn dingen die ik niet heb beschreven. Maar als schrijver ben je nu eenmaal een spons, je neemt alles in je op en op een gegeven moment komt dat weer naar buiten.’ ‘Een mooi voorbeeld van iemand die géén gebrek aan zelfwaarde heeft.’ ‘Ik ga daar tamelijk ver in, omdat ik geloof dat het meest persoonlijke, misschien zelfs het meest verhulde, ook het meest universele is. En dat het juist helpt om over die dingen te praten, omdat dat leidt tot verbinding. Als ik in mijn boeken alleen maar een soort poppenkast deel, wordt alles wat daaruit voortvloeit ook een poppenkast. Hoeveel mensen er na Oomen stroomt over niet naar me toe kwamen met de meest intieme verhalen! En dat gebeurt nu met de jeugd weer. Dat kan alleen als je écht contact maakt, op de eerste plaats met jezelf, ook met je eigen donkere en pijnlijke plekken.’ ‘O ja? Waarom?’ ‘Nou, net...’ Vrolijk: ‘Schat, ik ben zo vaak gescheiden! De laatste langdurige relatie dateert alweer van vier jaar geleden. Het heeft alles te maken met bindings-verlatingsangst, daar worstelen veel mensen mee. Dus wie weet. Tegelijkertijd… ik ben er niet trots op. Ik had het zo graag anders gezien, omdat ik zie hoe mijn bindings-verlatingsangst weer doorwerkt in de volgende generatie.’ Aarzelend: ‘Ja, nu moet ik uitkijken omdat ik niet over mijn kinderen wil praten.’ Na even te hebben nagedacht: ‘Kijk, ik ben serieel monogaam. Vanaf mijn 16de heb ik zeven relaties gehad, die varieerden tussen de drie en zeven jaar. En daarnaast is mijn relatie met Erik tot mijn eigen verbazing, en blijdschap, een constante gebleven. Een goed na-huwelijk is goud waard, denk ik. Niettemin hebben mijn kinderen last gehad van mijn scheidingen. Ik heb ze altijd op de eerste plaats gezet, maar alleen zover ik kon. Ik ben een onveilig gehecht kind geweest. En omdat ik nog weinig zelfonderzoek had gedaan toen ik zelf kinderen kreeg, heb ik dat doorgegeven. Onbewust, maar toch.’ ‘Opvoeden is voorleven. Dus als zij zien: mama wordt verliefd, mama duikt er helemaal in, en vervolgens, als het dichterbij komt, zegt mama ineens ‘nee’, dan is dat raar. Daar komt bij: ik ben niet een heel gelijkmatig persoon. Ik heb een sanguinisch temperament, ik ben niet flegmatisch van aard. Dus er gebeurt veel, in mijn leven, en wat er gebeurt, hakt er dan ook nog eens enorm in. Dat maken ze ook allemaal mee, dat is het petrischaaltje waarin zij zijn opgegroeid. Mijn moeder heeft me bijvoorbeeld met de paplepel ingegoten: mannen zijn schoften. Dat heb ik nooit tegen mijn kinderen gezegd, ik ben niet helemaal achterlijk, maar ze hebben wel gezien dat ik de liefde niet vertrouw.’ Stilte. ‘Ik wil het niet bont noemen. De vraag is meer: wat was het alternatief? Elke keer dat je aan iets begint, hoop je dat het goed gaat en daar doe je je uiterste best voor. Maar ik had het patroon gewoon nog niet door, de onderliggende angst en overtuiging. Had ik dan, om ze te beschermen, van al die relaties moeten afzien? Ik kan wel denken: ik had het anders moeten doen, maar ik was niet anders. Wat ik wel had gewild, is dat ze minder van mijn verdriet hadden gezien. Aan de andere kant, je kúnt helemaal niks voor je kinderen verborgen houden. Ze voelen alles.’ ‘Van mijn moeder vond ik dat ze niet aanspreekbaar was. Als ik iets van kritiek had, verschool ze zich achter: maar ik heb het al zo moeilijk. Of ze ging huilen, waardoor ik dacht: het ligt aan mij, wat ben ik toch een gemeen kind. Precies dat verwijt heb ik ook van Daan gekregen, die onvervaard is in zeggen hoe het zit. Dus toen hij zei: mam, je neemt je verantwoordelijkheid niet, je verdedigt je en je luistert niet naar wat ik voel en nodig heb, nou... dat was een dolksteek. Dat uitgerekend datgene wat ik mijn eigen moeder verweet, ook was wat ik mijn eigen kinderen aandeed. Echt, bam. Die kwam binnen. Maar die confrontatie was wel precies wat ik nodig had om verder te komen. Ik heb het gezien, erkend, en ben ermee aan de slag gegaan. Dat was essentieel voor onze relatie en die met mijn andere kinderen. Dus daar ben ik Daan dankbaar voor.’ ‘Dat is waar, maar in dat antwoord spreekt ook het kind Daan, dat nog steeds wil dat zijn moeder er voor hem is. Ik snap best dat hij daar dan van baalt, want als ik werk kan ik niet oppassen, om maar wat te noemen. Dat is nu eenmaal het wezen van de kunstenaar, je kunt het niet half doen, die commitment is noodzakelijk. Het zegt ook iets over hoe geconditioneerd we zijn: voor mannen is het heel normaal als ze emotioneel niet beschikbaar zijn, want daar hebben we het nu over, emotionele beschikbaarheid, maar als vrouwen emotioneel niet beschikbaar zijn... Als je ziet hoe de Doris Lessings van deze wereld aan de schandpaal zijn genageld. En ikzelf was niet anders. Ik ben drieënhalf jaar in therapie geweest en pas na drie jaar kwam mijn vader een keer aan bod, omdat ik al die tijd druk was met vitten op mijn moeder. Moeders hebben het altijd gedaan.’ ‘Ja. Met dank aan de Zinkende Walvis. En Tang, de perfectionist in mij, heeft ook aardig met haar zweep gezwaaid, het afgelopen jaar. Daar ben ik best moe van. Dat mens is nooit tevreden. Ik dacht dat ik haar aardig onder de duim had, maar de totstandkoming van dit boek betekende tevens de wederopstanding van Tang. Maar ze zegt nu: als ik er niet was geweest, was dit boek er nooit gekomen. Dat is ook weer waar: zij is mijn ruggegraat. Maar een strijd was het.’ ‘Spanning. Niet kunnen slapen. Moeten, moeten, moeten, kaken op elkaar. Vastzitten, delete, delete, delete, rondje lopen, nog meer koffie, alles. Kwam natuurlijk door de enorme verwachting achter dit boek, bij de pre-orders werden er al tienduizend verkocht – als je het hebt over erkenning. En toch was er ook meteen de angst. Want op het moment dat je wél gezien wordt, roept dat ook pijn op, heel in de diepte. Omdat het je confronteert met wat je vroeger nodig had, en niet hebt gekregen.’ ‘Dat is het leven, er is altijd werk aan de winkel.’ 27 maart 1960 Geboren in Laren, Noord-Holland. 1966 Het gezin Oomen verhuist naar Eindhoven. 1972 Verhuist na scheiding met moeder en gezin naar Groningen. 1976 Keert met gezin terug naar Eindhoven. 1978-1983 Academie voor Industriële Vormgeving in Eindhoven. 1981 Ontmoet Erik Aerts, met wie ze drie kinderen krijgt. 1990 Debuteert met kinderboekenserie Saartje en Tommie. 1998 Eerste boek van de Hoe overleef ik-serie: Hoe overleef ik... mijn vakantie? 2001 Kinderboekwinkelprijs voor Lena Lijstje. 2003-2012 Negen maal de Prijs van de Nederlandse Kinderjury. 2004-2011 Vijf maal de Prijs van de Jonge Jury. 2008 Eerste dichtbundel Gek van liefde. 2015 Geridderd tot officier in de Orde van Oranje-Nassau. 2017 Eerste graphic novel Oomen stroomt over. 2021 Tweede graphic novel Hoe overleven we?. 2023 Hoe overleef ik... de podcast. 2023 Nieuw boek Hoe overleef ik alles wat ik niemand vertel? Voor Gen Z’ers en millennials.</p>]]></description>
      <guid>https://www.volkskrant.nl/volkskrant-magazine/in-iedereen-zit-een-gekwetst-kind-dat-probeert-te-overleven~b4325361/</guid>
      <pubDate>Thu, 7 Sep 2023 00:00:00 +00:00</pubDate>
    </item>
    <item>
      <title><![CDATA[Iedereen op het terras bleek mijn man te herkennen, dat wil zeggen, ze staken af en toe een duim op]]></title>
      <description><![CDATA[<p>In de rij voor de incheckbalie van het Groningse vliegveld waren er nog drie geweest die een handtekening van Marcel hadden willen hebben (‘Wel effe lachen, hè?’), maar daarna waren we gedurende een week anoniem geweest, aangezien er in het all-inclusivehotel aan de Turkse kust voornamelijk Russen, Saoediër en Azerbeidzjanen zaten. De enige voor wie Marcel daar nog beducht was, waren een stel Duitsers, die zouden hem nog weleens kunnen herkennen in zijn zwembroek, maar in de praktijk viel dat alles mee. Pas na terugkeer in Nederland, op het terras van een truckerscafé waar we met onze lege vliegtuigmagen halt hielden, veranderde alles. Over de auteurEva Hoeke is journalist en voor Volkskrant Magazine chroniqueur van het moderne leven. ‘Verrek’, zei een man die aan het hoofd van de tafel met zijn buik vooruit een shagje zat te roken. ‘Daar heb je die van Voetbal Inside. Jij bent toch een BN’er?’ Hij wachtte het antwoord niet af en sloeg een arm om Marcel heen. ‘Even een fotootje trekken.’ Daarna, tegen zijn broer: ‘Dat is die van Voetbal Inside. En van Jasper en dinges.’ Marcel: ‘Ik ben Marcel.’ Daarna bleken alle anderen op het terras hem ook te kennen, dat wil zeggen, ze staken af en toe een duim op, wat ik een heel Groningse manier van iemand herkennen vond. Het was ook niet zo dat we ons anoniem gedroegen. De dochter van 8 nam plaats naast een ervaren gokker en begon als een gek op alle knoppen te drukken. Die van 2 marcheerde naar het kommetje pepermuntjes, die ze allemaal tegelijk in haar mond stopte. Daarna begon ze ze allemaal tegelijk op het volle terras uit te spugen. Hier en daar werd gegniffeld. ‘Waar is iedereen?’, vroeg ik toen ik terugkwam van de wc. Marcel wist het niet, hij las De Telegraaf. Even later kwam de middelste terug met een ijsje in haar hand. Ik: ‘Dat hadden we niet afgesproken.’ De Calippo cola kwam er eerst niet uit, en toen alles tegelijk, ze liet zien hoe het was gegaan, het laatste restje gutste over de krant. Marcel vloekte. Ik: ‘Ssst.’ De gast achter ons, zich omkerend: ‘Jij bent van televisie, toch?’ Tegen zijn vrouw: ‘Dat is Maarten.’ Marcel: ‘Ik ben Marcel.’ Even later kwam de restauranthouder met vijf borden naar onze tafel. ‘Bluuuuh’, zeiden de meisjes toen ze zagen wat erop lag. Wij: ‘Klep dicht.’ Verzachtende omstandigheden: we kwamen uit het soort resort waar overal ‘gratis’ ijs was en je van iedere vis zeven soorten bereidingen kon kiezen, tenminste, als er niet net een Rus met honger voor je in de rij had gestaan, en dan is het voor een kind behoorlijk terugschakelen als je het ineens met een berg spaghetti van truckersporties moet doen. De restauranthouder verhaalde geduldig over de geschiedenis van de pleisterplaats, de zaak was nog van zijn oma geweest, vijftig jaar truckersgeluk bereik je niet met halve porties. Om ons heen werd zwijgend gebunkerd, uit de radio klonk Tina Turner. Nadat de restauranthouder de halfvolle borden weer had opgehaald eiste de jongste nu ook een ijsje, maar omdat ze als dochter van een BN’er was bedeeld met een extra grote bol begon ze al snel te jammeren toen die begon te smelten. Marcel probeerde alles heel anoniem op te lossen door de druipende kant ervan af te likken, maar toen ze woedend werd omdat er nu een ander aan had gelikt zat er niks anders op dan naar binnen te lopen, meteen weer om te keren en te doen alsof hij een nieuw ijsje voor haar had gehaald. Marcel: ‘Kijk Frida! Nieuw.’ Frida geloofde het niet, de rest ook niet. De man van de foto, lachend: ‘Dat gaat natuurlijk niet werken, Jasper.’ Er kwam ook nog een poepbroek en een valpartij bij, en vriendelijk nagezwaaid reden we even later luid toeterend maar anoniem de parkeerplaats af.</p>]]></description>
      <guid>https://www.volkskrant.nl/volkskrant-magazine/iedereen-op-het-terras-bleek-mijn-man-te-herkennen-dat-wil-zeggen-ze-staken-af-en-toe-een-duim-op~be9f5d8a/</guid>
      <pubDate>Thu, 7 Sep 2023 00:00:00 +00:00</pubDate>
    </item>
    <item>
      <title><![CDATA[De ruimte van de één betekent nu eenmaal automatisch de beknotting van de ander]]></title>
      <description><![CDATA[<p>Na zeven jaar alle vakanties op volle gezinssterkte te hebben beleefd, was het ons eindelijk gelukt: we gingen een weekendje weg, met z’n tweeën, zonder kinderen dus, alleen wij, met de trein naar Rotterdam, al zou ik mijn handtekening net zo lief onder een weekendje visafslag hebben gezet, zo laag lag de lat, zo hoog was de nood. Nood, echt? Alles is relatief, maar het kwam niet te vroeg, na zeven jaar. Toen hadden we de oudste achtergelaten bij haar grootouders, opa Ben was er nog, en wij de pleitert gemaakt naar het Midden-Oosten, nog even weg, voordat de tweede kwam. Ik herinnerde me de twijfel die me overviel op de luchthaven, tussen vakantiegangers met afritsbroeken, zakenlieden in transit, bohemiens met O-benen en rugzakken. Waar waren we in godsnaam mee bezig? Straks crashte het vliegtuig en was zij wees, en voor wat, omdat wij zonodig even ‘moesten opladen’? De tweede had ons verder gedomesticeerd, aan huis en hof gebonden, de derde deed de rest. Wat we meemaakten, maakten we voortaan met elkaar mee. Het was een verhaal van verbondenheid, in al zijn vormen, en daarmee het klassieke verhaal van ieder huishouden, waarbij de relatie de vorm aanneemt van een krijtbord vol afspraken waar je je aan te houden hebt, omdat de ruimte van de één nu eenmaal automatisch de beknotting van de ander betekent. Het had geleid tot een solide huis, maar daaronder zat het gevaar, een bedreiging die niet van buiten kwam maar van binnen. Wiens werk woog zwaarder? Onder het bord met geboden zat een muur waar we dagelijks tegenaan liepen, soms per ongeluk, soms willens en wetens, elke ruzie een poging om een centimeter eigen leven te winnen op de ander. Op momenten genoot je van het ijzeren ritme, kijk eens waar het ons had gebracht, op andere vervloekte je precies dat. We zouden niet de eersten zijn die ermee te maken hadden, de dips in waardering, het sluimerende verzet, en we zouden niet de laatsten zijn, dus zorg dat je tijd maakt voor elkaar, spoorden de mensen die ons waren voorgegaan ons aan. Ze zeiden er alleen niet bij wie het fort ondertussen moest bewaken. Maar nu was het dan toch geregeld. Linda heet ze, 65 jaar aan goede bedoelingen, ze kwam binnen met kattenoortjes op. Toen we even later met hoge snelheid langs weilanden en distributiecentra flitsten, voelde ik mijn telefoon trillen. Ze waren aan het skeeleren achter het huis, op de foto stonden vier duimen omhoog. Ik pakte het voorverpakte broodje van het tafeltje voor me en keek naar de man tegenover me, verdiept in zijn boek over de Tweede Wereldoorlog. ‘Gaat goed, hoor’, zei ik. Over de inhoud van het weekend hoef ik jullie niks te vertellen, want die kent u uit eigen leven: Boijmans, Deelder, vrouw van kleur op Nikes. Uitslapen, helemaal tot half 9. Koffie op de Nieuwe Binnenweg, een uitsmijter in het Scheepvaartkwartier. Alleen de geraspte drop en Koreaanse munt in het restaurant op Katendrecht, de buurt waar eens niemand geslaagd was, ongeacht afkomst of huidskleur, en nu iedereen, die zagen we niet aankomen. ‘Misschien’, zei Marcel, ‘misschien moeten we hier gaan wonen. Opnieuw beginnen.’ ‘Nee’, zei de serveerder die net bijschonk, met zijn geblondeerde haar en snor helemaal van nu. Hij lachte erbij maar meende het toch, op een vreemde manier nam het me voor hem in. Op zondag was het op, onze tijd, in de trein naar huis at Marcel een frikandel en ik een bowl met gezonde dingen. We konden er weer tegenaan.</p>]]></description>
      <guid>https://www.volkskrant.nl/volkskrant-magazine/de-ruimte-van-de-een-betekent-nu-eenmaal-automatisch-de-beknotting-van-de-ander~ba76b938/</guid>
      <pubDate>Thu, 31 Aug 2023 00:00:00 +00:00</pubDate>
    </item>
    <item>
      <title><![CDATA[Je kunt veel van kinderen zeggen, maar ze zorgen er wel voor dat je iets van je vakantie maakt]]></title>
      <description><![CDATA[<p>Gelderland is niet het land waar je alleen naar terugverlangt als je vertrokken bent, ontdekte Eva Hoeke tijdens haar Hollandse zomer. We fietsten door een schilderij van Jacob Maris. Naast elkaar, de dochters achterop, langs grazende koeien en ondergelopen uiterwaarden, het water sissend onder onze banden. De vakantie voltrok zich al weken in regen. Driemaal per dag stonden we onder luifels te schuilen, driemaal per dag werden we alsnog tot op de draad natgezeken, ’s avonds hing ik de klamme truien en sokken uit over de stoelen en rugleuningen van ons logeeradres. Voor de kleinste had ik in de eerste de beste winkel regenlaarzen aangeschaft, de oudste weigerde die van haar aan te trekken vanwege het steeds meer aanwezige oog van de buitenwereld. Op de natste dagen had ik ’s avonds zin in boerenkool en een groot glas Montepulciano. Over de auteurEva Hoeke is journalist en voor Volkskrant Magazine chroniqueur van het moderne leven. Ondertussen bleef het maar komen, met bakken tegelijk, al leek al dat water hier op de zuidelijke Veluwe beter te verdragen dan thuis, misschien omdat groen verzoent, misschien omdat ik in de boerenhoven met hun kramen vol vers geplukte Monsieur Hatifs en Belle de Louvains aan de kant van de weg iets van poëzie meende te zien. ‘Dat bedoel ik dus’, klonk het naast me, de bekende reflex van een man die terugkeert naar zijn geboortegrond. Zodra we de grens over zijn staat de evangelist in Marcel op, niet helemaal weg te zetten als vals sentiment, Gelderland is niet het land waar je alleen naar terugverlangt als je vertrokken bent. Likkebaardend keken we nu al dagenlang naar bordjes Te Koop in tuinen van huizen met rood-wit geluikte vensters, naar de jugendstilarchitectuur van de villa’s in de stad, naar landhuizen met hun landheren er nog in. De zoektocht naar een nieuw huis was nog altijd gaande, het hoe of wat nog niet beslecht, het provinciepleit evenmin, althans, niet definitief. Voor Noord-Holland viel veel te zeggen, maar voor Gelderland net zoveel, stad en natuur en die zweem van voorbije tijden die me telkens weer beviel. Was het niet Louis Couperus die schreef dat van het hertogdom Gelre hier nog altijd iets rondzweeft? Niettemin overwoog ik drie keer per dag ons boeltje bij elkaar te rapen en huiswaarts te gaan, want een mens kan maar zoveel regen en wind verdragen, en een mens zakt door de ondergrens als je daarbij ook nog in een verlaten speeltuin staat. Nu kun je veel van kinderen zeggen, maar ze zorgen er wel voor dat je iets van je vakantie maakt. Met kinderen kun je niet eindeloos bankhangen, niet oeverloos zitten zappen en zitten scrollen, maar moet je eropuit, eropaf, desnoods tegen heug en meug. Zouden we anders ook naar Museumpark Heilig Land Stichting Orientalis zijn gegaan om de ‘pelgrim in onszelf’ te ontdekken? Met het thema Ont-Moeten? Het is niet met zekerheid te zeggen, er is geen controlegroep 44-jarige Eva Hoekes op vakantie zonder dochters. Maar feit is dat we daar nu liepen, met zijn vijven, misschien dat er nog drie, vier andere bezoekers waren, wie zal het zeggen. Langs het nagebouwde dorpje Nazareth, waar in een stemmig verlichte spelonk ineens Maria zelf bleek te zitten, het kindeke Jezus op schoot. Nou, diepe indruk, op alle drie. Even verderop lazen we hardop een filosofische vraag voor op het bord langs de route: waarom ben ik hier? We kwamen er een-twee-drie niet uit, maar dat is dan ook niet de bedoeling van zo’n vraag. In een nagemaakte Romeinse straat stond een Romeinse vrijwilliger in Romeinenkleding een visnet te haken, in het Egyptische badhuis griezelden we bij een dikke spin en in de museumherberg (‘Hier is voor iedereen plek’) aten we soep en tosti’s aan een lange houten tafel terwijl de regen voor de drieduizendste keer tegen het raam sloeg. Je bedenkt het niet, van tevoren, maar dát is vakantie.</p>]]></description>
      <guid>https://www.volkskrant.nl/columns-opinie/je-kunt-veel-van-kinderen-zeggen-maar-ze-zorgen-er-wel-voor-dat-je-iets-van-je-vakantie-maakt~ba9b0eda/</guid>
      <pubDate>Thu, 24 Aug 2023 00:00:00 +00:00</pubDate>
    </item>
    <item>
      <title><![CDATA[De watmoetinwelkebak-vraag is een serieuze factor in ons dorpsleven]]></title>
      <description><![CDATA[<p>‘Die moet niet daar.’Woensdag, ik was bij mijn moeder aan het werk. Ik had zojuist een plastic crackerverpakking in het opengeknipte melkpak gestopt dat op het aanrecht staat, een soort tussenstop voor plastic afval vóór plastic afval in de grote plasticafvalbak belandt, ernaast staat het bakje voor gft-afval, zelfde principe. En nu stond mijn moeder ineens achter me, ze had haar jas nog aan. ‘Dat is plastic en dat moet hier, geef maar.’ Ze viste de verpakking uit het melkpak en stopte het in een andere prullenbak, die onder het gootsteenkastje. ‘Dat melkpak is alleen voor restafval.’ Ik keek haar aan. ‘Maar in dat melkpak zít toch plastic?’ Ze schudde haar hoofd, nee hoor. Voor de zekerheid pakte ik ’m erbij: ‘En wat is dit dan?’ Ik zag mezelf de inhoud naar haar toe draaien: twee lege koffiemelkcupjes en een strip kleine vuilniszaksluitingen. ‘Dat is geen plastic’, zei ze met droge ogen. Het was allemaal te klein voor woorden maar ik kon het nu toch niet laten om ook even een blik te werpen in die prullenbak in het gootsteenkastje, waar ik inderdaad de plastic zak van een half grof volkoren aantrof, puntje voor haar. ‘Maar die koffiemelkcupjes’, hield ik vol. ‘Dat is toch óók plastic?’ Nou, nee dus, het leek erop maar het was het niet, dit hoorde bij het restafval. Moederlogica, ik liet het er maar bij. De watmoetinwelkebak-vraag is een serieuze factor in ons dorpsleven – in eigen huis sta ik vaak al net zo te hannesen, maar dan met chipszakken, ik heb het al tien keer opgezocht maar ergens in mijn hoofd bestaat een Bermudadriehoek waarin vitale informatie over de verwerking van lege chipszakken verdwijnt. Wanneer ik de bak op maandagavond aan de straat zet kijk ik soms even hoe het bij de buren zit, hop, even die deksel omhoog, heel kort maar hoor, maar lang genoeg om te zien dat ik niet de enige ben met afvaldissociatie. Het was precies dit gedoe waardoor Marcel er in eerste instantie niet eens aan had willen beginnen toen we in het dorp neerstreken, hij vond het ‘gezeik’, en wat had het trouwens voor zin als ze 10 kilometer verderop in Amsterdam überhaupt niet aan afval scheiden deden, om over China maar te zwijgen. Hij liet die houding pas varen toen we voor het eerst tegen een vuilnisbak aanliepen waar de maden uit kwamen kronkelen – per week wordt er maar één soort opgehaald dus wie weigert de boel te scheiden komt onherroepelijk in de problemen – wie niet luisteren wil moet maar ruiken moet de gemeente gedacht hebben. Ik was het voorval aan mijn moeders aanrecht alweer vergeten tot ik er van de week in de knoop kwam met een lege strip paracetamol. Plastic, ja, maar óók voorzien van een soort zilverfolie, wat woog zwaarder? Even later haalde ik tijdens de lunch de randjes van een stuk kaas af, weer ingewikkeld, want kaas is kaas maar aan de zijkant zit plastic en ik ga die twee echt niet uit elkaar zitten pielen, zoals ik ook niet de nietjes uit een theezakje trek, zo’n mens wil ik niet worden. Omdat ik mijn moeder in gedachten alweer door dat melkpak zag gaan, ze heeft een arendsoog voor dingen in huis die niet liggen zoals zij ze heeft achtergelaten, heb ik toen het ondenkbare gedaan, en die stukjes kaas samen met de lege strip paracetamol mee naar buiten genomen en daar het hele handeltje hop, zo in een openbare vuilnisbak gegooid, probleem opgelost. Nee, het wereldprobleem niet nee, maar dat gaat u dan maar lekker in China vertellen.</p>]]></description>
      <guid>https://www.volkskrant.nl/volkskrant-magazine/de-watmoetinwelkebak-vraag-is-een-serieuze-factor-in-ons-dorpsleven~b7510a12/</guid>
      <pubDate>Thu, 6 Jul 2023 00:00:00 +00:00</pubDate>
    </item>
    <item>
      <title><![CDATA[Er is geen ingewikkelder woord dan croissant, ik bestel nog liever een fles Worcestershiresauce]]></title>
      <description><![CDATA[<p>Ik had een afspraak in Amsterdam. De trein ernaartoe was op tijd, ergens op de grachten zong Prince uit een open raam en al slenterend had ik gezien wat Amsterdam tot Amsterdam maakt, bezig met uiterlijkheden, sociale ranking, materiële waarden, maar ook een oneindig uitvouwen van levens, het ene nog wonderlijker dan het andere. Vanaf mijn stoeltje op een stoep bestelde ik een dubbele espresso, nog geen vijf minuten later arriveerde mijn afspraak. Op een racefiets, ik wist niet of ik die ironisch moest zien. Een opmerking maken leek me niet slim, we kenden elkaar nog niet zo lang – de vraag zou net zo goed een vorm van erkenning als een aanval kunnen zijn. Ze gooide haar tas op de grond, vertelde over haar vakantie (met fiets en vader naar Frankrijk), ergens halverwege voelde ik mijn maag rommelen, dus toen de serveerster kwam zei ik: ‘Ik wil graag nog een dubbele espresso en een...’ Croissant, ik wilde croissant zeggen. Er is geen ingewikkelder woord dan croissant, ik bestel nog liever een fles Worcestershiresauce. Met het uitspreken van het woord croissant begeef je je in een sociaal mijnenveld: de manier waarop identificeert je, en als dat het niet doet dan ontmaskert het je wel. Croissant uitspreken op zijn Frans, om te beginnen, dus als krwa-sâh, met dat bekbrekende begin en zonder t, is geen optie, je zegt ook niet dat je een weekendje naar Paris gaat of dat je een occasion op het oog hebt, een tweedehands autootje, dat is je reinste aanstellerij, tenzij je Adriaan van Dis bent, die is zo uit de baarmoeder gekomen. Ik niet, ik kom uit een Zaanse baarmoeder en als je daar over krwa-sâhs begint lig je er onmiddellijk uit. Op zijn Hollands dan – doe mij maar een kressant – kán, zou ik in mijn eentje hebben gedaan, maar ik wás niet in mijn eentje, ik was met iemand die zojuist van haar racefiets was gestapt, ze had ook al een T-shirt aan van een voetbalclub in combinatie met brogues en een Versace-bril, een en al ironie dus, of misschien ook niet, ik was er niet zeker van, ik spreek die taal niet meer, maar ze was in ieder geval stads, zoveel wist ik wel, niet het type dat me zou uitlachen maar wél Amsterdams, geboren en getogen, tien jaar jonger en ambitieus, we zouden misschien gaan samenwerken maar misschien ook niet, alles was nog niet gewonnen. De seconden tikten weg, ergens verderop drilde een boor door het beton. Er een croissantje van maken, schoot het door me heen, zo kon ik dat moeilijke eind met die stomme T omzeilen, al kwam je in ruil daarvoor wel terecht op het glibberige pad van de verkleinwoorden, vaders en moeders die het hebben over kindjes, de styliste op televisie die sprak over een leuk broekje, meidenavond waarop wijntjes werden gedronken, nee nee, het verkleinwoord zou me definitief brandmerken als buitenstaander. De croissant was een afgrond geworden die me volkomen had opgeslokt, en nóg had ik niet gezegd wat ik zeggen wilde. De serveerster bood uiteindelijk soelaas, ze sprak Engels. Even later plukte ik van een krwa-sant die ik op z’n Frenglish had besteld, met een Frans begin en een Engels einde, een zooitje, zeker, maar niemand had er iets van gezegd of het überhaupt opgemerkt, want ook dat is Amsterdam, je denkt dat ze met jou bezig zijn maar je bent niemands main character, om het maar eens in goed Nederlands uit te drukken.</p>]]></description>
      <guid>https://www.volkskrant.nl/volkskrant-magazine/er-is-geen-ingewikkelder-woord-dan-croissant-ik-bestel-nog-liever-een-fles-worcestershiresauce~b96fb580/</guid>
      <pubDate>Thu, 29 Jun 2023 00:00:00 +00:00</pubDate>
    </item>
    <item>
      <title><![CDATA[Zes maanden had het geduurd. Zes maanden waarin we alle bekende fasen waren doorgegaan]]></title>
      <description><![CDATA[<p>‘Nou’, zei Marcel nadat hij zijn digitale handtekening onder het document had gezet. ‘Dat was het dan.’ Hij schoof zijn stoel naar achter en ging de keuken binnen. Tijdens het pruttelen van het koffiezetapparaat keek hij door het zijraam naar de kastanjebomen op het schoolplein. Over een paar maanden zouden de eerste vruchten op de grond vallen, knallers van kastanjes in stekelige bolsters, de vruchten glanzend als parket, goud in handen van kinderen, ónze kinderen vooral, die ze als eerste konden delven – nadat de laatste bel had geklonken en de leerlingen waren verdwenen veranderde het schoolplein in een privédomein. Nog één keer zouden we het meemaken, de verrukking, de jaszakken vol en de vensterbank die langzaam zou veranderen in een etalage, wat ervoor terug zou komen wisten we nog niet. Marcel zette een kop koffie voor me neer, het voelde als een aansporing. Even later had ook ik getekend. Zes maanden had het geduurd. Zes maanden waarin we alle bekende fasen waren doorgegaan. Eerst de hoop na iedere bezichtiging (‘Dit is ’m, ik voel het’), daarna geduld en hardop beleden optimisme en uiteindelijk de voorzichtige gedachte dat we hier misschien wel nooit meer weg zouden komen. In de tussentijd bezichtigden we zelf ook huizen, ze zeiden dat het goed was om je geest kooprijp te maken, maar omdat niemand óns huis wilde kopen bleef het bij kijken, leuk maar vrijblijvend, onserieus. En toen, na de veertiende bezichtiging, uitgerekend op de dag dat het me was gelukt de verleiding te weerstaan net wat eerder naar huis te gaan, om daar verdekt opgesteld achter een auto een glimp te proberen op te vangen van de wildvreemden die op dat moment door mijn huis banjerden, belde de makelaar. Het was een jong stel geweest, zei ze, uit Amsterdam, met een, even kijken... (er klonk papiergeritsel) ja: een zoontje van vier maanden. Ze waren superenthousiast geweest, ze verwachtte hier wel een voorstel uit. Een week later lag er inderdaad een bod. ‘Jezus’, zei Marcel, net als ik overvallen door de snelheid waarmee het ineens ging. ‘En nu?’ Ik: ‘Ze hebben er ook een brief bij gedaan.’ We lazen ’m samen. Twee leraren, hij een Amsterdammer, zij van hier, elkaar ontmoet in de collegebanken, verhitte discussies, een vonk, inmiddels een zoontje en een kat. En hoewel ze ontzettend gehecht waren aan hun Amsterdamse appartement, zouden ze graag een huis betrekken dat ruimte zou bieden aan dat gezin – ook voor in de toekomst. ‘En natuurlijk een logeerkamer voor onze verstokte Amsterdamse vrienden, die ongetwijfeld zullen zeuren over de lange reis naar de Zaanstreek.’ En ja, ze wisten wat Marcel allemaal had geschreven over het dorp, haha, geweldig, maar het was tóch de plek waar ze een binding mee hebben, omdat we er van elkaar gingen houden. Op de foto die ze erbij hadden gedaan zagen we twee dertigers met bruin haar, een glimlach in een baard, zij haar hoofd schuin naar hem toe gedraaid, een zilveren kettinkje dat onder een shirt verdween, het licht weerkaatsend op hun gezicht zoals dat alleen bij jonge huid gebeurt. Ik keek naar Marcel en zag dat hij hetzelfde dacht. Wat we zagen was onschuld, het begin van een avontuur, ongeschonden en vol verwachting, hier zou het gaan gebeuren, de kick van een écht huis, de weldaad van ruimte, de eerste keer éígen gras onder je voeten, klein, ongecompliceerd geluk. Wij zouden straks ook weer van alles krijgen, minstens zo’n mooi huis, met nog genoeg avontuur voor de boeg, maar dát niet. Marcel keek me aan: hij moest nog wat mensen bellen, rekeningen sturen, over een half uurtje samen wat kijken? Ik knikte en zei dat ik de krant ging lezen, maar in plaats daarvan keek ik door het keukenraam, naar de kastanjebomen. Ja meid, leken ze te zeggen, jíj wilde dit.</p>]]></description>
      <guid>https://www.volkskrant.nl/volkskrant-magazine/zes-maanden-had-het-geduurd-zes-maanden-waarin-we-alle-bekende-fasen-waren-doorgegaan~be5acc49/</guid>
      <pubDate>Thu, 22 Jun 2023 00:00:00 +00:00</pubDate>
    </item>
  </channel>
</rss>
