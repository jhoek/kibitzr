<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[Dertig jaar lang had hij rondgesjokt op evenementen als deze, en nu was hij ineens zelf de attractie]]></title>
      <description><![CDATA[<p>Aan het Van Coothplein in Breda, waar wij te midden van het zomergedruis op een taxi stonden te wachten, pruttelde een brommer voorbij met daarop een forse man in een wit hemd en tassen met reclamefolders over zijn bagagedrager die in alles uitstraalde dat de hoge omes bij hem niet aan hoefden te komen met hun mooie praatjes. Zijn schouders waren roodverbrand, uit zijn korte boks staken machtige, met rossig haar beklede kuiten, en toen hij ons in het voorbijgaan opmerkte, zag ik hoe hij na een meter of tien afremde, omdraaide en langzaam terugreed. ‘Mag ik wat vragen’, vroeg hij toen hij weer voor ons stond. ‘Jij bent toch Marcel van Roosmalen?’</p>
<p>Marcel van Roosmalen knikte.</p>
<p>De man zette zijn brommer uit, veegde zijn jat af aan zijn broek en stak hem daarna zwijgend naar voren. ‘Respect’, zei hij. ‘Respect voor wat jij allemaal doet. Ik ben een héle grote fan van u.’ Hij keek ons aan: ongelooflijk dat hij Marcel van Roosmalen hier tegenkwam, in zíjn stad, zomaar in het wild, hoe was het mogelijk. Ik keek nu ook naar Marcel van Roosmalen en dacht: waar zijn wíj in beland?</p>
<p>Die middag waren we met de trein naar Breda gekomen om samen op te treden op een festival. Samen ja, maar zodra we het terrein op kwamen merkte ik het standsverschil – uit alle hoeken en gaten kwamen podcastluisteraars, boekenlezers en televisiekijkers op hem af gekropen, tot aan het chemisch toilet toe, sommigen waren duidelijk al wat langer op het festival aanwezig. Wat ze wilden: praatje maken, complimentje geven en dan als toetje een selfie, die ík moest maken. De Man, in een paar weken tijd murw gebeukt door alle aandacht voor zijn zelfgecreëerde hype, onderging het geaai inmiddels gelaten maar professioneel. Op de foto – prima. Even lachen – ook goed. Alleen het verzoek om zijn eigen boek van 800 pagina’s op te tillen en net te doen of het heel zwaar was, weigerde hij.</p>
<p>Het was nieuw, dit.</p>
<p>Dertig jaar lang had hij rondgesjokt op vergaderingen, bijeenkomsten en evenementen als deze, maar dan als</p>
<p>fly on the wall</p>
<p>, zonder ook maar een blik waardig te worden gegund. En nu was hij ineens zelf de attractie. ‘Alsof ik toverdrank op heb’, zei hij nadat hij zijn derde biertje in handen gedrukt had gekregen. Thuis hadden we een dubbele houding richting het succes geconstateerd. Ja, het was geweldig, maar het was allemaal wel wat véél, af en toe, vooral in combinatie met een nest vol piepjonge kinderen. Het was niet zo dat er naast schoenen werd gelopen, daarvoor komt een doorbraak op je 54ste echt te laat, maar het was wat mij betreft niet zo dat meneer het thuisfront als sanatorium moest gaan zien, waar je eens even lekker kon uitrusten van alle hoge latten buitenshuis.</p>
<p>Tegelijkertijd was het soms moeilijk om er níét in te geloven.</p>
<p>Erkenning is een machtig ding, fijn ook dat de reportages van toen met terugwerkende kracht alsnog fatsoenlijk werden betaald. Eindelijk dat begin van een pensioen, de olifant in de kamer van elke zzp’er. En nu stonden we weer hier, op het Van Coothplein in Breda, na eerst door tweehonderd man te zijn toegejuicht in een bloedhete tent, waarna we, dronken van onszelf en een fles rode wijn van 40 euro, kon ons het schelen, op de stoep staande werden gehouden door een fan die speciaal voor hem was omgekeerd – wie zal het hebben?</p>
<p>Nou, de man benadrukte nog maar eens hoezeer hij Marcel waardeerde, die humor, hoe hij de dingen kon verwoorden, schit-te-rend. Daarna zette hij zijn helm weer op, draaide zijn sleutel om en richtte zich voor hij wegreed nog eenmaal tot mij: ‘Daar mag jij heel trots op zijn, op zo’n vader.’</p>]]></description>
      <guid>https://volkskrant.nl/columns-opinie/dertig-jaar-lang-had-hij-rondgesjokt-op-evenementen-als-deze-en-nu-was-hij-ineens-zelf-de-attractie~bda2efc8/</guid>
      <pubDate>Thu, 7 Jul 2022 00:00:00 +00:00</pubDate>
    </item>
    <item>
      <title><![CDATA[Toen de fonkelnieuwe fiets werd bezorgd, overwoog mijn moeder ’m in de fik te steken]]></title>
      <description><![CDATA[<p>‘Neem jij dan ook een elektrische fiets’, had opa Ben tegen mijn moeder gezegd. ‘Dan kunnen we samen op pad.’ Hij had hij er nogal vrolijk bij gekeken: dat had ze niet verwacht, hè?</p>
<p>Het was de zomer van 2020, Bens pensioen kwam in zicht en daarmee ook de ruimte om dingen met mijn moeder te ondernemen. Fietsen bijvoorbeeld, liefst elektrisch, want hij vond fietsen leuk, maar ook weer niet zó leuk en dat rondje in de buurt kende hij onderhand wel. Zelf had hij ook al een elektrische fiets waarmee hij elke dag naar zijn werk in Amsterdam reed, beter voor de conditie en zo was hij meteen van die ellendige trein­vertragingen af – dus als zij er nu ook één aanschafte?</p>
<p>Een elektrische fiets, nou daar moest moeders even over nadenken.</p>
<p>Een leven lang op eigen benen staan, fietsbenen, gespierd en bruin, net gewend aan leesbril maar nog elke zomer dertig baantjes trekkend in het dorpszwembad, soepel en schijnbaar moeiteloos, zonder morren of fratsen of hulpmiddelen het leven levend, júíst door die ijverige houding, en dan nu capituleren, net voor haar 70ste, zodat ze alsnog in rap tempo zou verouderen, vertrutten zelfs? En dan het argument dat ze alleen met zo’n elektrisch ding verder zouden komen dan het gebruikelijke rondje. Ja, vast. Maar de drooggemaakte polder waarin ze volwassen was geworden, het geometrisch patroon met haar kaarsrechte vlakken en knot­wilgen in perfecte symmetrie ernaast, als een zuilengalerij van bast en blad, het was een landschap dat haar telkens weer beviel, al fietste ze er duizend keer doorheen.</p>
<p>Het waren visioenen die haar alsnog over de streep trokken.</p>
<p>Tochten door nieuw landschap, over achterafweggetjes en langs kanalen, ver weg en dan einde middag weer terug, moe maar voldaan, wijn op tafel, ratatouille in de oven. Dagen van zon en einders, van comfor­tabel zwijgen en misschien een nachtje weg, een boeket floxen op de kamer met de complimenten van het hotel, al was het maar om terug te komen en tevreden te zijn, nog meer dan eerst, met eigen stoel en eigen tuin, haar krant, zijn drumstel, met alles wat ze samen hadden verworven, dit zwanenpaar met hun kalme rituelen, en voor ze het wist was ze naar de lokale fietswinkel gereden en had ze zo’n elektrisch ding aangewezen. Een maand later, in oktober, zou de bestelling er zijn, ’s avonds stelden ze tevreden vast dat het verheugen was begonnen.</p>
<p>Maar dat was oktober. Eind september overleed Ben, in zijn stoel, boek op schoot, en was mijn moeder voor de tweede keer weduwe. Toen de fonkelnieuwe fiets een week later met alle egards werd bezorgd, overwoog ze ’m in de fik te steken.</p>
<p>Ze zeggen dat een bos troostend werkt omdat de takken je omsluiten, en vlak land juist helpt als je inzichten te verwerven hebt, dingen uit te vogelen. Misschien is dat wat er gebeurde. Misschien is het gewoon mijn moeder, de onverwoestbare. Feit is dat ze de fiets, na hem eerst een poos voor straf in de schuur te hebben opgesloten, een kans gaf, en al snel bleek dat hoe meer ze fietste, hoe meer ze verwerkte. In horten en stoten, en nooit lineair, maar ze ging tenminste, vertelt ze wanneer ik dit stukje tik, bij haar thuis, zoals elke woensdag. ‘Ook met regen of harde wind, wat ik op mijn eigen fiets niet zou hebben gedaan. Terwijl je er juist uit moet met verdriet. Koffie?’</p>
<p>Mijn moeder fietst nog steeds, hele stukken, want die polder hier blijft schitterend. Ja, wel vaak alléén, want waar haalt een leuk mens van 70 een ander leuk mens van 70 vandaan? ‘Je maakt er geen contactadvertentie van, hoor!’, roept ze net vanuit de keuken.</p>
<p>Nee zeg, stel je voor.</p>
<p>eva.hoeke@volkskrant.nl</p>]]></description>
      <guid>https://volkskrant.nl/columns-opinie/toen-de-fonkelnieuwe-fiets-werd-bezorgd-overwoog-mijn-moeder-m-in-de-fik-te-steken~bf8f801b/</guid>
      <pubDate>Thu, 30 Jun 2022 00:00:00 +00:00</pubDate>
    </item>
    <item>
      <title><![CDATA[Dit niet-leuke stukje gaat over ouders die vergeten hun kinderen op te voeden]]></title>
      <description><![CDATA[<p>Dit wordt geen leuk stukje.</p>
<p>Het gaat over ouders die een raar soort ontzag hebben voor hun kinderen, zich opstellen als dienaar en van de weeromstuit vergeten hun kinderen op te voeden, en daarvan zijn er een hoop. Sommigen kiezen ervoor, vanuit het vage idee dat nee zeggen zielig is, anderen lukt het domweg niet, maar de grootste groep heeft het niet eens door. Voor die laatste categorie kan dit stukje nuttig zijn, maar leuk wordt het dan nog steeds niet.</p>
<p>Voor we verder gaan: ik ben geen strenge moeder. Wel duidelijk. Nee is nee, tijdens het praten kijk je iemand aan, ’s avonds is het stil, met eten wordt niet gespeeld en als je iets wil, kun je dat ook met een gewone stem vragen. Ik dacht altijd dat dat normaal was, maar telkens als ik denk dat we de zaak zelf ook niet helemaal onder controle hebben – ook in ons huis wordt geleefd – komt er iemand voorbij die het nog veel slechter doet.</p>
<p>Kinderen die schreeuwen.</p>
<p>Kinderen die gesprekken onderbreken.</p>
<p>Kinderen die drenzen, kinderen die hun aangevreten kadet laten liggen maar wel iets anders willen (en krijgen!), kinderen die vanaf moedersschoot eerst een half uur vijandig om zich heen zitten kijken, kinderen die geen antwoord geven als je ze iets vraagt, kinderen die ongevraagd naar boven lopen, kasten opentrekken, naar koek zoeken, kinderen die jengelen dat ze naar huis willen, kinderen die jengelen dat ze níét naar huis willen, kinderen die pleisters eisen op onzichtbare wonden, kinderen die vallen en vervolgens zo huilen dat iedereen in de wijde omtrek hoort dat het aanstellerij is, behalve pa en moe – meer voorbeelden zijn niet nodig, u kent de verhalen.</p>
<p>Zelf ben ik eens voor rotmoeder uitgescholden toen ik mijn dochter kwam ophalen na een middag spelen, het beëindigen van die gezelligheid veroorzaakte enige kortsluiting bij het kind des huizes. De opmerking kon me niet schelen, interessanter was de reactie van de moeder: een soort mompelende vermaning, een handeling die meer voor mij bedoeld was dan voor haar dochter. Ik weet het niet, maar als ik dit vroeger had geflikt, zou mijn moeder me bij kop en kont hebben gepakt en naar mijn kamer hebben gestuurd, meteen na de excuses. Grote waffel? Korte metten. Je vader of moeder slaan of schoppen – ondenkbaar. Nee, dan nu. Een verzuchting, een vraag (‘Wat ís er toch met je’), en in het slechtste geval schieten ze de opstandige larf nog te hulp met excuses ook: kind is moe, kind is ziek, kind is overprikkeld. Nee schat, je kind is niet ziek, je kind is vervelend.</p>
<p>Voor de goede orde: kinderen zíjn soms vervelend. Die van mij ook, daar zijn het kinderen voor. Maar dat is precies waarom er een ouder nodig is: om dat gedrag te corrigeren, zodat ze een</p>
<p>level verder komen in het leven en later een leuk mens worden. Het eigenaardige is dat ouders die de confrontatie niet aangaan ook vaak ouders zijn die zich bovengemiddeld uitsloven voor hun kinderen (pretparken, koekjes bakken, het kan niet op) en ze zijn vrijwel allemaal hoogopgeleid. En daar wordt het menens. Want waar de meeste kinderen vroeg of laat tegen een buitenwereld aanbotsen die nee zegt, maken deze kans die dans te ontspringen – iedereen weet dat kinderen uit bepaalde klassen helemaal geen nee te horen krijgen, nu niet en later niet, zonder dat het consequenties heeft voor hun baan, status of kapitaal. Het zijn de kinderen die nu hun ouders schofferen, en straks hun personeel.</p>
<p>Ik zei al, dit is geen leuk stukje.</p>
<p>Maar íémand moet het zeggen.</p>]]></description>
      <guid>https://volkskrant.nl/columns-opinie/dit-niet-leuke-stukje-gaat-over-ouders-die-vergeten-hun-kinderen-op-te-voeden~bcc27bcc/</guid>
      <pubDate>Thu, 23 Jun 2022 00:00:00 +00:00</pubDate>
    </item>
    <item>
      <title><![CDATA[De foutcode E25 op de vaatwasser heeft een heel bijzondere betekenis bij Eva thuis]]></title>
      <description><![CDATA[<p>Na een dag vol vertragingen, humeuren en andere dingen die niet lukten kwam ik thuis in een ontploft huis met daarin een ‘rillerige’ man, een baby die van de kattenbrokken zat te smikkelen en twee zwaar opgemaakte kleuterpubers die hun poppen in bad hadden gedaan, op míjn bed.</p>
<p>Tot zover niks nieuws.</p>
<p>Maar toen zag ik het schermpje van de vaatwasser die ik die ochtend bij vertrek had aangezet, er knipperde een foutcode op.</p>
<p>Ik kwam naderbij: E25.</p>
<p>Toegegeven, ik wist al wel wat er stond, want die E25 had er die ochtend ook al gestaan, als ik heel eerlijk ben al de hele week, maar foutcodes interpreteer ik altijd als vriendelijk bedoelde waarschuwingen, zoals inktmeldingen van de printer, de brief die je krijgt als je jaarlijkse APK eraan zit te komen of je laptop die zegt dat je de boel moet updaten – je moet wel handelen, maar heus niet metéén.</p>
<p>Maar nu was het menens, zag ik toen ik de machine opentrok. Vuile glazen, nog vuiler dan hoe ze er die ochtend in waren gegaan, en onderin de machine een laag troebel water. Er zat niets anders op dan er een tutorial bij te zoeken en op mijn knieën te gaan, ík ja, want van mijn man valt op dat vlak weinig te verwachten, niet uit luiheid, dat zou niet aardig zijn om in een nationale krant te zetten, maar vanwege, nou ja, vanwege de motoriek die wel meer mensen met een denk-hoofd hebben.</p>
<p>Onder het filmpje was een lounge-achtig, niks-aan-de-hand-muziekje gemonteerd. Nul vuile afwas ook in de demo-machine, laat staan troebel water, niet echt gelijke speelvelden dus, maar goed. Wat me te doen stond: stekker uit het stopcontact halen, daarna filter en pompdinges eruit tillen, slang en koppelstukken demonteren en tot slot de hele handel controleren op etensresten en stukken gebroken glas, want daar kwam het in de meeste huishoudens kennelijk op neer.</p>
<p>Ik vond niks, puntje voor ons.</p>
<p>Maar daarmee was het probleem nog niet opgelost. Het water was niet weggelopen, sterker, het stond hoger. Ook lag de vaatwasmachine nu in niet nader te definiëren onderdelen voor me op de grond. Vanaf hun veilige rekje keken de vuile glazen, ik voelde het wel, me minachtend aan.</p>
<p>‘Is het gelukt?’, riep iemand vanonder zijn dekentje op de bank.</p>
<p>Ik voelde veel weerstand toen ik een half uur later het nummer van de lokale witgoedspecialist draaide. Ik wist dat een afspraak nog weken op zich zou laten wachten, ik wist dat een geroutineerde kerel in bedrijfstrui en spekzolen er vervolgens maximaal vijf minuten over zou doen om de boel te fiksen en ik wist ook dat ik daar aan het einde van dit vernederende liedje dan 125 euro voor zou mogen neerleggen, of waarschijnlijk méér, want sinds corona en Oekraïne rekent elke gek het dubbele voor zijn diensten, en ga jij maar bewijzen dat het flauwekul is dat hun kosten zijn gestegen.</p>
<p>In die toestand leven we nu. Elke dag wassen we zélf af, in een wereld van ongelezen boeken is dat iets waarvan ik had gezworen het nooit meer te doen.</p>
<p>Maar goed, het is niet ongezellig, dat wil ik best toegeven. Hij zet er meestal een muziekje bij op,</p>
<p>That’s life</p>
<p>van Frank Sinatra of</p>
<p>On the road again</p>
<p>van Willie Nelson, de meisjes helpen ook graag. Na afloop hangen we de theedoeken over de verwarming, dat ruikt lekker. Gisteravond zongen we er per ongeluk bij.</p>
<p>E25 is eigenlijk een code om gezinnen dichter bij elkaar te brengen, heb ik weleens gelezen.</p>]]></description>
      <guid>https://volkskrant.nl/columns-opinie/de-foutcode-e25-op-de-vaatwasser-heeft-een-heel-bijzondere-betekenis-bij-eva-thuis~b626fe7e/</guid>
      <pubDate>Thu, 16 Jun 2022 00:00:00 +00:00</pubDate>
    </item>
    <item>
      <title><![CDATA[Eva volgde met haar moeder weer eens een cursus en besefte: ooit zal ik hier zitten met míjn dochter]]></title>
      <description><![CDATA[<p>Mail van de Vrije Academie, het onderwijsinstituut dat ‘kunst & cultuur toegankelijk maakt voor een zo breed mogelijk publiek’: ze gingen verhuizen, ze gaven een feestje, of ik ook wilde komen? Nou inderdaad, prachtig nieuw pand daar aan de Amsterdamse Herengracht, met kunst in het voorgedeelte en een middeleeuwse keuken in de kelder, wie zal het hebben, máár, benadrukte directeur en voormalig kraker Peter van Duinen nog maar eens tijdens zijn praatje: het was ze te doen om de gewone man, ‘de mensen van buiten de ring van Amsterdam’.</p>
<p>Daarom was ik er.</p>
<p>Als gewoon mens volgde ik er destijds de cursus</p>
<p>Het ontstaan van Amsterdam</p>
<p>, samen met mijn moeder, die toen al in Wormer woonde en ook verder niet overdreven geïnteresseerd is in Amsterdam, maar het was een aardige manier om elkaar nog eens te zien en spreken, want zoals jullie weten zijn mensen van rond de dertig voornamelijk met zichzelf bezig. Vooraf aten we ergens een broodje, in de pauze kletsten we verder en na afloop waren we weer bij, tot volgende week.</p>
<p>Daarin waren we niet de enigen.</p>
<p>Ik volgde sindsdien nog drie van dergelijke cursussen, en weet inmiddels dat je over het menstype dat kunst- en cultuurcursussen volgt ook hele colleges kunt geven.</p>
<p>Mensen die kunst- en cultuurcursussen volgen zijn mensen met oog voor elkaar. Veel D66, veel GroenLinks, misschien een enkele CDA’er (niet in Amsterdam, die bestaan daar niet meer). Het zijn mensen, altijd van middelbare leeftijd, die niet alleen voor de les, maar ook voor het uitje gaan. Mensen die tijdens de cursus de ogen sluiten, stil zijn, rustig ademen, ijverig meeschrijven, op een boterham kauwen, zichzelf krabben, instemmende geluiden maken en op het goede moment juist afkeurende, liefst zo dat de juf het kan zien.</p>
<p>Dat zijn de vrouwen.</p>
<p>De mannen zijn meestal mannen in geruite overhemden die wel vragen stellen, maar daar dan ook vaak meteen zelf het antwoord op geven – spetterende monologen waar de cursusleider maar beter even bij kan gaan zitten.</p>
<p>Cursisten zijn mensen die leergierig zijn, en open, het zijn mensen die Waddeneilanden bezoeken, het zijn mensen met rugzakken en mensen die zich laten vaccineren en mensen die de drie overgebleven toastjes in zilverfolie wikkelen en bewaren en het zijn mensen die recepten uit kranten scheuren en mensen die nog kaarten posten en het zijn mensen die zich in toenemende mate schamen voor ons koloniaal verleden. Er zijn er ook die er zitten voor de geschiedenis van de ander, maar in wezen op zoek zijn naar zichzelf. Ik herinner me een vrouw bij het koffieapparaat die zei dat ze ‘een verborgen potentieel’ in zichzelf had aangeboord.</p>
<p>Ik vind dat mooi.</p>
<p>Buurthuizen, wijkcentra, kerken, verenigingen, dorpstheaters, vrije academies of waar je dan ook maar een cursus volgt, het zijn niet alleen plekken die vista bieden op andere werelden, het zijn ook opvangplekken voor soepele geesten en lenige denkers, voor mensen die iets wíllen, al weten ze niet precies wat, het zijn plekken voor dolende dertigers, voor mannen met het</p>
<p>retired husband syndrome</p>
<p>en voor vrouwen die op woorden kauwen – en voor moeders die hun dochters missen.</p>
<p>Amsterdam is niet langer mijn woonplaats (over niet al te lange tijd zullen we ook de compleet versjteerde huizenmarkt moeten erkennen als onderdeel van onze kunst & cultuur) en tijd om een nieuwe cursus te volgen heb ik als werkende moeder ook al niet, maar ooit gaat het weer gebeuren, ooit zal ik er weer zitten, op de eerste rij, knikkend, mee mompelend, tas naast mijn stoel en thee in de hand, hopelijk in het gezelschap van míjn dochter.</p>]]></description>
      <guid>https://volkskrant.nl/columns-opinie/eva-volgde-met-haar-moeder-weer-eens-een-cursus-en-besefte-ooit-zal-ik-hier-zitten-met-mijn-dochter~b5eeead3/</guid>
      <pubDate>Thu, 9 Jun 2022 00:00:00 +00:00</pubDate>
    </item>
    <item>
      <title><![CDATA[Na vier dagen Valencia staat de vriendschap nog overeind, daar is Eva dankbaar voor]]></title>
      <description><![CDATA[<p>We hadden bijna 4.000 piek in kas. Elke maand braaf 20 euro storten, alle vijf en dat drie jaar lang – ja, dan schiet het op. De gewoonte van ons cluppie middelbareschoolvriendinnen om elk jaar een weekend weg te plannen werd drie jaar geleden vermorzeld toen de nummer zes, Carlijn, na negen maanden ziek te zijn geweest toch nog doodging, alle behandelingen, rituelen en onrecht ten spijt, en toen we van de eerste schok bekomen waren, deed corona de rest. Daar weer achteraan, onuitgesproken maar onmiskenbaar aanwezig: hoe nu überhaupt verder zonder haar, de grote verbinder, de stille kracht? Carlijn had de kwaliteit ieders onhebbelijkheden heus wel te zien, maar weinig behoefte ze te veroordelen – de afgelopen drie jaar hadden we moeten constateren zelf nog niet zover te zijn op de levensladder.</p>
<p>Maar nu was er geld, véél geld, en als Carlijn ons iets had geleerd was het wel dat je er maar beter het beste van kon maken, zolang het duurde. Waarom dan niet, na Groningen, Deventer en Nijmegen, een keer naar het buitenland?</p>
<p>Het werd Valencia.</p>
<p>Niet te ver, toch echt weg, mijn eerste keer Spanje bovendien.</p>
<p>En zo kwam het dat we op een donderdagmiddag kriskras over Schiphol liepen, vijf veertigers in makkelijke pakken die van koffiehoek naar make-up-corner trokken, elkaar ondertussen bespottend om koffers en kledingkeuzes en opgewonden tetterend over de zeeën van tijd die voor ons lagen, we gingen dit en we gingen dat, eindelijk weer eens doorlezen, in ieder geval even níét zorgen en werken, even later was ik de eerste die met een boek op schoot in het vliegtuig in slaap viel.</p>
<p>Valencia bleek een vriendelijke, overzichtelijke stad, enigszins te veroveren in korte tijd, fietsend door parken en straten in steeds nauwere cirkels, de zon op je huid, langs muurschilderingen en boetieks met matzilveren ringen en kanten omslagdoeken en dan ’s avonds, al die mensen, drinkend en etend en rokend en discussiërend aan lange tafels op straat... Ik ben geen uitbundige lacher, het geluidloze werk is meer mijn gebied, maar dan moeten ze me niet pas om 10 uur ’s avonds aan tafel laten gaan en eerst drie glazen Agua de Valencia geven.</p>
<p>Naarmate de dagen vorderden zag ik de donkere schaduwen rond de ogen verdwijnen, lijnen verzachten. De intimiteit van het tijdelijke samenwonen – een bikini over de rand van de douche, vreemde potjes crème op de wastafel, lange haren onder een handdoek na het douchen, de benen bruin, de veranderende huid, buiken die levens hadden gedragen, hadden losgelaten, in beide gevallen verlost van de hoogmoed – het ontroerde me, net als de wil om elkaar te begrijpen, opnieuw te verstaan, zelfs te inspireren, en ik wist dat ik na thuiskomst op zijn minst een dag chagrijnig zou zijn.</p>
<p>Vier dagen slenterden, praatten, zwegen en aten we, heerlijk trouwens, om een poosje op de pof te leven, ideaal, en op de laatste avond trokken we niet alleen de conclusie dat Hollanders gewoon echt niet zachtjes kunnen praten, sorry daarvoor Valencia, maar dat er ondanks alles veel was om dankbaar voor te zijn, al was het maar het feit dat we het woord dankbaar in deze context zonder ironie durfden te gebruiken. En al die tijd was de geest van Carlijn daar, stil maar aanwezig zoals altijd, in flarden en grappen en blikken, met zachte hand de waarde onderstrepend van een dertig jaar durende vriendschap waarvan de verf her en der is afgebladderd en sommige deuren misschien zijn scheefgezakt, maar de zuilen nog recht overeind staan.</p>]]></description>
      <guid>https://volkskrant.nl/columns-opinie/na-vier-dagen-valencia-staat-de-vriendschap-nog-overeind-daar-is-eva-dankbaar-voor~be33354f9/</guid>
      <pubDate>Thu, 2 Jun 2022 00:00:00 +00:00</pubDate>
    </item>
    <item>
      <title><![CDATA[Trut, dacht ik, en heel even wist ik niet of ik een hysterische moeder was, of gewoon een moeder]]></title>
      <description><![CDATA[<p>De oudste dochter had het wel tien keer gezegd. Ze wilde niet meer, ze vond het niet leuk, en ik had het zelf gezien, het gesjok over de mat, de onwil om netjes in een rij te staan, het gedoe vooraf en vooral de opleving daarna, wanneer ze gewoon weer lekker zelf kon bepalen of ze een koprol deed. En zo kwam het dat ik op een woensdagmiddag niet met haar, maar met haar zuster (5) naar turnen fietste. ‘We proberen het gewoon’, hadden we die ochtend besloten, ze was meteen naar boven gehold voor het turnpakje. Even later had ze zichzelf in de spiegel staan bewonderen in een kostuum van strass en roze pailletten, zonder te zien dat het ding twee maten te groot was.</p>
<p>En nu zat ik hier, op een lage houten bank aan de kant van de gymzaal, en zag ik hoe ze zich schoorvoetend bij de rij vaste meisjes voegde. ‘Toe maar,’ had ik haar zachtjes voor me uit geduwd, ‘ga er maar gewoon bij zitten.’ Naast haar werd gegiecheld, aan de andere kant van de rij bogen er een paar voorover om de nieuwkomer te bekijken. Heel even keek ze naar mij – snel stak ik een duim op.</p>
<p>Daar zat ze dan, de schouders hoog, haar benen opgetrokken, met haar vingers doelloos over de binnenkant van haar pols wrijvend. Dit kind, zo talig als wat, maar fysiek niet de behendigste, de blauwe plekken op haar benen de stille getuigen van alle rondjes op de step, de boomstronk die we na Eunice hadden laten liggen om op te klimmen, na het eten nog even Caligulaatje spelen met haar vader, het schateren tot tien tuinen verderop te horen. Hoe ging ze dit vinden, de ringen, de mat, de evenwichtsbalk? Ik zag dat ze haar sokken nog aanhad en probeerde haar aandacht te trekken zonder op te vallen. ‘Je sokken’, mimede ik in haar richting. ‘Trek ze maar uit.’ Iedereen keek, behalve zij.</p>
<p>‘Oké, meiden.’</p>
<p>Daar was de juf, ze begonnen met een spelletje. Bij het woord apekooi begon iedereen te joelen, ik zag de verwarring op haar gezicht. Even later zat ze als eerste op de bank, af. Het tweede meisje dat af was, ging een meter van haar vandaan zitten. Trut, dacht ik, en heel even wist ik niet of ik een hysterische moeder was, of gewoon een moeder.</p>
<p>Het volgende spel was verstoppertje. Mooi, dit kon ze. Even later kwam ze inderdaad voorbijgestoven, haar beste benen vooruit, de andere meisjes achterna, en terwijl ze zich verschool achter een houten kast zag ik dat ze haar sokken nog steeds in haar knuist had geklemd. Zag ik daar nou iemand om lachen? Ik voelde hoe iets van vroeger omhoog kroop.</p>
<p>5 jaar, dus ik wist dat het nu ging gebeuren, de behoefte om erbij te horen, geaccepteerd te worden, en, daaraan parallel, onontkoombaar, de oordelen. Ik wist inmiddels ook dat omgeving net zo bepalend was als de opvoeding thuis, maar nu ik aan die laatste kant stond voelde ik ineens hoe nederig dat stemde. Wat kon je meer doen dan het gewenste gedrag voorleven, waarschuwen voor sokken en gladde vloeren en daarna toekijken, meebewegen, god zegene de greep? Ook hier, in een dorpsgymzaal, begon het grote loslaten, maar ik moest me inhouden de andere meisjes niet pontificaal bij hun kladden te grijpen en naast mijn dochter te planten, zo, en nu aardig doen.</p>
<p>En zo ging het door, een lang uur lang, en zelfs toen we allang weer thuis waren voelde ik de kramp van mijn aanmoedigen in mijn kaken staan.</p>
<p>Allemaal voor niets.</p>
<p>‘Hoe vond je het?’, had ik voorzichtig gevraagd toen we naar huis waren gefietst, zij achterop, stilletjes. ‘Geweldig’, had ze met een zucht gezegd.</p>]]></description>
      <guid>https://volkskrant.nl/columns-opinie/trut-dacht-ik-en-heel-even-wist-ik-niet-of-ik-een-hysterische-moeder-was-of-gewoon-een-moeder~b66f2bbc/</guid>
      <pubDate>Thu, 26 May 2022 00:00:00 +00:00</pubDate>
    </item>
    <item>
      <title><![CDATA[Waren er vroeger ook al mensen die etiketten op flessen lazen en van alles op het spoor waren?]]></title>
      <description><![CDATA[<p>In de supermarkt in het aangrenzende dorp waar ik het schap stond af te speuren naar gezouten cashewnoten klonk achter me ineens hardop gemompel: ‘Zie je wel, ook hier wéér nergens te vinden.’ Toen ik omkeek zag ik een lange, magere vrouw van een jaar of zestig met roodgestifte lippen die bij het schap met flessen water stond en nu ook naar mij keek. Ze had het soort triomfantelijke verontwaardiging dat je sinds corona wel vaker ziet, en een nieuw soort beter weten waar je het niet snel van wint: zag ik wel wat voor idiotie hier plaatsvond?</p>
<p>‘Wat kunt u niet vinden?’, vroeg ik.</p>
<p>‘Of er fluoride in zit’, zei ze, alsof het de gewoonste zaak van de wereld was. Ze pakte een fles spa blauw en hield ’m omhoog: ‘Ze stoppen tegenwoordig fluoride in flessen water. Wist je dat niet? Nou, ik verdiep me een beetje in die dingen. Mijn dochter ook, die is helemaal erg. We hebben alles uitgezocht. En waar je dan allemaal achter komt, wat voor troep ze allemaal in ons eten stoppen… Dat wil jij niet weten. En nu dus ook al in het water. Maar dat zetten ze natuurlijk niet op de etiketten, hè. Dus nou heb ik al die grote bedrijven gemaild, allemaal, mag jij raden hoeveel er hebben teruggemaild. Niet één.’ Ze keek me aan: zo werd er dus van boven met ons omgesprongen, een grote schande was het.</p>
<p>Ik dacht ondertussen na: fluoride, dat zat toch vooral in tandpasta? En als het al in water zat, hoe erg was dat dan? En waarom dronk ze dan eigenlijk niet gewoon kraanwater, als het allemaal zo erg was met die flessen?</p>
<p>‘Ha!’, wuifde de vrouw mijn bezwaar weg. ‘Kráánwater. Wat denk je dat ze daarin stoppen? Heb je weleens aan een glas water geroken? Dat stinkt gewoon, het spijt me dat ik het zeggen moet. Probeer het maar eens, je weet niet wat je ruikt.’</p>
<p>Tot nu toe had ik de rol gekozen van min of meer objectieve toehoorder, een rol die ik prefereer boven die van tegenstander, zeker als het aankomt op supermarktgesprekken, maar nu flapte ik er dan toch uit dat het Nederlandse kraanwater zowat het schoonste ter wereld is. ‘Nergens wordt er zo streng op gecontroleerd.’</p>
<p>De vrouw keek me aan. ‘En jij gelooft dat?’</p>
<p>Ik keek om me heen, even verderop hoorde ik mijn dochters verstoppertje spelen. Ineens voelde ik hoe moe ik was. Gebeurde dit een paar jaar geleden ook al? Waren er toen ook al mensen, gewone mensen, die etiketten op flessen lazen en van alles op het spoor waren? Hadden ze ooit gelijk gekregen? En waarom bleef ik eigenlijk luisteren? Was ik het, die laatst in de kroeg na een half uur soebatten tot het absolute morele minimum was afgezakt, namelijk de stelling dat elke oorlog verschrikkelijk is, hoe je er verder ook over dacht, aan wiens kant je ook stond? Moest je niet gewoon korte metten maken, in plaats van steeds maar weer met een lampje naar de overeenkomsten te zoeken? De vrouw, die het inmiddels over prijzen had: ‘… maar je moet wel blind zijn aan allebei je doppen als je niet ziet wat er nu gaat gebeuren. Want dit is nog maar het begin, dat kan ik je wel vertellen.’</p>
<p>Ik mompelde iets neutraals, wenste haar succes en wilde verder lopen toen mijn blik op haar supermarktwagen viel, waar zes blikken bier in lagen. Zij zag het ook.</p>
<p>En toen gebeurde er iets geks.</p>
<p>De vrouw, ineens beschroomd: ‘Ik check niet alle etiketten.’</p>
<p>Het nam me, gek genoeg, voor haar in.</p>]]></description>
      <guid>https://volkskrant.nl/columns-opinie/waren-er-vroeger-ook-al-mensen-die-etiketten-op-flessen-lazen-en-van-alles-op-het-spoor-waren~bf4bd477/</guid>
      <pubDate>Thu, 19 May 2022 00:00:00 +00:00</pubDate>
    </item>
    <item>
      <title><![CDATA[Eva Hoeke graaft in het verleden van haar vader Rob Hoeke: wie was Margio?]]></title>
      <description><![CDATA[<p>Eva Hoeke graaft in het verleden van haar vader Rob Hoeke en daarmee haalt ze weer heel wat overhoop.</p>
<p>Collega Paul Onkenhout in de mail: voor zijn</p>
<p>rubriek over namenliedjes</p>
<p>wilde hij een keer wat schrijven over</p>
<p>Margio</p>
<p>, de hit van mijn vader, pianist Rob Hoeke. Of ik een idee had wie Margio was? Ik had een vermoeden maar vroeg het voor de zekerheid mijn moeder, die het net als ik in de hoek van de oude vlammen zocht. ‘Misschien een meisje uit zijn tijd in Zweden?’ Nee, de naam Margio klonk inderdaad niet erg Zweeds. Ik belde een vriend van mijn vader, één van de laatste getuigen, want de mensen met geboortejaar 1939 beginnen zo zoetjesaan op te raken. Hij wist het ook niet. En zo zat er niets anders op dan de vraag alweer op te geven voor hij goed en wel beantwoord was, zoals wel vaker wanneer het gaat om zaken die betrekking hebben op een leven dat grotendeels voor jouw tijd is geleefd.</p>
<p>En dat waren dan nog maar de feiten.</p>
<p>Wanneer een ouder betrekkelijk vroeg overlijdt is dat vooral spijtig, om niet te zeggen ingewikkeld, omdat het eigen karakter ook steeds minder herleid kan worden, wat dan weer leidt tot eindeloos gepuzzel en niet zelden tot een leven dat tot de laatste zucht vervuld blijft van dat van die ander, omdat een mens nu eenmaal eeuwig op zoek is naar zichzelf, en je na de begrafenis overbleef met iemand die er zo verschrikkelijk toe deed, zonder er te zijn. Ook na dik twintig jaar bleef het in wezen onvoorstelbaar dat mijn vader mijn kinderen niet kende, mijn man niet, zelfs mij niet meer, want het kind dat hij op 6 november 1999 gedag zei was allang verdwenen, getransformeerd, ook in letterlijke zin, al mijn cellen waren sindsdien vervangen, sommigen zelfs dagelijks, en uit het kind was een vrouw tevoorschijn gekomen die sterk op haar moeder leek, zeiden de mensen – maar die kenden mijn vader niet. En degene die hem wel hadden gekend, werkelijk hadden gekend, waren uitgedund. Wat overbleef was grasduinen in anekdotes, verhalen, overleveringen, waarbij je ervoor moest oppassen dat je niet ging parelduiken. Wel het artistieke maar niet het egoïsme, nee, zo werkt het helaas niet – je legt óf de hele puzzel, of je legt ’m niet.</p>
<p>En nu was daar Paul Onkenhout, die wilde weten wie Margio was. Bestond Margio überhaupt?</p>
<p>Er was nog één man die het weten kon: gitarist John Schuursma, die eerst bij mijn vader, en daarna in de band Brainbox speelde. ‘Margio was een meisje in Zweden’, zei hij meteen. ‘Dat heeft hij me zelf verteld. Maar misschien heette ze eigenlijk Margot. Wij dichters willen nog weleens wat aanrichten.’</p>
<p>Mijn vader, een dichter? Zo had ik hem nog niet bekeken. En als het verhaal niet klopte gaf het trouwens ook niet, klonk het door de telefoon, want scheppen is scheppen. Ik knikte, nou en of.</p>
<p>De zoektocht naar Margio eindigde in het online krantenarchief van Delpher, waar Paul Onkenhout stuitte op een</p>
<p>Telegraaf-</p>
<p>interview met mijn vader van 23 mei 1970. ‘Praten met Rob Hoeke verloopt anders dan de meeste interviews, […] voor je het weet gaat het over andere onderwerpen dan muziek. Oorlog, protest, discriminatie, allemaal op een intelligente manier behandeld, wars van alle vooroordeel of fanatisme.</p>
<p>Hoeke: ‘Wat er nog aan vooroordeel is in Nederland tegen bijvoorbeeld langharigen is vooral in de provincie helemaal uit de tijd. Maar voor dit soort vooroordeel behoef je helemaal niet zo ver te gaan. In de vriendelijke parkstad Haarlem bestond café Brinkmann, waar langharigen consequent werden geweigerd, maar waar ieder stuk schorem dat wel een stropdas om had werd toegelaten. Daar gaat zo’n instelling – en dat is inmiddels wel bewezen – aan ten gronde. Niet aan het werkschuwe tuig.’</p>
<p>Selectie, ik weet het.</p>
<p>Maar ik kan weer even vooruit.</p>]]></description>
      <guid>https://volkskrant.nl/columns-opinie/eva-hoeke-graaft-in-het-verleden-van-haar-vader-rob-hoeke-wie-was-margio~bbe5082f/</guid>
      <pubDate>Thu, 12 May 2022 00:00:00 +00:00</pubDate>
    </item>
    <item>
      <title><![CDATA[Ik ren dus ik ben, moet je kijken wie er straks lachend de Dam tot Dam kan lopen]]></title>
      <description><![CDATA[<p>Drie maanden sinds ik ben begonnen met sporten en nog altijd nachtelijke soesa met mijn rug, dus we kunnen niet zeggen dat ik het cadeau krijg.</p>
<p>Maar: ik ga braaf.</p>
<p>Twee keer in de week in het sportzaaltje bij de fysio, en dan soms nog een half uur in mijn eentje buiten draven ook. Ik heb zelfs een sportlegging aangeschaft, een echte met een soort ventilatieroosters aan de bovenkant, sindsdien noemen ze me Christine le Duc.</p>
<p>Mij kan het niet schelen.</p>
<p>Ik ren, dus ik ben, moet je kijken wie er straks lachend de Dam tot Dam kan lopen, als ik zou wíllen dan hè, want daar komt nog heel wat bij kijken, feestmuziek en samen starten en een nummer op je borst en dan allemaal ineens dezelfde kant op rennen, en dan ook nog al die gekken aan de kant, nee dankuwel, dat is niks voor mij.</p>
<p>Maar ja, dat zei ik ook over sporten en kijk mij nu eens.</p>
<p>Ze hebben me zelfs een</p>
<p>circuitje</p>
<p>ingerommeld.</p>
<p>Elke woensdagochtend laat ik me met drie andere vrouwen aan wie ook allemaal wat mankeert – bekken, benen, noem maar op, er heeft er ook een MS (de Amsterdamse Ronald, vanaf het roeiapparaat: ‘Ik heb SM. Dat doet ook pijn’) – afbeulen in een serie oefeningen met kettlebells, zware ballen en dikke touwen, soms zijn er zelfs pallets in het spel. Aan het hoofd van deze komedie staat Jeroen, een fysiotherapeut van 28 jaar in een strakke broek die eerst alle oefeningen voordoet en de rest van het uur fanatiek op zijn timer staat te drukken, waardoor je de rest van de week ook nog aan Jeroen denkt. Ik heb me weleens afgevraagd waarom een gozer in de bloei van zijn leven elke week naar ons dorp fietst om vier ouwe wijven aan het werk te zetten, maar het antwoord is vermoedelijk hetzelfde als waarom ik hier ooit ben gekomen, en gebleven.</p>
<p>Het is Sacha met haar niet om te duwen natuur en geblondeerde stekels, die ze zelf ‘opgestoken haar’ noemt.</p>
<p>Het is Harry van 100 kilo die beweert dat hij ooit 500 watt heeft aangetikt met fietsen, en Jeroen toen heeft gedwongen daar een foto van te maken, waarom daar nog geen printje van bij het koffiezetapparaat hangt is een volslagen raadsel.</p>
<p>Het is het verhaal van Els, die altijd als er iemand binnenkwam direct opstond van het fietsapparaat omdat ze ‘toch net klaar was’. Iedereen zag wel dat ze er steeds slechter uit begon te zien, maar omdat ze de laatste was om zich te beklagen of het misschien gewoon wel niet wilde weten, bleef het lang gezellig. Tot het fietsapparaat op een dag leeg bleef. Een week later kwam de man van Els een grote taart brengen, de sportclub was haar steun en toeverlaat geweest. Doen alsof je een berg beklimt terwijl de afdaling al lang is ingezet, dat zijn wij – hoe Onze Lieve Heer dat allemaal zo samen heeft weten te brengen zal wel altijd een raadsel blijven.</p>
<p>Het laatste nieuws is dat Jeroen wil meedoen met</p>
<p>Kamp Van Koningsbrugge</p>
<p>, het televisieprogramma van de Avrotros waarin vijftien gewone burgers een loodzware training ondergaan om te zien of ze geschikt zijn voor de special forces, de best getrainde militaire eenheid van ons land. Hij heeft zich al eens opgegeven, maar zijn motivatiefilmpje raakte bedolven onder die van 1.500 andere kandidaten. Dit keer heeft hij ons, zijn coterie, en we zullen niet schromen al onze middelen in te zetten om hem volgend seizoen bij die laatste vijftien te krijgen. Het vertrouwen is groot: Harry, werkzaam bij een bekende lingerieketen, heeft al toegezegd ons te zullen sponsoren.</p>]]></description>
      <guid>https://volkskrant.nl/columns-opinie/ik-ren-dus-ik-ben-moet-je-kijken-wie-er-straks-lachend-de-dam-tot-dam-kan-lopen~b47963da/</guid>
      <pubDate>Thu, 5 May 2022 00:00:00 +00:00</pubDate>
    </item>
  </channel>
</rss>
