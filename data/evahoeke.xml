<?xml version="1.0" encoding="utf-16"?>
<rss version="2.0">
  <channel>
    <title><![CDATA[Eva Hoeke]]></title>
    <link>https://www.volkskrant.nl/auteur/eva-hoeke</link>
    <description><![CDATA[Eva Hoeke]]></description>
    <item>
      <title><![CDATA[O, wat zou Eva Hoeke genieten van haar nachtje weg van huis]]></title>
      <description><![CDATA[<p>Het werk bracht me naar Noardeast-Fryslân. Ruim twee uur rijden, drie uur interviewen, dus gekkenwerk om daarna weer snel-snel terug naar huis te gaan. Nee, beter dat ik het er nu eens een keertje van nam.</p>
<p>Het hotel was snel gevonden.</p>
<p>Een voormalige abdij, het bed was</p>
<p>double</p>
<p>en bij het ontbijt zat suikerbrood.</p>
<p>O, wat ging ík genieten!</p>
<p>Heel even niet die ratrace, even geen broodtrommels hier en ouderapps daar. In plaats daarvan zou ik eerst mijn interview doen, kalm en snedig tegelijk, daarna zou ik rustig kijken wat de lokale horeca aan vertier had te bieden en ’s ochtends zou ik uitgeslapen en wel de krant pakken, en dan een keer verder komen dan alleen de eerste drie regels. Zo zou het gaan, zo was het leven bedoeld, soeverein en geïnspireerd, neuh, dat kon je gerust aan mij overlaten.</p>
<p>Kalm en snedig is misschien overdreven, maar het interview ging die middag prima, waarna ik de wagen knorrend van voorpret richting Dokkum stuurde. Overzichtelijk stadje, had ik gelezen, met veel historische gebouwen en de Sint-Bonifatiuskerk op loopafstand, daar kon ik misschien ook nog wel even een kijkje nemen want ze hebben er een reliekschrijn waar een deel van de schedel van Bonifatius ligt, buitgemaakt toen hij zijn zendingsdrang op 5 juni 754 met de dood moest bekopen, volgens de overlevering zou hij zich nog met een bijbel tegen het wapen hebben verweerd ook, de lieverd, dus dat wilde ik wel even met eigen ogen zien – áls ik daar tenminste aan toe zou komen, want, ik kon het niet genoeg benadrukken, ik hoefde nu eens een even helemaal niks.</p>
<p>Het moet gezegd, prachtig stadje, fijne sfeer, het restaurant dat ik had uitgezocht om daar soeverein te gaan zitten eten royaal in zijn porties.</p>
<p>Lekker bier ook.</p>
<p>Dus waarom voelde ik me dan ineens zo, nou ja, leeg?</p>
<p>Ik keek om me heen, tussen mij en de andere gasten zaten vier tafeltjes.</p>
<p>Niemand om mijn ervaringen van die middag mee te delen.</p>
<p>Ik probeerde het bij de serveerster, maar die moest op een zeker moment weer door.</p>
<p>Ik nam een slok, keek naar buiten. Het regende.</p>
<p>Nee, ik ging natuurlijk niet meteen naar huis bellen, ik was niet gek.</p>
<p>Nou ja, één keer kon wel.</p>
<p>Hij nam op, meteen dat huiselijke gedoe op de achtergrond, de afzuigkap, giebeldegiebel, gebedel om de iPad. In de kamer klonk Ennio Morricones</p>
<p>Once Upon a Time in the West</p>
<p>. Ze hadden pannekoeken gegeten, de baby had volle bak in de slagroom gehapt, haha, ho wacht, daar ging een fles melk omver, kon hij later terugbellen?</p>
<p>Vanuit het raam keek ik naar een kinderwinkel, morgen maar even langs.</p>
<p>Ik bestelde nog wat, probeerde weer met de serveerster te praten.</p>
<p>Even verderop werd een kind in zijn buggy geholpen. Ik zag niet het geklooi met riempjes, maar dat kleine koppie met haar. Zijn opa was er ook bij, ho, niet emotioneel worden nu.</p>
<p>Er kwamen mensen naast me zitten, hoera. Ik luisterde gesprekken af.</p>
<p>Links: ‘In die scene is dat heel normaal.’</p>
<p>Rechts: ‘Ik weet niet, ze straalt gewoon niet.’</p>
<p>De serveerster: ‘Is alles naar wens?’</p>
<p>Ik: ‘Jazeker, hee vertel, kom je hier vandaan?’</p>
<p>Ik zeg eerlijk dat ik die avond ook nog met een peuter heb gepraat die met een groezelig stuk speelgoed in zijn knuist naar me stond te staren, en dat ik de receptioniste bij terugkomst in het hotel heb gedwongen tot een rondleiding. In bed kwam het besef: één dag weg zijn en dan meteen die bende thuis missen, nee, zo kon een mens dus nooit winnen.</p>
<p>Maar: wel de héle krant uitgelezen.</p>]]></description>
      <guid>https://volkskrant.nl/columns-opinie/o-wat-zou-eva-hoeke-genieten-van-haar-nachtje-weg-van-huis~bc9997c6/</guid>
      <pubDate>Thu, 21 Apr 2022 00:00:00 +00:00</pubDate>
    </item>
    <item>
      <title><![CDATA[Een goed huwelijk is als buigend riet, je moet meebewegen, anders knap je]]></title>
      <description><![CDATA[<p>Op de gevel van de winkelruimte die de Blokker twee jaar geleden had achtergelaten, daarmee een gevoelige slag toebrengend aan de Wormerse shop-experience, hing ineens een pastelkleurig bord met daarop de tekst: La Curiosa, vintage, curiosa en meer. In het voorbijgaan had ik een houten Toetanchamon in de etalage zien staan, plus een plastic tuinstoel en van die eikenhouten bijzettafeltjes die in elkaar passen als een matroesjkapop, een matroesjka zouden ze trouwens ook wel hebben. ‘Ja, dáár zitten we op te wachten’, mopperde ik toen ik thuiskwam. ‘Geef ons liever een leuk café.’</p>
<p>Niets tegen kringloopwinkels, integendeel, ik breng er en ik haal er, vooral glazen want we hebben drie kinderen in de hotsebotsleeftijd, maar zo’n winkel hébben we dus al in het dorp, het onvolprezen Noppes. Bovendien is de ene de andere niet. Bij deze nieuwe loot aan de kringloopstam stelde ik me een soort Fifty-Fiftyshop voor, de zoveelste onderneming van Verbrande Herman uit de legendarische documentaire</p>
<p>Foute Vrienden</p>
<p>(de scène waarin hij ‘in gesprek’ gaat met zijn Brabantse reclasseringsambtenaar, schitterend). Maar de Man, blij met elke vorm van reuring in het dorp, liep er meteen naar binnen. ‘Prima zaak’, zei hij toen hij even later terugkwam. Ongerust wees ik naar het pakket onder zijn arm. ‘Wat is dat?’</p>
<p>Even later keken we samen naar een blauw-wit Mariabeeld op de schouw.</p>
<p>Hij: ‘Maar 3 euro!’</p>
<p>Ja, en dat kun je zien ook, dacht ik erachteraan, maar ik hield mijn mond, want ons eigen Mariabeeld was stukgevallen, tijdens Kerstmis nota bene, van de schouw geduwd door onze kat, die nog Joseph heet ook – Gods wegen gaan het beperkte bevattingsvermogen van de mens niet zelden te boven. Dat Mariabeeld was een erfstuk geweest, jarenlang gekoesterd door zijn gelovige vader. Heel erg dus, erfstukken zijn heilig bij ons, zeker die van hem, wat zeg ik, zijn katholicisme zélf is een erfstuk, dus dat er nu een nieuw Mariabeeld uit de inboedel van een overleden onbekende bij ons op de schouw stond had ik maar te accepteren, want een goed huwelijk is als buigend riet, je moet meebewegen, anders knap je.</p>
<p>Maar hoever ga je daarin, hè?</p>
<p>Die vraag dringt zich inmiddels elke woensdag aan me op wanneer ik uit werken ga en hij thuis is met de kinderen. We hebben afgesproken dat hij die dag op zijn eigen manier invult, ik doe het zus, hij doet het zo, daar hoef ik níét iedere keer commentaar op te hebben als ik terugkom. Maar sinds hij La Curiosa heeft ontdekt, is dat nog niet zo eenvoudig. Soms duurt het een minuut, soms een hele dag, maar áltijd ontdek ik iets nieuws in huis.</p>
<p>Een verzameling olifantenbeeldjes (1 euro p. stuk)</p>
<p>Een houten kat van een meter hoog die je overstuur aankijkt, maakt niet uit in welke hoek je staat (tientje)</p>
<p>Drie dozen Ministeck uit de jaren tachtig waarvan de borden vergeeld zijn en alle kleuren weliswaar in aparte, maar door de tijd aangevreten boterhamzakjes zitten (3,95 euro) – zie zo maar eens orde te houden.</p>
<p>Gooi die troep dan weg denkt u nu, breng het desnoods op donderdag terug, maar zo werkt het dus niet, een huishouden is een gesamtkunstwerk, dat is dat buigend riet, en anders weet hij vast ook nog wel wat weg te brengen dat ík leuk vind. Nee, ook dit zal ik moeten leren verdragen, naast al die andere dingen die samenleven tot samenleven maken, maar goed,</p>
<p>happiness</p>
<p>is dan ook geen</p>
<p>destination</p>
<p>,</p>
<p>it’s a way of life</p>
<p>(spiegel met tekst, 1,95, geen geld).</p>]]></description>
      <guid>https://volkskrant.nl/columns-opinie/een-goed-huwelijk-is-als-buigend-riet-je-moet-meebewegen-anders-knap-je~b9a8f4ab/</guid>
      <pubDate>Thu, 14 Apr 2022 00:00:00 +00:00</pubDate>
    </item>
    <item>
      <title><![CDATA[Een onverwachte ontmoeting: ‘Wat doe jij hier mama?’]]></title>
      <description><![CDATA[<p>Zomaar op straat kwamen ze elkaar tegen: moeder en dochter. Eva zag opeens het individu dat ze natuurlijk allang is.</p>
<p>Op een ochtend van gewoontes – de krant, de broodtrommels, het rondje boodschappen – zag ik haar ineens lopen aan de overkant van de straat: de oudste, de eerste. Hand in hand met een klasgenoot in een lange rij klasgenoten, de juf voorop en zij daarachter, druk kletsend, haar staart uitgezakt, de jas nonchalant open. Die ochtend had ik nog staan klooien met de rits. Wat een rotrits hè, had ze gezegd voordat ik het zei, een subtiel moment van saamhorigheid, even later had ik haar met Frida op de heup vanachter het raam uitgezwaaid, dag, tot straks, tot vanmiddag.</p>
<p>En nu zag ik haar ineens hier, zomaar op straat, in het wild, uit de context, als deelnemend mens aan het leven. Geconfronteerd met dit toeval voelde ik hoe mijn hartslag omhoog ging. Zo te zien waren ze op weg naar de dorpsbibliotheek, de katoenen tassen bungelden tegen de benen aan. Ik zag waar ze uit kwamen, het gebouw waar oudere broers en zussen ook op school zaten, net als hun ouders, net als hun leerkrachten, net als iedereen. Daarna de weg naar de dorpskern, het buurthuis, de bakker en de slager en de groenteman ertegenover, ik zag de overzichtelijkheid en de verovering ineen, het uitdijende leven dat zijn gang ging. ‘Juf zegt dat wij óók naar de bibliotheek moeten’, had ze gloeiend van ijver en verwijt gezegd tijdens een van onze ritten op de fiets naar huis, dat was belangrijk om goed te kunnen lezen, sommigen meisjes uit haar klas konden het al en die waren nog maar 5, en ik had geknikt, oké, doen we, geen probleem. Het was er nog steeds niet van gekomen.</p>
<p>Op straat was de groep inmiddels tot stilstand gekomen. Ik zag hoe de juf iets zei, waarna ze allemaal naar links recht links keken, gezagsgetrouw als soldaten. Daarna gingen ze, in ganzenpas, naar de overkant, naar mijn kant.</p>
<p>En toen zag ze me.</p>
<p>Ik zag de schrik, het onverwachte, want zij was dan misschien uit de context getreden, maar ik ook.</p>
<p>Idioot, we werden allebei rood.</p>
<p>Na een moment van twijfel, slechts door kenners waar te nemen, kwam ze op me afgerend, vijfentwintig paar ogen in haar rug negerend. En terwijl we daar zo stonden,</p>
<p>wat doe jij nou hier mama</p>
<p>, met haar klas op afstand en mijn eigen plannen even volstrekt onbelangrijk, voelde ik hoe ze niet langer alleen mijn kind was, maar steeds meer een wezen met een eigen waarde, volkomen eigen en onherkenbaar tegelijk. Dit was haar leven, kind tussen andere kinderen, met eigen grapjes en een eigen taal, bijna 30 kilo levenslust met een paardenstaart in een jas met een rotrits, een leven waarin ze zich steeds meer zou ontwikkelen tot het mens dat ze allang is, vanbinnen, rudimentair aanwezig maar nog niet zichtbaar voor de buitenwereld, als een stuk steen waar je hier en daar alleen nog maar wat van af hoeft te bikken om het kunstwerk bloot te leggen.</p>
<p>Maar ja, dat bikken, daar ging het nu juist om.</p>
<p>Met vegertjes, met slijptollen, jaren waarin er ineens van alles tevoorschijn komt, en jaren waarin ze er maar amper bij zou kunnen. Tot die tijd zou ik haar tegenkomen, in huis, op straat, steeds vaker in het gezelschap van anderen, mijn heldenrol steeds kleiner.</p>
<p>‘Hup, ga maar snel’, zei ik terwijl ik haar in de richting van de groep duwde, en daar ging ze, rennend met de panden van haar jas fladderend achter haar aan.</p>]]></description>
      <guid>https://volkskrant.nl/columns-opinie/een-onverwachte-ontmoeting-wat-doe-jij-hier-mama~ba11d87c/</guid>
      <pubDate>Thu, 7 Apr 2022 00:00:00 +00:00</pubDate>
    </item>
    <item>
      <title><![CDATA[De hele tijd iets willen dóén, maar een beetje knap handelen op het moment suprême, ho maar]]></title>
      <description><![CDATA[<p>Mail van de turnclub: omdat de sporthal van het dorp per direct werd ingezet als opvanglocatie voor Oekraïense vluchtelingen kwamen de turntrainingen van onze dochter (6) te vervallen, ‘zeer spijtig’, er werd met spoed gezocht naar een alternatief.</p>
<p>Dochter blij.</p>
<p>Na een vliegende start met koprollen en halve handstands heeft ze het onderhand wel weer gezien met dat hele turnen, ze wil nu op kickboksen, maar dat is vandaag en tegen de tijd dat u dit stukje leest is het ongetwijfeld weer iets anders. De strijd die we elke woensdag voeren om haar toch in turnpak te krijgen, een roze ding met pailletten waar mama nog geen half jaar geleden helemaal voor naar Amsterdam is gereden, is dan ook een principiële.</p>
<p>Wel even gekeken bij de sporthal.</p>
<p>Het is er een komen en gaan van touringcars waar mensen volledig gedesoriënteerd uit komen lopen, tenminste, daar ga ik van uit, want dat was ik ook toen ik hier vier jaar geleden kwam wonen. Verder is er niets te zien, want er staan grote schermen omheen die de vluchtelingen moeten beschermen tegen pottenkijkers zoals ik. Ik stelde me voor hoe het binnen moest zijn, 157 veldbedden in een zaal waar, je verzint het niet, ook scènes voor de Nederlandse serie</p>
<p>Mocro Maffia</p>
<p>zijn opgenomen, wat nog een heel wonderlijke ervaring is, als je nietsvermoedend thuis op de bank ziet hoe iemand een mitrailleur leegschiet in dezelfde ruimte als waar je dochter op woensdagmiddag over een mat rolt. Maar dat was fictie, dit was echt. Halve gezinnen, moeders met kinderen, tranen in de kleedkamers, angstzweet in de lucht, de vernedering van blij moeten zijn met een veldbed in een of ander dorp aan de andere kant van Europa terwijl je eigen huis in puin is geschoten, of erger – misschien hoefde je het ook allemaal niet met eigen ogen te zien om te begrijpen wat daarbinnen gebeurde. Een beveiligingsmeneer in een grote gele jas wist te vertellen dat alles tot nu toe rustig verliep, dat alle Oekraïeners als gekken roken en dat ze zich waarschijnlijk rot zouden schrikken als ze hier in de supermarkt zouden komen, want ‘een gemiddeld maandsalaris in Oekraïne is 200 euro en een pakkie peuken kost hier een tientje.’</p>
<p>Een paar dagen later zag ik ze dan toch nog.</p>
<p>Op het station, wachtend op de trein naar Amsterdam.</p>
<p>Een man en een vrouw, ergens begin dertig, jong kind in hun midden. Drie lagen kleding over elkaar aan, plastic tassen met bezittingen, krijtwitte gezichten, rode vlekken, verwilderde ogen. We vroegen naar de bekende weg.</p>
<p>‘Yes, Odessa…’</p>
<p>,</p>
<p>zei de vrouw.</p>
<p>‘It is terrible.’</p>
<p>Ik knikte, ja natuurlijk, afschuwelijk zelfs, niet te bevatten. Ze waren op weg naar een Oekraïens dansgezelschap in de hoofdstad waar ze zich bij zouden aansluiten, als ontheemden onder elkaar, ik kon me er alles bij voorstellen. Daarna, in goed Engels:</p>
<p>‘We will win, eventually.’</p>
<p>Doe iets, schoot het ondertussen door me heen, zeg dan wat, bied ze iets aan, maar ik kwam niet verder dan instemmend knikken, en ze met mijn solidairste gezicht het allerbeste te wensen. De vrouw drukte haar handen tegen elkaar,</p>
<p>thank you, thank you</p>
<p>.</p>
<p>Waarvoor eigenlijk.</p>
<p>Alles volgen, dag en nacht nadenken over de consequenties van die klote-oorlog, tegen iedereen vertellen hoe erg je het vindt, de hele tijd iets willen dóén, maar een beetje knap handelen op het moment suprême, ho maar. Die gedachte bleef bij me, de rest van de treinrit en de rest van de avond, en het antwoord kwam pas toen ik de volgende dag boodschappen deed, en voor het eerst in lange tijd weer eens bij de servicebalie stond.</p>
<p>Drie pakkies peuken gekocht.</p>]]></description>
      <guid>https://volkskrant.nl/columns-opinie/de-hele-tijd-iets-willen-doen-maar-een-beetje-knap-handelen-op-het-moment-supreme-ho-maar~bf31d2fd/</guid>
      <pubDate>Thu, 31 Mar 2022 00:00:00 +00:00</pubDate>
    </item>
    <item>
      <title><![CDATA[We zouden dit keer sneller door de rites van de zuigelingentijd gaan dan me lief was]]></title>
      <description><![CDATA[<p>In de Volendamse viswinkel in het aangrenzende dorp, de natuurlijke ontmoetingsplaats van gehaaste moeders, kantoorklerken in schafttijd en gepensioneerde haringhappers op een kruk voor het raam, boog de verkoopster, een flinke vrouw die was geboren in de visindustrie en dood zou gaan in de visindustrie, zich naar Frida met een visfrietje in haar roodrauwe werkershanden. ‘Kijk eens meid’, zei ze in Waterlandse dialect. ‘Daar zijn je zusters ook altijd dol op.’ Vanuit de kinderwagen werd naar mij gekeken, poortwachter in een wereld vol nieuwe gezichten. ‘Goed volk, hoor’, zei ik geruststellend. Daarna, tegen de verkoopster: ‘Maar ze heeft nog maar twee tandjes.’ De vrouw maakte een gebaar. ‘Ken best.’</p>
<p>Even later liepen we weer buiten, paar stukken zalm onder in de wagen. Ik kon hier nog steeds niet lopen zonder te zien waar ik vroeger had gefietst, van en naar school, elke dag, langs de snackbar waar we kwamen voor Ras-patat, later voor blikjes bier, langs het brede water van de Zaan met daarachter het huis van oom Piet, een van mijn moeders negen broers, en langs de Onze Lieve Vrouwe Geboortekerk die onlangs voor een schertsprijs was verkocht, tot afschuw van de pastoor, en waar nu appartementen in werden gebouwd. Ik had er eens een kaarsje opgestoken voor mijn vriendin Carlijn, het gastenboek waarin de gemeenschap in blauw ballpoint het leven en de dood trachtte te begrijpen had me ontroerd.</p>
<p>De wind blies een plastic tas voort, ik trok de kap van de wagen iets verder naar voren.</p>
<p>Negen maanden was ze inmiddels, negen maanden waarin Frida tanden had gekregen, van liggen naar zitten was gegaan, voorkeuren had ontwikkeld, haar stem had laten horen, haar zussen leerde kennen, meiden met een groeiende nieuwsgierigheid naar make-up, naar pronken, en terwijl die kleine – geen replica maar wel iets wat er verdomd veel op leek – de kunst afkeek, begreep ik dat we dit keer sneller door de rites van de zuigelingentijd zouden gaan dan me lief was. De box was al een verdieping lager gezet, flesvoeding had het van me overgenomen, mijn eigen wens, een uitbreiding van mijn vrijheden, en toch had ik op zitten hikken tegen de laatste keer en vond ik telkens nieuwe redenen om het nog een beetje uit te stellen. Stel je niet aan, zei ik ten slotte tegen mezelf, alle dingen gaan voorbij, daar komen dan weer andere voor terug, zo is het leven, maar de nabijheid van een drinkend kind, de geluidjes, de teentjes die zich ondertussen in mijn buik krulden... Die bewegende oortjes. ‘Let op de oortjes, als die bewegen zit je goed’, had de kraamhulp gezegd bij de eerste, toen ik het nog nodig had om bevestigd te worden. Nu was er niemand meer bij, was het alleen zij en ik, een ogenblik van rust in de slopende volheid van de dag, het klassieke moederdrama, en ik moest nog maar zien hoe ik die rust terug zou krijgen, áls ik die al terug zou krijgen.</p>
<p>Of ja, natuurlijk wel.</p>
<p>Er kwam een nieuwe fase aan, een versnelling en vertraging tegelijkertijd. De kinderwagen zou plaatsmaken voor een zitje op de fiets, en niet lang daarna zou ze zelf gaan lopen, stappestap, onze wereld vergroot maar de details kleiner, kijk hier een mier en daar een stoep, de hartslag nog meer naar beneden. Ze zou gaan praten en ik zou goed opletten,</p>
<p>mama</p>
<p>, zodat ik later nooit hoefde te zeggen dat ik het moment had gemist, en het zouden deze dagen van respijt zijn die ik me later zou herinneren als de fijnste, als een puzzel van twee stukjes.</p>
<p>Vanuit de wagen klonk gebrabbel. Twee waterblauwe ogen zochten me op, nog één keer bevestiging, en daarna keken ze weg, de wijde wereld in. Het visfrietje was op.</p>]]></description>
      <guid>https://volkskrant.nl/columns-opinie/we-zouden-dit-keer-sneller-door-de-rites-van-de-zuigelingentijd-gaan-dan-me-lief-was~bddc763c/</guid>
      <pubDate>Thu, 24 Mar 2022 00:00:00 +00:00</pubDate>
    </item>
    <item>
      <title><![CDATA[De vernedering van mijn opgeflufte zelf voor de groep casual geklede fashionista’s was groot]]></title>
      <description><![CDATA[<p>Nu corona ineens – poef – was verdwenen, keerde een ander probleem terug: ik moest weer, zoals ze dat hier zo poëtisch verwoorden, voor de kramen langs, wat betekent dat je je een beetje knap aankleedt als je de deur uit gaat. Dat doe je dus grotendeels voor de Ander en omdat het daar nou precies aan ontbrak de afgelopen twee jaar – columns schrijven doe je in je eentje, bijna niemand wilde met me zoomen, wie mooie kleding draagt met een pasgeboren baby is gek en mijn man kan het niet schelen, dat wil zeggen, hij vindt het heus leuk als ik een dure jurk aantrek, maar die verlangt hij niet thuis op de bank, godzijdank – bracht ik twee jaar grosso modo door in spijkerbroek, trui en gympen, die ik ook nog eens op maandag koos en de rest van de week droeg, vlekken en al, omdat, nou ja, dat heb ik dus net uitgelegd.</p>
<p>Maar dat luie leventje was nu voorbij.</p>
<p>Toen het eerste etentje zich aandiende, maakte ik een inventarisatie van mijn kledingkast.</p>
<p>Veel oud spul, het meeste hing er al jaren.</p>
<p>Wel mooi spul, ik kon niet anders zeggen, want jaren geleden was ik redacteur bij een modeblad en werd ik daarbij geholpen. Terwijl ik een blouse van de hanger trok om te zien of die nog paste, dacht ik aan de keer dat ik naar Ibiza vloog om verslag te doen van een fotoshoot met Sylvie Meis, die toen nog Sylvie van der Vaart heette. Die hele reis duurde nog geen drie dagen, maar voor de zekerheid had ik kleding voor een hele week meegenomen. Een nogal onzinnige actie: met je styling indruk willen maken op een vrouw als Sylvie Meis verhoudt zich als mijn columns tot die van Peter Buwalda, of als het verzet van Oekraïne tot het optreden van Rusland: sympathiek, maar dat leg je natuurlijk af. Wat ook niet hielp: uitgerekend op deze reis raakte de vliegmaatschappij mijn koffer kwijt. Daar zat ik dan, in de perfect gestylede entourage van Sylvie van der Vaart, drie dagen lang in hetzelfde kloffie als waarmee ik in het vliegtuig was gestapt (mijn moeder: ‘Doe iets aan wat makkelijk zit’). Toen mijn koffer op de laatste dag alsnog arriveerde, maakte ik de fout tóch nog indruk te willen maken. Nu zouden ze wat meemaken, dacht ik terwijl ik een stijltang door mijn haar trok, dat ze niet dachten dat ze hier met een provinciaal van doen hadden, dus daar ging ik, én het jurkje, én de oorbellen, én de make-up, én de hakken, én de tas –</p>
<p>trying too hard</p>
<p>noemen ze dat in die business, ook wel het kerstboomeffect, ik zag het in hun ogen toen ik die middag aanschoof in een strandtent waar de dresscode duidelijk casual was, en daar dan nog drie tandjes onder. Gek: de vernedering van mijn opgeflufte zelf voor een groep fashionista’s in peperdure, maar zeer ingetogen joggingpakken, pardon, joggingpak</p>
<p>jes</p>
<p>, was groter dan drie dragen afritsbroek.</p>
<p>Ik trok een tweed jasje uit de kast. Een mooi jasje, klassiek, op het truttige af, maar gecombineerd met een stoere jeans en witte gympen had het juist een cool effect, dat was tenminste wat we destijds opschreven in ons modetijdschrift, en wij keken dat weer af van de Franse</p>
<p>Vogue</p>
<p>dus dat kon niet missen.</p>
<p>Maar dat was buiten mezelf gerekend.</p>
<p>Misschien is dat wat twee jaar binnen zitten met een mens doet. Dat je toch denkt: hoera, het mag weer. Feit is dat ik tijdens dat eerste etentje de enige was in een glitterjurk, in een zee van coole mensen in nonchalante kleding en hun haar in een knot (m/v). Plank mis, niks geleerd, jammer meid – nee, die corona was zo gek nog niet.</p>]]></description>
      <guid>https://volkskrant.nl/columns-opinie/de-vernedering-van-mijn-opgeflufte-zelf-voor-de-groep-casual-geklede-fashionista-s-was-groot~bb7a0c05/</guid>
      <pubDate>Thu, 17 Mar 2022 00:00:00 +00:00</pubDate>
    </item>
    <item>
      <title><![CDATA[Vorige week nog een pandemie, deze week oorlog – lag het aan mij of werd de wereld echt steeds gekker?]]></title>
      <description><![CDATA[<p>Het werd al donker toen ik naar huis reed.</p>
<p>In het schemerige licht zag ik het silhouet van een kerk, mist steeg op van de omringende weilanden. Alles daarachter, mensen, dieren, huizen, levens, verdween in het zwart. In de auto was het warm en donker, op de lichtjes van het dashboard na. Eentje knipperde.</p>
<p>Die ochtend waren we wakker geworden met oorlog. Op nog geen vier uur vliegen vocht een volk waarin ik me tot dan toe niet bovenmatig had verdiept tegen de brute kracht van een buurland dat ik ook slechts kende uit verhalen, nog voor het ontbijt ging de televisie aan. De rest van de dag had ik de ontwikkelingen alleen tussen de bedrijven door kunnen volgen maar nu, tijdens de lange rit terug naar huis, drong de ernst van de situatie tot me door.</p>
<p>President Putin is responsible for bringing war back to Europe.</p>
<p>De stemmen op de radio klonken bedrukt noch gerust. Er werd gesproken over zelfgemaakte molotovcocktails, moeders met kalasjnikovs, dertien man op een eiland met een ferm fuck you voor de vijand. Een Oekraïens gezegde: een feit is pas een feit als het Kremlin het heeft ontkend, een verslaggever die sprak van een</p>
<p>Zeitenwende</p>
<p>. De waanzin van oorlog, de waanzin van één man, een</p>
<p>mad man</p>
<p>met een hoofd vol eerzucht en paranoia, misschien zelfs spinnen – ik reikte naar de knop om van radiozender te wisselen, in plaats daarvan liet ik mijn schouders zakken.</p>
<p>Even later minderde ik vaart en draaide de afslag op, richting het tankstation. Ik trok de grote mannenhandschoenen aan die ik die ochtend in de gauwigheid had meegegrist en stapte uit. Een harde wind joeg door mijn jas en ik rilde terwijl ik de brandstofslang in het gat stak. Vergiste ik me nou of was een volle tank nu al duurder?</p>
<p>Binnen was het stil, op het zoemen van de koeling na. Ik was alleen. Of nee, toch niet, bij de saucijzenbroodjes stond een man in een trainingspak. Terwijl ik bij de kassa naar mijn portemonnee zocht, dacht ik aan het beeld van een Russische tank die over een auto heen was gereden, en aan het kleine meisje Mia dat in de metro was geboren. Vorige week nog een pandemie, deze week oorlog – lag het aan mij of werd de wereld echt steeds gekker?</p>
<p>Ineens klonk achter me geritsel. Ik draaide me om en keek in de donkere, diepliggende ogen van de man die net nog bij de saucijzenbroodjes had gestaan. Ik schrok van zijn blik. Had hij gewoon haast, of was er iets? Ik rommelde in mijn tas, als ik mijn portemonnee maar niet in de auto had laten liggen. De man verplaatste zijn gewicht van zijn ene naar zijn andere been. Snel deed ik mijn handschoenen uit. ‘Sorry hoor’, mompelde ik, maar de man zei niets terug. In plaats daarvan staarde hij naar me met zijn Lombroso-hoofd, zijn mond een beetje open, zijn adem zwaar. Ik voelde hoe het bloed in mijn hoofd begon te bonzen, god, waar was dat ding? In de verte hoorde ik een tank naderen, in de metro werd een meisje geboren, de Tsjetsjenen komen eraan – hebbes! – en nu snel betalen en wegwezen, deze dag moest maar gewoon voorbij zijn.</p>
<p>Bijna was ik weggereden.</p>
<p>Ik had de sleutel al in het contactslot toen ik zag hoe de man de winkel uitkwam en recht op me af kwam lopen. Nu pas zag ik hoe gespierd hij was. Mijn deur was nog niet dicht, op de radio sprak iemand over provocaties. Ik keek om me heen, mijn tas lag op de bijrijdersstoel, wat moest-ie van me? Drie meter, twee meter en daar was-ie, honderd kilo gevechtsvlees, ik zette me schrap toen hij zijn hand naar me uitstak.</p>
<p>‘Uw handschoen, mevrouw.’</p>]]></description>
      <guid>https://volkskrant.nl/columns-opinie/vorige-week-nog-een-pandemie-deze-week-oorlog-lag-het-aan-mij-of-werd-de-wereld-echt-steeds-gekker~ba928c93/</guid>
      <pubDate>Thu, 10 Mar 2022 00:00:00 +00:00</pubDate>
    </item>
    <item>
      <title><![CDATA[Hij mocht dan een junk wezen, maar hij had wat]]></title>
      <description><![CDATA[<p>Bericht op mijn telefoon: Jorrie was dood.</p>
<p>Jorrie de buurtjunk, ook wel Joerie genoemd, of Jordano, voluit Giordano Cristofoli, god ja, die was er ook nog, of eigenlijk dus niet meer. In gedachten keerde ik terug naar Betondorp, de Amsterdamse volkswijk waar we woonden toen we nog geen kinderen hadden, toen we zelf nog weleens laveloos waren. Jorrie was er een vaste waarde, en als we hem niet met zijn kenmerkende hoed en lange leren jas tegenkwamen op straat, dan wel aan de bar van café De Avonden, waar hij avond aan avond de sterkste verhalen ophing. Een armoedige jeugd in de Jordaan, een afwezige Italiaanse vader, een dronken moeder, de woelige jaren tachtig, geen woning geen kroning, kraak en inbraak, knokken en stelen, vrouwen en kinderen, drank en drugs, op de vulkaan dansen en er geregeld zelf in lazeren en nog honderd lachwekkende clichés, het bleek allemaal te passen in één leven en hoe hij het vertelde klonk het nog leuk ook. Maar nu was hij dus overleden, 58 jaar oud en helemaal op, in zijn slaap nog wel, de mazzelkont. Op maandag was de uitvaart, ik moest maar zien of ik het zou redden.</p>
<p>De bel luidde al toen ik aankwam op de Rooms Katholieke Begraafplaats St. Barbara. De zon scheen, een koude wind blies over de graven. Een klein groepje mensen hield zich op bij de kapel. ‘Ik kom voor Jorrie?’, zei ik aarzelend tegen een vrouw in een Guns N’ Roses-hoodie en een plastic Dirk-tas aan haar voeten. ‘Je bedoelt Rood?’ Ze wees naar een zwartglanzende auto die stapvoets kwam aanrijden. ‘Daar komt-ie net aan.’</p>
<p>Even later werd de kist op Iggy Pops</p>
<p>Lust for life</p>
<p>de kapel in gedragen.</p>
<p>Wij, zijn coterie, erachteraan.</p>
<p>Ik telde vijftien mensen, waarvan twaalf vrouwen. Het verbaasde me niet. Hij mocht dan een junk wezen, en hij was al geen schoonheid met zijn spierwitte huid en rossige kop, maar hij had wat, een verwilderde hond die hunkert naar een aai over zijn bol, zoiets, er was een lichte schok door me heen gegaan toen ik het op een avond aan de bar ineens had gezien. Ik denk dat we alle vijftien nog geld van hem kregen.</p>
<p>Iemand van het Drugspastoraat nam het woord. Er werd een beeld geschetst van een gehavend mens, intelligent en manipulatief, maar ook geestig en behulpzaam, iemand wiens herinneringen zijn houding bepaalden. Ontroerend om de pastor de tatoeages op Jorries knokkels – aan de ene hand</p>
<p>fuck</p>
<p>en de andere</p>
<p>off</p>
<p>– een ‘duidelijk statement’ te horen noemen.</p>
<p>Toen een hulpverleenster van Discus HVO-Querido, de organisatie die hem na al die jaren op straat aan een vaste woonplek had geholpen. Ja, natuurlijk hadden ze wat met hem te stellen gehad. Jorrie reed ‘per ongeluk’ met zijn scootmobiel tegen politieauto’s aan, of joeg mensen in wachtkamers de stuipen op het lijf met zijn aangedikte verhalen. En toch. Ze herinnerde zich hoe hij zijn zoon David ging opzoeken in Groningen. In zijn netste kleding, geld mee voor een cadeau. Maar hij kwam nooit aan. Zij: ‘Hij wilde wel, maar het lukte niet.’ Het was geen excuus, geen vergoelijking, dit waren de grillen van een cliënt die zelf niets aangereikt had gekregen in zijn leven. Ik keek naar David op rij drie, een</p>
<p>vriendelijk joch op gympen, en meende te zien dat hij het begreep. Jorries grootste angst, besloot de hulpverleenster, was alleen te sterven.</p>
<p>Uiteindelijk overleed Jorrie ‘Jordano’ Cristofoli op 31 januari na 58 tropenjaren in zijn eigen bed, tussen zijn eigen spullen, in het enige thuis dat hij ooit had gekend.</p>
<p>En verdomd als het niet waar is, hij was niet alleen.</p>]]></description>
      <guid>https://volkskrant.nl/columns-opinie/hij-mocht-dan-een-junk-wezen-maar-hij-had-wat~bca3b14a/</guid>
      <pubDate>Thu, 3 Mar 2022 00:00:00 +00:00</pubDate>
    </item>
    <item>
      <title><![CDATA[De vraag der vragen had ook ons gezin bereikt]]></title>
      <description><![CDATA[<p>Om achteraf onbegrijpelijke redenen vond ik het nodig om tegen de dochters (4 en 6) over grensoverschrijdend gedrag en lichamelijke integriteit te beginnen toen ze na een lange, slome zondag toch al op het randje van de slappe lach zaten. ‘Luister eens jongens’, zei ik terwijl ze in hemd en onderbroek ondersteboven op de bank hingen. ‘Je lichaam is alleen van jou. En jij bepaalt wat je wil. Snappen jullie wat ik daarmee bedoel?’ Nou, dat snapten ze zeker, ik doe lekker wat ik wil, kikker-in-je-bil, hihihaha, en zo ging het maar door, tot ik het niet meer aankon en terug vluchtte naar de keuken.</p>
<p>Nu de ene na de andere hotemetoot van zijn sokkel werd getrokken en de maatschappelijke discussie daarover op werkelijk elke straathoek werd gevoerd, had de vraag der vragen ook ons gezin bereikt: hoe bescherm je drie dochters tegen dergelijke ervaringen? Het antwoord had ik die ochtend in</p>
<p>NRC</p>
<p>gelezen in een artikel van journalist Floor Bakhuys Roozeboom. Daarin stelden deskundigen dat je het probleem niet alleen moest aanpakken binnen organisaties, maar dat je moest beginnen bij de basis, want de boodschappen die kinderen van jongs af aan horen zijn essentieel, was de redenering. Die boodschap was: je bent zelf de baas over je lichaam, nee is nee, zowel voor jongens als voor meisjes. En: niet te alarmistisch zijn, seks is ook gewoon léúk, je zou het bijna vergeten.</p>
<p>Tot zover alles duidelijk, en op een ander, minder lamlendig moment zouden we het daar vast prima met elkaar over kunnen hebben.</p>
<p>Maar één ding bleef haken.</p>
<p>Want in de laatste alinea legde deskundige Naomi Dessaur het begrip ‘practice what you preach’ nog maar eens uit. ‘Zeg je bijvoorbeeld tegen je kind ‘je lichaam is van jou en je hoeft niets te doen wat jij niet wil’, maar dwing je je kind vervolgens wel om andere volwassenen een kus, knuffel of hand te geven? Dan geef je daar een tegenstrijdige boodschap mee af. Dan zeg je eigenlijk: ja, jouw lichaam is van jou en grenzen zijn belangrijk, maar beleefdheid en sociale wenselijkheid zijn belangrijker.’</p>
<p>Ineens was ik in Limburg, waar we een week eerder mijn schoonmoeder met dementie hadden bezocht in het verzorgingstehuis. Terwijl we uit de auto kwamen had het personeel haar voor het raam gezet, kijk, daar zijn de kinderen, zwaai maar vast, maar ze had ons niet gezien. Wij haar wel, en wat we zagen viel niet mee. Zodra ze ons in de smiezen kreeg was haar gezicht veranderd in iemand die op mijn schoonmoeder leek, maar het ging om die paar seconden daarvoor, toen ze was wie ze is als wij er niet zijn. Een broze vrouw, alleen en afwezig, een schim tussen andere schimmen in een gemeenschappelijke ruimte met een grote tv aan de muur en frites op het menu. Toen we even later in haar kamer zaten, zei ze braaf ‘goed hoor’ toen we vroegen hoe het met haar ging, verder zei ze niet veel, op één ding na. ‘Geef oma eens een kus.’ Niet een keer, niet twee keer, maar drie, vier, vijf keer. Ik zag de aarzeling op de gezichten van de meisjes, hun korte blik op mij, moest dat echt, ze hádden haar toch al een kus gegeven, deze oma met haar knokige kaken, maar in plaats van ze te hulp te schieten liet ik het gebeuren, steeds weer, in een labbekakkerige poging mijn schoonmoeder, een vrouw in het absolute laatste akelige stadium van haar leven, niet ook dát nog af te pakken. Op hun rekening, dat wel.</p>
<p>Binnen klonk gegiebel. Ik stond op en greep ze onverwachts bij hun lurven, waarna ze zich joelend op me stortten, met hun kleine lichamen die vooraleerst van hen, maar toch ook nog een beetje van mij zijn, nog heel even.</p>]]></description>
      <guid>https://volkskrant.nl/columns-opinie/de-vraag-der-vragen-had-ook-ons-gezin-bereikt~b273b685/</guid>
      <pubDate>Thu, 24 Feb 2022 00:00:00 +00:00</pubDate>
    </item>
    <item>
      <title><![CDATA[Ouwe Amsterdammers, kon niet missen, geen volk zo ad rem]]></title>
      <description><![CDATA[<p>Op de aller-, állerlaatste plek in het dorp waar ik het had verwacht, trof ik ineens gevoel voor humor aan: op de sportschool. Sportschool is een groot woord, het is het oefenzaaltje van Matthijs de fysiotherapeut waar ik sinds januari twee keer per week aan mijn romp werk. Er staan een paar fitnessapparaten en er hangen lollige cartoons aan de muur, alles om de drempel dusdanig laag te maken dat mensen met diep doorvoelde antipathieën jegens lichamelijke inspanning er nog net overheen kunnen.</p>
<p>Zoals Ronald, zijn vrouw Sacha en hun sportvriend Harry.</p>
<p>Ik was net begonnen met het heffen van gewicht toen het achter me over</p>
<p>The Voice</p>
<p>ging. Ik spitste mijn oren: geen Zaans accent. ‘Ik zou niet echt geschokt zijn hoor, als iemand tegen me zou zeggen dat ik een geil broekie aanhad’, zei een vrouwenstem. Toen ik omkeek zag ik een vijftiger met platinablond, opgeschoren haar en drie diamanten in haar oor op het fietsapparaat zitten. ‘Ik wel’, kaatste het terug vanaf de loopband. Toen ik zag wie het zei – een man van bijna twee meter hoog en breed – wist ik genoeg: Amsterdammers. Ouwe Amsterdammers, kon niet missen, geen volk zo ad rem. ‘Let maar niet op ons, hoor’, zei weer een andere kerel, die voor de vorm wat aan een elastieken handvat stond te trekken. ‘Wij zijn van de psychiatrische afdeling.’</p>
<p>‘Mag ik wat vragen?’, vroeg ik.</p>
<p>Nou, het klopte. Ronald had zijn hele leven in Amsterdam gewoond, veel onuitwisbare herinneringen, maar was twintig jaar geleden, toen de stad ook al niet meer te betalen was voor taxichauffeurs, naar dit dorp verhuisd. Sindsdien had hij nog niet één keer gelachen. ‘Ze begrijpen het gewoon niet, hier.’ Voor straf noemden ze Matthijs een yup, omdat hij eens per jaar skiet.</p>
<p>Ik ken yuppen, Matthijs is er geen.</p>
<p>Zelf skieden ze trouwens ook, maar dan niet skiën maar langlaufen, en bier und schnapps, over twee weken vertrokken ze naar Tsjechië, daarom stonden ze hier aan die apparaten te trekken met hun kunststof knieën en versleten ruggen. Maar niet te hard: halverwege gingen ze in het keukentje koffie zitten drinken, af en toe dreef een bulderende lach naar buiten. Sjonge, dacht ik terwijl ik een sit-up deed, wat had ik dit gemist. Het geouwehoer, het elkaar vliegen afvangen, het theater van geboren outca die het moeten hebben van hun vrolijke spot en sublieme timing, en daarin iedereen de baas zijn. Ons dorp had een hoop voordelen, maar dit trof je er niet aan.</p>
<p>En zo begon ik uit te kijken naar hun gezelschap. Maar de laatste keer kwam Harry net de behandelkamer uit toen ik binnenstapte, zijn jas al aan. ‘Moet je niet sporten?’, vroeg ik. Hij trok een gezicht en wees op zijn schouder. ‘Effe rustig aan deze week.’ Even later hoorde ik waarom. Ronald, liggend op de drukbank: ‘Weet jij hoe hij aan die kapotte schouder komt? Mooi verhaal, moet je horen.’ Hij kwam omhoog. ‘Harry is vorig jaar in een open graf gelazerd.’ Ik keek hem aan, onzeker of ik, toch óók een yup, in de maling werd genomen, maar hij stak een hand omhoog om zijn eerlijkheid kracht bij te zetten. ‘Eerlijk waar. Tijdens het dragen van de kist. Hij keek effe niet uit en hop, daar lag-ie, boven op Tante Bets. Sindsdien is zijn schouder naar de klote.’ Ik keek naar Sacha, maar die keek terug, zonder spot.</p>
<p>Ik: ‘Is Harry begrafenisondernemer?’</p>
<p>Ronald schudde zijn taxihoofd. ‘Hij werkt in de onderbroeken, bij Livera. Dicht bij het vuur. Dit was de begrafenis van zijn oom Piet, hij moest meehelpen dragen. Maar dat ging dus mis. Daarom kan hij nu niet meer skiën. Als die gaat skiën zakt hij zo naar beneden, die vinden we nooit meer terug.’</p>
<p>Dat zou inderdaad jammer zijn.</p>
<p>Voor míj.</p>]]></description>
      <guid>https://volkskrant.nl/columns-opinie/ouwe-amsterdammers-kon-niet-missen-geen-volk-zo-ad-rem~bb24b46e/</guid>
      <pubDate>Thu, 17 Feb 2022 00:00:00 +00:00</pubDate>
    </item>
  </channel>
</rss>
